<DOC>
<DOCNO> 264944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sondun03.html </URL>
<DATE> 2004/08/20/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
Başkan adayı Kerry'nin eski aşkı, ilişkisini romana döktü... 
</HEADLINE>
<TEXT>

     Deniz Arslan bildiriyor 

ABD'de 2 Kasım'da yapılacak başkanlık seçimine çok az kala, Demokrat Parti'nin başkan adayı Senatör Kerry'nin eski sevgilisi olduğunu iddia eden bir kadın, ilişkinin detaylarını son romanında açıkladığı iddiasıyla ortaya çıktı. 
     Kerry'nin eski sevgilisi olduğunu savunan ve Roystone takma adını kullanan Lee Whitnum, Demokrat Parti başkan adayıyla birlikte çektirdiği fotoğraflara ve Kerry'nin el yazısına da yer verdiği bir internet sitesinde, piyasaya yeni çıkan romanında Kerry ile ilişkisini anlattığını öne sürdü. 
     Whitnum, romanındaki senatör kahramanının John Kerry ve kendisinin de Kerry'nin yılmaz bir destekçisi olduğunu belirterek, internet sitesini ziyaret edenlerden Kerry'ye oy vermelerini istedi. Bu iddialara karşılık Kerry'nin basın sözcülerinden hiçbir açıklama yapılmadı. 
     Kerry'nin eski sevgilisi olduğunu iddia eden Whitnum'a göre, Senatör ile aşk ilişkisi, 1990'lı yılların başında 20 ay kadar sürdü. Bu ilişki, Kerry'nin şimdiki karısı Teresa Heinz ile tanışmasına kadar devam etti. 
     ''Hedge Fund Mistress'' adını taşıyan romantik kitabını tanıttığı internet sitesine, şu ana kadar 20 bine yakın ziyaret olduğunu belirten Whitnum, buna karşılık hiç kimsenin kitabını ısmarlamamasından da şikayet etti. 
     Kerry, GQ dergisine verdiği bir röportajda, ilk evliliğinden sonra geçirdiği bekar günleri için, ''Hiç iyi zamanlar değildi. İyi ki Teresa'yı buldum'' demişti. 
     Senatör Kerry, aynı dergide Catherine Zeta Jones, Charlize Theron ve Marilyn Monroe gibi film yıldızlarına hayranlığını dile getirmişti. 
     
</TEXT>
</DOC>
