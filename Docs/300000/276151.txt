<DOC>
<DOCNO> 276151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sondun11.html </URL>
<DATE> 2004/09/30/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Blair, Irak konusunda ''yalan söylemekle'' suçlandı... 
</HEADLINE>
<TEXT>

     Dilek Kocabaş 

İngiltere Başbakanı Tony Blair, Irak konusunda ''yalan söylemekle'' suçlandı. 
     Blair'in daha önce yaptığı aksi yöndeki açıklamalara karşın, Evening Standart'ın dünkü haberinde Irak savaşının hazırlıklarının 9 ay öncesinden yapıldığını ortaya çıkarması, Başbakan üzerinde yeni baskılar oluşmasına yol açtı. 
     Blair'in ''yalan söylediği'' yolundaki suçlamalar, sadece muhafazakar partilerinin suçlamaları boyutunda kalmayıp İşçi Partisi'nin halen Brighton'da süren toplantısına da damgasını vurdu. 
     Bazı delegeler Başbakan Tony Blair ile ilgili ''güven oylaması'' anlamı taşıyacak olan ve askerin Irak'tan mümkün olan en kısa sürede çekilmesini öneren bir önergeyi oylamaya sunarken, Dışişleri Bakanı Jack Straw'un, Başbakan'ın koltuğunu garantiye alabilmek için, delege dengelerinde ağırlığı bulunan dört büyük sendikanın başkanlarıyla görüşmeler başlattığı bildirildi. 
     Öte yandan İşçi Partisi delegelerine İngiliz askerinin Irak'tan çekilmesi konusunda bir tarih ilan etmenin Irak'taki sürece yapacağı kötü etkilerin anlatılması için de Blair ve yakın çevresi tarafından bir ''bilgilendirme kampanyası'' başlatıldı. 
     Bu çerçevede BBC radyosuna açıklama yapan İngiltere'nin eski Irak özel temsilcisi Jeremy Greenstock, asker çekme konusunda belli bir tarih açıklamanın büyük sakıncalar doğuracağını vurguladı. Greenstock, İngiltere'nin böyle bir karar alırken, koalisyon ortaklarını ve Irak halkını düşünmek zorunda olduğunu bildirdi. 
     Ana muhalefet partisi Muhafazakar Parti'nin lideri Michael Howard da Evening Standart'ın Pentagon belgelerine dayandırdığı haberin ardından yaptığı açıklamada, Blair'i ilk kez açıkça ''yalan söylemekle'' suçladı. 
     Halkın da Irak konusunda kendilerine Başbakan tarafından yalan söylendiğine dair açık bir inancı bulunduğunu savunan Howard, Blair'in halka yalan söylediği tek konunun da bu olmadığını, ancak bu konuda yakalandığını iddia etti. 
     Liberal Demokrat Parti sözcüleri de Blair'in Irak konusunda hep yalan söylediğini, koalisyonun asıl amacının Irak'ta uluslararası yasalarla da haklı görünecek biçimde rejim değiştirmek olduğunu öne sürdü. 
     
     AVUSTRALYA BAŞBAKANI HOWARD ÖZÜR DİLEMEYİ REDDETTİ 

     Öte yandan Avustralya Başbakanı John Howard, Irak'a savaşın gerekçesi olarak gösterilen ancak bir türlü bulunamayan kitle imha silahları konusunda yanlış bilgiler yüzünden özür dilemeyi reddetti. 
     Televizyondaki bir mülakatta, İngiltere Başbakanı Tony Blair örneğini izleyip izlemeyeceğinin sorulması üzerine, bu sorunu Blair'den ve ABD Başkanı George Bush'tan farklı bir biçimde ele aldığını belirten Howard, ''Ben bu meseleleri kendi tarzımla ele alırım, Blair ya da başka birinin söylediği gibi değil'' dedi. 
     Howard, ''Bize istihbarat verildi ve ben bunlara inandım. Şu ana kadar bu istihbaratlar kanıtlanmadı, bu Irak'ta araştırma yapan grubun işi'' diye konuştu. 
     Avustralya Başbakanı, Irak'ın işgali için 2 bin asker görevlendirmişti. Bunlardan 850'si halen Irak'ta bulunuyor. Bu askerlerin Irak'ta kalıp kalmayacağı konusu, 9 Ekim'deki seçim kampanyalarının merkezinde yer alıyor. 
     
</TEXT>
</DOC>
