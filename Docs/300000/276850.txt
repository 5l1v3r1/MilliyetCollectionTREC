<DOC>
<DOCNO> 276850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/guncel/gun01.html </URL>
<DATE> 2004/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir telefonla hayatı değişti 
</HEADLINE>
<TEXT>


7 yıl önce hepatit B oldu. Uzun süren tedaviler sonuç vermedi. Aylarca organ nakli bekledi. Evine gittiği gün "uygun karaciğer" müjdesini aldı 

Ayşegül Aydoğan 

7 yıl önce varikosel ameliyatı için yaptırdığı testlerde hepatit B olduğunu öğrenen Atilla Hanezeroğlu'nun 46 durumu, tedavisine başlandıktan kısa bir süre sonra kötüye gitmeye başladı. Yapılan tedavilerden iyi sonuçlar alınamadı ve bir süre sonra karaciğerinin iş göremediği söylendi. Tek şansı, birçokları gibi organ nakline bağlıydı. Doktorlar, "canlıdan" nakil yapılabileceğini söyleyince Hanezeroğlu birkaç gün önce hastaneye yattı. Eşi başta olmak üzere ailesinden 5 kişi gönüllü oldu. Ama eşinin karaciğer anatomisi uygun bulunmamış, diğer gönüllülerin de kan grupları uymamıştı. Bunun üzerine Hanezeroğlu evine gönderildi. 

Umudunu kaybetmişti ama... 
Hanezeroğlu, tam umudunu kaybettiği anda, evine ulaştıktan yarım saat sonra gelen bir telefonla, hayatını değiştiren haberi aldı. "Beyin ölümü gerçekleşen bir hastadan alınan karaciğer size uygun bulundu. Hemen hasteneye gelin" çağrısıyla Hanezeroğlu, önce hastaneye, sonra hayata geri döndü. Başarılı nakille ikinci hayata başlayan Hanezeroğlu, "Kadavradan karaciğer çıkabileceği aklıma bile gelmiyordu. Kaderime razı olmaya başlamıştım, sevince boğuldum" dedi. 


</TEXT>
</DOC>
