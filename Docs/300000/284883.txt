<DOC>
<DOCNO> 284883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonspo17.html </URL>
<DATE> 2004/10/31/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Alman basını Türk futbolu mafya batağına batıyor... 
</HEADLINE>
<TEXT>

     Alman "Bild am Sonntag" gazetesi, Türkiye Birinci Süper Ligi'ndeki şike ve rüşvet iddialarına "Türk futbolu mafya batağına batıyor" başlığıyla yer verdi. 
     Gazetenin haberinde, mafya elebaşısı olduğu iddia edilen Sedat Peker'in telefonunun dinlenmesi sonucu polisin bazı şike olaylarını açığa çıkarttığı, Beşiktaş, Çaykur Rizespor, Akçaabat Sebatspor, Samsunspor ve Diyarbakırspor'un adının şike ve rüşvet olaylarına karıştığı belirtildi. 
     Bu tür olaylara örnek olarak, Beşiktaş'ın geçen sezon iki güçsüz takıma yenilmesi ve bu karşılaşmalarda Beşiktaş'ın yıldız futbolcularını oynatmaması gösterilen haberde, hakem Ali Aydın hakkında da, daha önce kendisine rüşvet teklif edildiğini, ancak bunu reddettiğini söylemesine rağmen bazı iddialar bulunduğu kaydedildi. 
     Aydın'ın, Beşiktaş-Galatasaray maçında Beşiktaş lehine 2 tartışmalı penaltı kararı verdiği, daha sonra da Nisan ayında görevinden ayrıldığı hatırlatıldı. 
     Haberde, Türkiye'deki maçların gösterilmesi için televizyon hakları fiyatlarının 150 milyondan, 650 milyon Dolara yükseldiği hatırlatılarak, mafyanın da bu paraya göz diktiği görüşüne yer verildi. 

     
</TEXT>
</DOC>
