<DOC>
<DOCNO> 264801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sontur24.html </URL>
<DATE> 2004/08/19/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Yedek hacı adayı kuraya itiraz etti 
</HEADLINE>
<TEXT>

     Yedek hacı adayı avukat Mustafa Everdi, Ankara Hac Komisyonu'nun kura işleminin iptali ve yürütmesinin durdurulması istemiyle idare mahkemesinde dava açtı. 
     Everdi, avukatlık bürosunda düzenlediği basın toplantısında, 17 Ağustos'ta Kocatepe Camii'nde yapılan kurada 2 bin 873'üncü yedekte yer aldığını anlattı. 
     Ankara'da hacca gitmek için başvuran 11 bin 973 kişinin 3 bin 751'inin asil, diğerlerinin yedek olarak adlandırıldığını belirten Everdi, Hac Komisyonu tarafından uygulanan kurada, 11 bin 973 hacı adayının isimlerinin yazılı olduğu kağıtların bir fanusa doldurulduğunu söyledi. Bu durumda isimlerin yazılıp yazılmadığını denetleme imkanı bulunmadığını ifade eden Everdi, şöyle devam etti 
     ''Kuralar genellikle komisyon tarafından çekilmiştir. Adayların isimlerinin yazıldığı kağıtlar rulo haline getirilmiştir. Bu da fanusun tamamen dolmasına neden olmuştur. Fanus, 35-40 santimetre yüksekliğinde olduğu için alt sıralardaki adayların çekilme şansı yok denecek kadar azdır. Bu şekilde yapılan kura ile üstte bulunanların şansı daha çok yükselirken, alttakilerin azalmaktadır. Hac kurası, alelusul, kimseyi memnun ve tatmin etmeyen bir şekilde uygulanmıştır. Kura çekme işlemi usulsüz, eşitlik ilkesine aykırı, gelişigüzel ve ilkel metotlarla yapılmıştır.'' Hacca ilk defa gideceklerle ikinci kez ve daha çok gidenlerin aynı kuraya tabi tutulduğunu anlatan Everdi, kuranın ilk defa hacca gidecekler arasında çekilmesi, kontenjan kalırsa daha sonra bir veya birkaç kez gidenlere hak tanınmasının daha doğru olacağını kaydetti. 
     
     ''BİR KAĞITTA 45 KİŞİNİN İSMİ VARDI'' 
     Mustafa Everdi, şu görüşleri dile getirdi 
     ''Kura için isimler tek tek yazıldığı gibi, birkaç kişilik gruplar halinde aynı kağıda yazılmış olup grup olanların şansı artırılmıştır. Özellikle asil olarak çıkan bir kağıtta 45 kişinin ismi bulunduğu için kura sırasında itiraz edilerek, tutanak tutulmuştur. 45 kişinin bir kağıda yazılması riski ancak çıkma garantisi verilmişse kabul edilebilir. 
     Kura hem şekil hem uygulama açısından hatalıdır. Herkesin şansı eşit değildir. Bilgisayar yoluyla veya Milli Piyango küreleri ile çekilmesi gerekir.'' Everdi, diğer illerde de haksızlığa uğradığını düşünenlerin dava açma yoluna gitmelerini isteyerek, ''Diyanet kendini denetlenmez hissediyor. Diyanetin denetlendiğini göstermek için bu davayı açtım'' dedi. 
     Diyanet İşleri Başkanlığı'nın her hacı adayından 12 milyon lira para aldığını belirten Everdi, bu parayı gerektirecek hizmet alamadıklarını söyledi. 
     Her parası olanın hacca gitmesinin doğru olmadığını savunan Everdi, hacı adaylarının sınava tabi tutulması ve sınavı kazananların hacca gitmesi gerektiğini kaydetti. 
     Everdi, kura çekme işleminin yürütmesinin durdurulması halinde yapılacak kuraya katılmayacağını ve bu sene hacca gitmek hakkından feragat edeceğini söyledi. 
     
</TEXT>
</DOC>
