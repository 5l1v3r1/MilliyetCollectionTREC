<DOC>
<DOCNO> 262700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sondun03.html </URL>
<DATE> 2004/08/12/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Necef'te büyük saldırı başladı... 
</HEADLINE>
<TEXT>

     Irak'ın kutsal Necef kentinde, ABD ordusunun büyük saldırıyı başlattığı bildirildi. 
     Hazreti Ali'nin türbesinin bulunduğu kentte Şii lider Mukteda Sadr'ın Mehdi Ordusu direnişçilerini yok etmek için başlatılan geniş çaplı saldırının başladığını, Amerikan ordusu Deniz Piyadeleri'nden 1. Tabur-4. Alay Binbaşısı David Holahan açıkladı. 
     Necef'te sabahın ilk saatlerinde büyük saldırının başladığına ilişkin işaretler alındığı dünya ajanslarınca bildirilmeye başlamıştı. 
     Hazreti Ali'nin türbesine giden yollar, binlerce Amerikan askerinin katıldığı operasyonda kapatıldı. 
     ABD ordusu dün, az eğitim almış Irak güvenlik güçlerinin önderliğinde operasyona hazırlanıldığını bildirmişti. Associated Press ajansına göre, Irak nüfusunun yüzde 60'ını oluşturan Şiilerin ABD'ye karşı büyük öfkesini ''gidermek'' için Irak güvenlik güçlerinin saldırıda öncü rol alması istendi. 
     Mehdi Ordusu'nun Basra yetkilisi dün, Necef'e saldırılması halinde, ülkenin petrol gelirinin yüzde 90'ını sağlayan Basra kenti petrol boru hatları ve tesislerinin havaya uçurulacağı uyarısında bulunmuştu. 
     Şii lideri Sadr 31 , dün yandaşlarına seslenirken, ''Ben ölsem de savaşı sürdürün'' demişti. 
     ABD ordusu, dünkü açıklamada, sekizinci gününe giren Necef çarpışmalarında yüzlerce Sadr milisinin öldüğünü belirtmişti. 5 ABD askerinin kaybedildiği, 20 Iraklı subayın da öldüğü bildirilmişti. 
     
     ALLAVİ'NİN ONAYI OLMADAN HAZRETİ ALİ TÜRBESİ'NE GİRMEK İSTEMİYORLAR 

     ABD ordusunun Necef'te Şii lideri Mukteda Sadr'ın milislerini yok etmek amacıyla bu sabah başlattığı operasyonda Hazreti Ali Türbesi külliyesi ve mezarlık alanına Amerikalı askerlerin girmemesine dikkat edildiği bildiriliyor. Bu arada binlerce sivil kentten kaçmaya başladı. 
     Amerikan askerleri zırhlı araçlarından hoparlörlerle Arapça halka seslenerek, ''kentin Sadr milislerinden temizlenmesinin başladığını'' duyurdu. 
     Kutsal Necef kentinin merkezinde bulunan Hazreti Ali türbesi civarından binlerce sivil kaçmaya başladı. 
     Associated Press ajansının Necef'in içinden bildirdiğine göre, 1. Tümen'den binlerce Amerikan askeri Sadr'ın Mehdi Ordusu milislerinin havan topu ateşi altında Hazreti Ali Türbesi civarını sabahtan itibaren kordon altına almaya başladı. 
     Amerikalı komutanların, Irak geçici başbakanı İyad Allavi'nin onayı alınmaksızın operasyonun Hazreti Ali Türbesi içine genişletilmemesi görüşünde olduğu belirtiliyor. 
     Amerikan Deniz Piyadeleri 11. Keşif Birliği komutanı Albay Anthony Haslam, ''Mukteda milislerinin başlattığı savaşı bitirmek için Irak güvenlik güçleriyle son hazırlıkları yaptık'' dedi. 
     Hazreti Ali Türbesi yanındaki binalar patlama sesleriyle sarsıldığı sırada binlerce Amerikan askeri tank ve diğer zırhlı araçlarıyla kente kuzeyden girdi. 
     ABD ordusunun Şiilerin büyük öfkesini dizginlemek için operasyonu az eğitimli Irak güçlerinin önderliğinde sürdüreceği açıklanmıştı. 
     Amerikalı askerler Necef çatışmalarının 7. gününde dün Sadr milislerinin sebatından etkilendiklerini bildirmişlerdi. 
     Amerikalı komutanlar, Sadr milislerinin gözü gibi koruduğu Hazreti Ali Türbesi'nin ele geçirilmesinin şart olmadığını, ancak bunun gerekebileceğini bildirdi. 
     
</TEXT>
</DOC>
