<DOC>
<DOCNO> 280089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonspo17.html </URL>
<DATE> 2004/10/14/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Canaydın 100. yılımıza bize yakışır bir şekilde 'merhaba' diyeceğiz 
</HEADLINE>
<TEXT>

     Galatasaray Kulübü Başkanı Özhan Canaydın, ''100. yılımıza bize yakışır bir şekilde merhaba diyeceğiz'' dedi. 
     Özhan Canaydın, yönetim kurulu üyeleriyle Mecidiyeköy'deki Galatasaray A.Ş. binasında 100. yıl kutlamalarıyla ilgili basın toplantısı düzenledi. 
     Canaydın, bu yıl 99. yıllarını kutladıklarını ve ekim ayının her gününde 100. yıldan gün aldıklarını vurgulayarak, ''Daha önce bütün Galatasaraylılara bir çağrı yapmıştım. Kuruluş yılımızı simgeleyen 17 Ekim Pazar günü saat 19.05'te tüm Galatasaray gönüldaşlarının bu coşkuyu toplumla paylaşmasını ve sarı-kırmızılı atkı ve bayraklarını camlarına asmalarını rica ettim. Türkiye sathında ve Avrupa'daki gönüldaşlarımızdan bu çağrımıza uymalarını istiyorum, sarı-kırmızı bayraklarınızla her tarafı donatın diyorum'' diye konuştu. 
     Ali Sami Yen Stadı'nın da pazar günü Kayserispor'la yapılacak lig maçında sarı ve kırmızıya bürüneceğini belirten Canaydın, şöyle devam etti ''100. yılımıza, hak ettiği gibi, bize yakışır şekilde Merhaba diyeceğiz. 16 ay sürecek sportif kutlamaların yanı sıra sosyal, sanatsal, kültürel ve her alana yayılan bir 100. yıl etkinliği programlıyoruz. Bunları tek tek düzenleyeceğimiz basın toplantılarında aktaracağız. İlk olarak gelecek hafta Galatasaray Belgeseli ile ilgili olarak bir basın toplantısı düzenleyeceğiz. 17 Ekim törenleri 100. Yıl Çalışma Grubu'nun ilk kıvılcımıdır. Kutlamalar Galatasaray'ın doğduğu yer olan Galatasaray Lisesi'nde bulunan şehitlikte yapılacak törenin ardından, 10 Edebiyat A sınıfında devam edecek. Burada Galatasaraylı tiyatro sanatçıları Ferhan Şensoy ve Tarık Pabuçcuoğlu bizi bekliyor olacaklar. Orada Ali Sami Yen ve 7 kurucu arkadaşları bulunacak ve 100 yıl önceden gelen sesleri ile nasıl kurduklarını bizlere anlatacaklar. 
     Orada yakılacak meşale, atletlerimizin elinde Galatasaray'a ayrılan yol şeridinden adım adım ilerleyerek, Ali Sami Yen Stadı'na gidecek.'' Özhan Canaydın, Digitürk Televizyonu'nun bu kutlamaları canlı olarak yayınlayacağını açıklarken, statta ise 17 Ekim Pazar akşamı 18 bin Galatasaraylı taraftarın sarı-kırmızı aslan giysileri ve 100. yıl bayrakları ile Ali Sami Yen Stadı'nı dolduracağını söyledi. 100'lerce sarı-kırmızılı kıyafet giymiş davulcunun müthiş bir şov sergileyeceğini kaydeden Canaydın, kutlamaların festival havasında geçeceğini anlattı. 
     
     ANITKABİR'E ZİYARET 
     Canaydın, 19 Ekim Salı günü de tüm yönetim, teknik heyet, takım kaptanı ve kulüp organları ile Anıtkabir'i ziyaret ederek, Atatürk'ün manevi huzuruna çıkacaklarını söyledi. 
     Cumhurbaşkanı Ahmet Necdet Sezer'i de aynı gün ziyaret edeceklerini bildiren Canaydın, Başbakan Recep Tayyip Erdoğan'ın o gün yurtdışında bulunması nedeniyle kendisini başka bir gün ziyaret edeceklerini anlattı. 
     
     30 YILLIK ÜST KULLANIM HAKKI TAPUSU ALINDI 
     Canaydın, toplantıda, Galatasaray'ın Seyrantepe'deki Aslantepe arazinin 30 yıllık üst kullanım hakkı tapusunu basın mensuplarına gösterdi. 
     ''Bugün hepimizin yüzü gülüyor'' diyen Canaydın, ''1,5 yıldır uğraştığımız Seyrantepe, yeni adıyla Aslantepe'nin şu anda tapusu elimize geçti. Bütün Galatasaray camiasına hayırlı olsun. Emeği geçen bütün yönetim kurulu üyelerine teşekkür ediyorum. Galatasaray'ın 100 yıllık tarihindeki en önemli proje start almış durumdadır'' dedi. 
     Stadın yapımına başlanması için tarih vermemek konusunda kararlı olduğunu dile getiren Canaydın, daha önce bu tür verilen tarihlerin sonucunda neler olduğunu bildiği için bu şekilde davrandığını söyledi. 
     Özhan Canaydın, stadı tamamen kendilerinin yapmayacağını da vurgularken, ''Stat projemiz müştereken. Avrupa'da nasıl yapılıyorsa biz de aynısını uygulayacağız'' dedi. 
     Bir basın mensubunun, ''Hakan Şükür dünkü maçta olsaydı, bu kadar gol kaçar mıydı'' sorusuna Canaydın, ''Bu teknik yorumu benim getirmemem lazım. Milli takım teknik direktörüne sorun, en iyi cevabı ondan alacağınızı tahmin ediyorum'' yanıtını verdi. 
     Basın mensuplarından sürekli soru sormasını isteyen Canaydın, istediğini alamayınca da ''Şimdi görüyorum ki Galatasaray iyi gidiyor ve devamlı soru soranların sesleri çıkmıyor. Demek ki Galatasaray iyi durumda'' diye espri yaptı. 
     
</TEXT>
</DOC>
