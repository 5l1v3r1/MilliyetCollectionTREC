<DOC>
<DOCNO> 292392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonsiy15.html </URL>
<DATE> 2004/11/26/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
"İşsizlik Sigortası Fonu'ndaki 12.5 katrilyon reel ekonomiye sokulsun" 
</HEADLINE>
<TEXT>

     AK Parti Ağrı Milletvekili Melik Özmen İşsizlik Sigortası Fonu'nda biriken yaklaşık 12.5 katrilyon liranın reel ekonomiye sokulması gerektiğini söyledi. 
     Çalışma ve Sosyal Güvelilik Bakanlığı'nın 2005 yılı bütçesi, Plan ve Bütçe Komisyonu'nda görüşülmeye devam ediyor. 
     CHP İstanbul Milletvekili Ali Kemal Kumkumoğlu, bütçe üzerinde yaptığı konuşmada, Türkiye'nin en temel sorunun işsizlik ve yoksulluk olduğunu vurguladı. Bu iki sorunun birbiriyle bağlantılı olduğunu belirten Kumkumoğlu, sorunların giderilmesi için etkin çözümler üretilmesi gerektiğini dile getirdi. 
     SSK hastanelerinin Sağlık Bakanlığı'na devredilmesine ilişkin tasarının görüşülmesi sırasında, Sağlık Bakanı Recep Akdağ'ın, SSK hastanelerinin verimsiz olduğunu, yatırım yapma gücünü yitirdiğini söylediğini belirten Kumkumoğlu, ancak bugün Çalışma ve Sosyal Güvenlik Bakanı Murat Başesgioğlu'nun farklı konuştuğunu dile getirerek, ''Biz bunlardan hangisine inanacağız '' diye sordu. 
     AK Parti Ağrı Milletvekili Melik Özmen ise yaklaşık 155.5 katrilyon lira bütçesi olan Türkiye'de, İşsizlik Sigortası Fonu'nda yaklaşık 12.5 katrilyon liranın biriktiğini belirterek, bu paranın reel ekonomiye sokulması gerektiğini söyledi. 
     Son verilere göre işsizliğin düştüğünü, ancak kayıt dışı istihdam dikkate alındığında, işsizlik oranının açıklanan rakamların üzerinde olduğunu ifade eden Özmen, fonda biriken paranın piyasaya sokulması ile yeni istihdam alanlarının yaratılabileceğini kaydetti. 
     
     ''BAKAN DÖVME DİYE BİR ŞEY YOK'' 
     CHP Antalya Milletvekili Osman Kaptan ise işsizliğin, ''gerçeklerin Türkiye'sinde'' arttığını ancak Bakanlık verilerinde azaldığını söyledi. Kayıt dışı istihdam sorunun çözümlenmesi gerektiğini belirten Kaptan, İşsizlik Sigortası Fonu'nun, ''işsizlere destek fonu yerine, devlete destek fonu haline geldiğini'' söyledi. SSK hastanelerinin Sağlık Bakanlığı'na devredilmesine ilişkin tasarının görüşülmesi sırasında yaşananlara, gazete kupürlerini göstererek değinen Kaptan, Seçim Bildirgeleri'nde bu hastanelerin devrini değil, koordinasyonun Sağlık Bakanlığı'na verilmesini ifade ettiklerini söyledi. Gazetelerde yazılanlara, ''yanlış'' demediğini, ancak gazetelerde yazıldığı gibi ''bakan dövme'' veya ''hakaret etme'' diye bir şeyin de sözkonusu olmadığını ifade etti. 
     Kaptan, ''muhalefet etmekteki amacımız, bakan dövmek, üzerine yürümek değildir'' diye konuştu. 
     CHP İstanbul Milletvekili Kemal Kılıçdaroğlu da İşsizlik Sigortası Fonu'nda, ''çok önemli paraların'' biriktiğini, ancak bu paranın IMF izin vermediği için yüzde 1'inin dahi kullanılamadığını öne sürdü. 
     Sendikaların da etik açıdan sorun yaşadığını ifade eden Kılıçdaroğlu, ''seçilen bir sendika başkanı, bir bakıyorsunuz ömür boyu bu görevi yürüyor. Bakan da buna seyirci kalıyor. Sendikacılıkta, etik değerlere yönelik bir çalışma yapılabilir'' diye konuştu. 
     
</TEXT>
</DOC>
