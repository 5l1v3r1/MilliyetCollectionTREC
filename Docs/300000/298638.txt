<DOC>
<DOCNO> 298638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/siyaset/siy01.html </URL>
<DATE> 2004/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte tarihi zirve kararı 
</HEADLINE>
<TEXT>


GÜVEN ÖZALP Brüksel 


Türkiye'nin yürüttüğü müzakereler sonucunda değiştirmeyi başardığı Brüksel Zirvesi sonuç bildirisinde önemli değişikliklere gidildi. Kıbrıs paragrafı konusunda en önemli değişikliği önceki akşam gündeme getirilen Ankara Anlaşması'nın on yeni ülkeye uyarlanmasına ilişkin protokolün hemen parafe edilmesi unsurunun gündemden düşmesi oluşturdu. 
Kıbrıs Kıbrıs paragrafına Türkiye'nin reddettiği metinde bir ek yapılmıştı. Bu metinde protokolün hemen parafe edilmesi ve müzakerelerin başlaması öncesinde imzalanması isteniyordu. Son metinde ise Kıbrıs konusuna ilişkin ek ortadan kaldırıldı. Kıbrıs konusu ana metin içinde 19. paragrafta yer aldı. Paragrafta "Avrupa Konseyi, Türkiye'nin 10 yeni üye ülkenin katılımını hesaba katarak Ankara Anlaşması'nın uyum protokolünü imzalama kararını memnuniyetle karşılar. Bu bağlamda Türkiye tarafından yapılan 'Türk hükümeti mevcut katılım müzakereleri öncesinde, AB'ye üye olmak için gerekli uyarlamalar üzerinde anlaştıktan ve bunları sonuçlandırdıktan sonra Ankara Anlaşması'nın uyum protokolünü imzalamaya hazır olduğunu teyit eder' açıklaması memnuniyetle karşılandı" denildi. 
Türkiye başından bu yana protokolün müzakere edilmeden imzalanamayacağına vurgu yapıyordu. Paragrafın bu şekilde oluşması Türkiye'ye bu olanağı vermesi açısından da önem taşıyor. Bu aşamadan sonra Türkiye, Ankara Anlaşması'nı uyumlaştırmakla başlayan bir dizi adımı atmak zorunda kalacak. Müzakereye başlama aşaması öncesinde "tanıma" konusunun da ısıtılma ihtimali oldukça yüksek. 
Müzakerenin hedefi Türkiye'nin en fazla endişe duyduğu unsurlardan biri bu maddeydi. Son metinde müzakerelerin hedefinin tam üyelik olduğu net bir şekilde vurgulandı. Müzakerelerin ucunun açık olduğu ve sonucunun önceden garanti edilemeyeceği ifadesi de metinde yer aldı. Ancak bu Komisyon Raporu'nda da yer aldığı için rahatsızlık yaratmıyor. Aday ülkenin üyelikten kaynaklanan sorumluluklarını yerine getirmemesi halinde mümkün olan en güçlü yöntemle Avrupa yapılarına bağlanmasının sağlanması vurgulanıyor. Bu Türkiye açısından olumlu karşılanan bir unsur olmasa da bu ifadenin metne girmesi engellenemedi. 
Kısıtlamalar Daha önceki metinlerde de yer alan "uzun geçiş süreçleri, derogasyonlar, özel düzenlemeler ya da kalıcı koruma önlemleri öngörülebilir" ifadeleri son metinde de yer aldı. Bu konuda yapılan tek eklemeyi "koruma mekanizmalarına temel olarak sürekli kullanılabilecek önlemler" ifadesi oluşturdu. Burada AB, bu tür sürekli önlemlerin Türkiye için icat edilmediğine zaten AB içinde mevcut olduğu vurgusunu yapmaya çalışıyor. Bu konu müzakere sürecinde en tartışmalı unsurlardan birini oluşturacak. Ancak müzakerenin tamamlanması en az on yıl alacağından bu süre içinde gerek Türkiye'deki gerekse AB'deki yapılanma bugünkünden çok farklı olacak. Bugün endişe edilen kalıcı kısıtlama gibi unsurlara o dönemde gerekli olup olmayacağı bir bakıma Türkiye'nin performansına bağlı olacak. 


</TEXT>
</DOC>
