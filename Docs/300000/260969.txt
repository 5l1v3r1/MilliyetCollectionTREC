<DOC>
<DOCNO> 260969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/ekonomi/eko06.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Koçbank 325 milyon dolarlık kredi aldı 
</HEADLINE>
<TEXT>


Koçbank, uluslararası piyasalardan bir yıl vadeli libor artı 0.55 faizli 325 milyon dolarlık kredi temin etti 

EKONOMİ SERVİSİ 

Dış piyasalardan 325 milyon dolarlık sendikasyon kredisi sağlayan Koçbank, bir yıl vadeli krediyi ihracatçılara kullandıracak. Faizi Libor artı 0.55 olan kredinin imza töreni Koçbank Finansal Hizmetler CEO'su Kemal Kaya ve 23 değişik ülkeden 45 bankacının katılımı ile Rahmi Koç Müzesi'nde gerçekleştirildi. 
İmza töreninde katılımcı bankalara verdikleri destekten dolayı teşekkür eden Kaya, konuşmasında Türk ekonomisi ve bankacılık sektöründe izlenen olumlu gelişmelere değindi. 

'Sisteme güven arttı' 
Türk ekonomisinin kriz döneminden sonra başlayan düzelme sürecini atlattığını belirten Kaya, bankacılık sektörünün de gerçek bankacılık faaliyetlerine ağırlık verilmesinin olumlu sonuçlar verdiğini söyledi. Kredi hacimlerinde artış olduğunu belirten Kaya, mevduattaki büyümenin de tüketicinin sisteme güvenini gösterdiğini kaydetti. 
Kaya, Koçbank'ın UniCredito ile ikinci yılını dolduran ortaklıklarını da değerlendirerek, uluslararası standartlarda altyapı çalışmalarını tamamlamalarının kendilerine büyük avantaj kazandırdığını belirtti. 


</TEXT>
</DOC>
