<DOC>
<DOCNO> 277400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sondun26.html </URL>
<DATE> 2004/10/05/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Rumsfeld'den bir 'U' dönüşü daha... 
</HEADLINE>
<TEXT>

     ABD Savunma Bakanı Donald Rumsfeld, bir konuşmasında terör örgütü El Kaide ile Irak arasında hiçbir bağlantı olmadığı yönündeki sözlerinin ''yanlış arama ürünü'' olduğunu savundu. 
     Rumsfeld, yazılı bir açıklama yaparak, düşünce kuruluşu Dış İlişkiler Konseyi'ndeki CFR konuşmasına açıklık getirdi. Donald Rumsfeld, ''CFR'da El Kaide ile Irak arasındaki ilişkilerden bahseden sözlerim, üzüntü verici şekilde yanlış anlaşıldı. Eylül 2002'den beri ben El Kaide ile Irak arasında bağlantı olduğu değerlendirmesinde bulunuyorum. Bu değerlendirme, o dönemin CIA Başkanı George Tenet tarafından bana sağlanan ve CIA'in El Kaide-Irak ilişkisi anlayışı tanımlamasına dayanmaktadır'' dedi. 
     ABD Savunma Bakanı, bugün CFR'da yaptığı konuşmada, CIA'in bu konudaki bulgularından da bahsettiğini ve bu bulgulara, Eylül 2002 tarihinde bir basın toplantısında değindiğini kaydetti. 
     CIA tarafından belirlenen kanıtları ise Rumsfeld şöyle sıraladı 
     ''-El Kaide üyelerinin Irak'ta ve Bağdat'ta bulunduklarına dair sağlam kanıtlarımız var. 
     -Irak ile El Kaide arasındaki üst düzey temasların on yıl öncesine kadar gittiğine ve muhtemel kimyasal, biyolojik unsurlar eğitimini de içerdiğine dair çok güvenilir olduğunu düşündüğümüz raporlar var. 
     -Irak ve El Kaide'nin, El Kaide için Irak'ta barınma sağlanmasını görüştüğüne dair güvenilir olduğuna inandığımız bilgiler bulunuyor. 
     -El Kaide liderlerinin, kitle imha silahları elde etmek için Irak ile temas kurduğuna dair güvenilir olarak değerlendirdiğimiz kanıtlar var. 
     -Irak'ın El Kaide üyelerine kimyasal, biyolojik konularda eğitim sağladığına ilişkin bir rapor var.'' Rumsfeld ayrıca, üyelerini ABD Kongresi'nin belirlediği bağımsız 11 Eylül Komisyonu'nun raporunda da, El Kaide ile Irak arasındaki bağlara işaret edildiğini hatırlattı. 
     
     ŞİDDET DURMUYOR 3 ÖLÜ 

     Öte yandan, Irak'ın Musul kentinde bir Amerikan konvoyuna bomba yüklü araçla yapılan saldırının ardından açılan ateşte 3 Iraklı sivilin öldüğü bildirildi. 
     Görgü tanıklarına göre, kentin Yarmuk semtinde 4 Amerikan zırhlı aracının geçişi sırasında park halindeki araç infilak etti. Patlamanın ardından Amerikan askerlerinin ateş açması sonucu bir aracın yakınındaki 3 sivil öldü. 
     Öte yandan, Bağdat'ın güneyindeki Yusufiye kentinde Irak Ulusal Muhafızlarının düzenlediği operasyonlar sırasında bomba yüklü bir araç infilak etti. Patlamada ilk belirlemelere göre 1 kişi öldü, 13 kişi yaralandı. 
     Polis yetkilisi Abbas Şecati, yaralılar arasında Irak Ulusal Muhafız birliğinden 9 kişinin bulunduğunu belirterek, diğer yaralıların ve ölen kişinin sivil olduğunu kaydetti. Şecati, olayın bir intihar saldırısı olmadığını, patlama sırasında aracın park halinde olduğunu söyledi. 
     
</TEXT>
</DOC>
