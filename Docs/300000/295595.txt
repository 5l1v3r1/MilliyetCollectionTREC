<DOC>
<DOCNO> 295595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonspo05.html </URL>
<DATE> 2004/12/07/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Derbiye iki aday 
</HEADLINE>
<TEXT>

     Performanslarıyla yeterliliklerini ispatlayan Cem Papila ve Cüneyt Çakır ikilisi, dev maçı yönetmeye en yakın iki isim 
     
     Şansları yüzde 50-50 
     Galatasaray-Fenerbahçe derbisinde görev alması beklenen hakemler netleşti Cem Papila ve Cüneyt Çakır. MHK’nın bu sezon sergiledikleri performanslarla kalitelerini ve yeterliliklerini ispatlayan iki genç hakemden birini, pazar günü oynanacak kritik mücadelede görevlendirmeyi düşündüğü öğrenildi. Kurulun bu yönde bir tercih kullanmasında iki hakemin yüksek formunun yanısıra FIFA hakemlerinin yaşadıkları sıkıntıların etkili olduğu ifade edildi. 
     
     FIFA hakemleri imkansız 
     Mustafa Çulcu’nun cezalı, Kuddusi Müftüoğlu’nun Fenerbahçe-Ankaragücü maçını yönetmiş olması, Selçuk Dereli’nin Trabzonspor-Fenerbahçe maçındaki kararlarının tartışma yaratması, İsmet Arzuman’ın Ankaragücü-Galatasaray maçındaki yanlış penaltı kararı ve formsuz Bülent Demirlek’in uzun süredir dinlendiriliyor olması nedeniyle bu isimlerin görev alması neredeyse imkansız. Ceza kuruluna sevkedilecek Serdar Tatlı’nın da şansı sıfır. 
     
</TEXT>
</DOC>
