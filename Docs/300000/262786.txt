<DOC>
<DOCNO> 262786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/soneko45.html </URL>
<DATE> 2004/08/12/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
İTO Tüketici kredileri dirdi, küçük işletmeler zor duruma düşecek 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, ''Tüketici kredileri mümkünse az kullanılsın dendi, bütün devlet bankaları bu sabahtan itibaren ticari kredileri durdurdu. Bu küçük ve orta boy işletmeleri zor durumda bırakacak'' dedi. 
     İTO Meclis toplantısında konuşan Yıldırım, IMF ile yeni bir stand-by anlaşmasının son imza noktasına gelindiğini, burada en çok etkilenecek konuların başında tüketici kredilerinin geldiğini söyledi. 
     Yılbaşından itibaren otomotiv, beyaz eşya ve konut kredisinde talep olduğunu, bilinçli tüketici anlayışının dışına çıkıldığını ifade eden Yıldırım, ''Önümüzdeki günlerde yeniden banka kapılarında yeni oto galerileri bulabilirsiniz'' dedi. Otomobil kredilerinin yanında plastik kartların da ticari ahlakı çok büyük oranda bozmaya başladığını kaydeden Yıldırım, şunları söyledi 
     ''Biz bu tüketici kredileri konusunda başta uyardık. Ama hükümetin geldiği şu yerde o da uyardı. Tüketici kredileri mümkünse az kullanılsın dendi, bütün devlet bankaları bu sabahtan itibaren ticari kredileri durdurdu. Böyle bir anlayış olamaz. Siz ticareti, ekonomiyi nasıl durdurursunuz. Tutturmuşlar bir 500 firma... Türkiye'de sadece İTO'ya kayıtlı 350 bin firma var. 500 bini yok sayacaksın 500 tane büyük firma diyeceksin. Büyük firmaların ayakta durması küçük işletmelerin ayakta durmasına bağlı. Türkiye'nin 500 büyük firmasını bu kadar iyimser tabloyla kamuoyuna sunmak bence çok yanlış. KOBİ'lere yardımcı olmak herkesin görevi. Bu sabahtan itibaren devlet bankalarından kesilen kredi küçük ve orta boy işletmeleri zor durumda bırakacak.'' 
     
     ''BOMBALARIN HESABINI BİRİLERİ VERMELİ'' 
     Bütçedeki faiz dışı fazlanın büyük tehlike arzettiğini belirten Yıldırım, insanların cebindeki para büyümediği sürece bu açıkların kapatılamayacağını söyledi. 
     Yıldırım, ''Türkiye ithal ikamesinden üretim ikamesine hızlı bir geçiş yapmalı'' dedi. 
     Yıldırım, IMF'nin bugünkü faiz anlayışı ile de bir yere varılamayacağını ifade ederek, ''Türk vatandaşının parasına yüzde 2, IMF'nin parasına yüzde 10 faiz ödüyorsun. Türkiye'nin borçları gittikçe büyümektedir'' diye konuştu. 
     Bombalama olaylarıyla ilgili olarak da Yıldırım, şunları kaydetti 
     ''Turizmin biraz canlanmaya başladığı bu sene için de bombaların hesabını da birileri vermeli. Türkiye Cumhuriyeti Hükümeti hepsinin dibine kibrit suyu dökecek şekilde hareket etmeli. Sen çıkacaksın Başbakan, Dışişleri Bakanı ile görüşeceksin ve diyeceksin ki PKK ile Türkiye Cumhuriyeti Hükümeti'ne aynı yakınlıktayız. Yok böyle bir şey. Terörün başını adada beslediğimiz müddetçe Türkiye'nin acizliği olarak ortada kalır. Türkiye Cumhuriyeti gereğini yapmalıdır. Bir belediye başkanı şehitleri şehit yapanların evini ziyaret edecek, o belediye başkanı hala görevde kalacak. Türkiye Cumhuriyeti Hükümeti bunların üzerine gitmeli. Devlet bu işe hazır. İçişleri Bakanı, dostumdur yıllarca tanıdığımdır, ama bu görevi yapmıyorsa istifasını da hazırlasın.'' Yıldırım, AB konusunda edindiği intibanın Türkiye'ye görüşme tarihi verilmesi olduğunu, ancak şartların ağır olacağını belirterek, ''Ermeni meselesi ve Kıbrıs'ı yeniden şartlı diye gündemin içine koyacaklar. Şimdiden bunlara hazırlıklı olmalıyız'' görüşünü savundu. 
     
</TEXT>
</DOC>
