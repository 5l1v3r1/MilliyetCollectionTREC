<DOC>
<DOCNO> 256666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/guncel/gun02.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bozkurt' Çakıcı için 'iltica' zor 
</HEADLINE>
<TEXT>


GÖKÇER TAHİNCİOĞLU Ankara 

Uzmanlar, Alaattin Çakıcı'nın Avusturya'ya iltica olasılığının Uluslararası Cenevre Mülteciler Sözleşmesi'ne göre çok zayıf olduğunu belirtti. Adalet Bakanlığı'ndan bir yetkili, sözleşmenin, iltica talebinde bulunan kişinin "işlediği bir suçtan dolayı yargılanmaktan kurtulma" amacı taşıyıp taşımadığına bakılmasını gerekli kıldığını kaydetti. 

Dava hakkı var 
Avusturya makamlarının, olası talebi bu doğrultuda inceleyeceğini, hakkında birçok suçlama bulunan Çakıcı için bu hakkın tanınmasının imk nsız olduğunu belirten yetkili şunları söyledi "Çakıcı, iadesini geciktirmek için iltica talebinde bulunabilecek. Eğer bulunur ve Avusturya reddederse, kararın iptali için dava hakkı var. Bu sürede Türkiye'ye iadesi zor." 
Çakıcı, Fransa'da yakalandığı dönemde, iade edilmemek için siyasi baskı gördüğünü iddia etti. Çakıcı, Fransa Aix-en Provence İstinaf Mahkemesi'ne "Bozkurtlar" üyesi olduğunu, Türk hükümetinin kendisini öldürmek için ABD'ye adam yolladığını ve işkence gördüğünü öne sürdü. Ancak mahkeme, eylemlerinin siyasi olmadığı gerekçesiyle Çakıcı'nın istemini reddetti. Avusturya'dan iltica talebinde benzer iddiaları tekrarlaması beklenen Çakıcı'nın, mahkemeyi, siyasi baskı gördüğüne ya da ölümle tehdit edildiğine inandırması gerekecek. Adalet Bakanlığı, Çakıcı'nın iade dosyasını bu hafta sonuna kadar gönderecek. 


</TEXT>
</DOC>
