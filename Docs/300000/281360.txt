<DOC>
<DOCNO> 281360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sonyas15.html </URL>
<DATE> 2004/10/18/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
İstanbul aşığı Marc Almond, kaza yaptı ağır yaralı... 
</HEADLINE>
<TEXT>

     İstanbul aşığı İngiliz şarkıcı Marc Almond'un 47 trafik kazası geçirdiği ve ağır yaralandığı bildirildi. 
     Polis, Almond'un, dün öğleden sonra İngiltere'nin başkenti Londra'da bir araçla motosikletin çarpışması sonucu ağır yaralandığını ve tedavi altına alındığını açıkladı. 
     Marc Almond'un sağlık durumunun kritik olduğu, adı açıklanmayan motosiklet sürücüsünün de hastaneye kaldırıldığı belirtildi. 
     Sanat yaşamının ilk dönemlerinde müziğin yanı sıra tiyatro, opera ve sinema gibi dallarla uğraşan Almond, 1980'de müzikte karar kılarak Dave Ball ile birlikte Soft Cell grubunu kurmuştu. 
     İkili, önceleri daha kişisel ve sanatsal denemelerde bulunmuş, daha sonra büyük kitleleri hayran bırakan popüler bir müzik grubu haline gelmişti. 
     İlk büyük başarıları, eski bir soul şarkısı olan ''Tainted Love''ın kendi yorumlarıyla 1981 yılında İngiltere listelerini alt üst etmesi olmuştu. 
     Sanat yaşamını 1983'ten bu yana birçok albümle süsleyen Almond, son olarak 2003 yılında ''Heart on Snow''u çıkarttı. Almond, ayrıca 1984'de dağılan Soft Cell'i de yeniden hayata geçirerek ''Monoculture'' adlı bir albümü piyasaya sürdü. 
     Almond, 15 Nisan'da adına ''She Took My Soul in Istanbul'' şarkısını yazdığı İstanbul'da bir konser vermişti. 
     
</TEXT>
</DOC>
