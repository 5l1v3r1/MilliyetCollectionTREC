<DOC>
<DOCNO> 278326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sondun15.html </URL>
<DATE> 2004/10/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Borrell ''Türkiye Fransa'nın içişlerine karışmasın'' 
</HEADLINE>
<TEXT>

     Avrupa Parlamentosu Başkanı Josep Borell, Başbakan Recep Tayyip Erdoğan'ın, 'Fransa'nın Türkiye üyeliği için referanduma başvurması kabul edilemez' şeklindeki sözlerine tepki gösterdi. 
     Avrupa Parlamentosu Başkanı Josep Borell, Europa 1 Radyosu'na yaptığı açıklamada, "Sayın Erdoğan, Fransa'nın Türkiye ile ilgili referandum yapıp yapmayacağı tartışmasına girmemeli, bu o ülkenin kendi iç meselesidir. Türkiye'ye tavsiyem böyle konulara girmesin" dedi. 
     Borell, AB'ye üye ülkelerin Türkiye'ye yönelik nasıl tavır alacağı konusunun, o ülkelerin kendi egemenlik hakları olduğunu savundu. Borell, Türkiye ile üyelik görüşmeleri konusunun Avrupa Birliği Anayasası'nın onaylanmasından sonra ele alınması gerektiğini de savundu. 
     
     Fransız Başbakanı Raffarin Tartışma tüm ülkede olacakö 

     Fransa Başbakanı Jean-Pierre Raffarin ise, Türkiye'nin AB üyeliğinin Fransız meclisinde tartışılacağını söyledi. Paris'te dün akşam bir yuvarlak masa toplantısında konuşan Raffarin, ''Tartışma olacak. Mecliste olacak, bütün ülkede olacak olması şart...'' dedi. 
     Fransız siyaset sınıfında son günlerde, Ankara'ya tarih vermesi beklenen liderlerin 17 aralıkta yapacakları toplantıdan önce Türkiye'nin üyeliği konusunun Fransa'da tartışılarak oylanmasını isteyen sesler yükseliyor. Devlet Başkanı Jacques Chirac, ''koşulları yerine getirmiş bir Türkiye'nin'' adaylığını birkaç kez açıkça desteklese de, partisi bu fikre sıcak bakmıyor. 

     
</TEXT>
</DOC>
