<DOC>
<DOCNO> 295163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/soneko21.html </URL>
<DATE> 2004/12/06/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kurumlar vergisi istisnaları... 
</HEADLINE>
<TEXT>

     Maliye Bakanı Kemal Unakıtan, Kurumlar Vergisi Kanunu'nun geçici 28 ve 29'uncu maddelerinde düzenlenen bazı istisnaların kalıcı hale getirildiğini, tapu harcı istisnasının ise 1 Ocak 2005'ten itibaren kaldırılacağını bildirdi. 
     Maliye Bakanı Unakıtan, TBMM'de yaptığı açıklamada, 1987 yılından bu yana, Kurumlar Vergisi mükellefleri açısından, aktiflerinde 2 yıldan daha fazla süreyle duran iştirak hisseleri ve gayrimenkullerin satışından doğan kazançların sermayeye ilave edilmesi şartıyla kurumlar vergisi istisnası uygulandığını hatırlattı. Halen bu istisnanın, Kurumlar Vergisi Kanunu'nun geçici 28 ve geçici 29'uncu maddeleri uyarınca bankalar ve bütün kurumlar açısından uygulandığını kaydeden Unakıtan, ''Gerek geçici 28, gerekse geçici 29'uncu maddelere göre sürdürülen bu istisna uygulaması, yapılacak düzenlemelerle bankalar ve bütün kurumlar açısından kalıcı hale getirilecektir'' dedi. 
     
     KDV İSTİSNASI 
     Kurumlar Vergisi istisnasına bağlı olarak gayrimenkul satışlarında KDV istisnası uygulandığını hatırlatan Unakıtan, enflasyon muhasebesine geçilmesinden sonra, bazı satışların zararla sonuçlanması sonucunda sermayeye eklenecek kazanç olmaması dolayısıyla Kurumlar Vergisi istisnası uygulanamamasının, KDV istisnasının da uygulanamaması sonucunu doğurduğunu belirtti. Unakıtan, ''Bu nedenle bu tür satışlarda uygulanacak KDV istisnası uygulaması, Kurumlar Vergisi istisnasından bağımsız olarak ele alınacak ve kalıcı olarak düzenlenecektir'' diye konuştu. 
     Geçici 28 ve geçici 29'uncu maddelerdeki Kurumlar Vergisi istisnasına paralel olarak uygulanan tapu harcı istisnasının ise 31 Aralık 2004 tarihi itibariyle sona ereceğini kaydeden Unakıtan, ''Bundan sonra gayrimenkul satışları tapu harcına tabi olacaktır'' dedi. 
     
</TEXT>
</DOC>
