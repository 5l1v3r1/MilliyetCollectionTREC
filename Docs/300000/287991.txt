<DOC>
<DOCNO> 287991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sondun31.html </URL>
<DATE> 2004/11/11/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Arafat'ın ölümünün Fransa'daki yankıları... 
</HEADLINE>
<TEXT>

     Fransa'nın eski Dışişleri Bakanı Hubert Vedrine, ''Filistin devletinin kurulmasını Avrupa'da ilk kez eski Cumhurbaşkanı François Mitterand'ın gündeme getirdiğini'' söyledi. 
     France-info radyo kanalının sorularını yanıtlayan Vedrine, Mitterand'ın, Filistin sorununa ilişkin ilgisine dikkati çekti ve eski Cumhurbaşkanı'nın Yaser Arafat'ı 1994 yılında Paris'te kabulü sırasında Filistin devletinin kurulmasının gerekliliğini kamuoyunda gündeme getirdiğini belirtti. 
     Fransa'da hükümet ve siyasi parti temsilcileri bugün yayınladıkları mesajlarda, Filistin halkına başsağlığı mesajı gönderdiler ve Arafat'ın tarihi kişiliğinin önemine işaret ettiler. 
     Hükümet Sözcüsü François Cope, Europe-1 radyo kanalına yaptığı açıklamada, ''Arafat'ın ölümüyle Ortadoğu tarihinde çok önemli bir sayfa kapandığını'' söyledi. 
     Savunma Bakanı Michele Alliot-Marie, ''Arafat'ın Ortadoğu tarihine damgasını vurduğunu'' belirtti ve ''barış sürecinin tekrar başlatılmasının gerekli olduğunu'' bildirdi. 
     Sosyalist Partisi'nin meclis grup başkanı Jean-Marc Ayrault, Arafat'ın anısı önünde saygıyla eğildiğini belirtti ve İsrail ve Filistin halkının barış içinde yaşaması için adil bir çözüm çabalarına tam destek verdiğini kaydetti. 
     Fransa Demokrasi Birliği UDF Başkanı François Bayrou, ''Filistin'de düzenlenecek yeni seçimlerle barış yolunda yeni bir dönemin açılmasını umut ettiğini'' söyledi. 
     
</TEXT>
</DOC>
