<DOC>
<DOCNO> 267888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonspo22.html </URL>
<DATE> 2004/08/31/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Ve Manchester United, Rooney ile anlaştı... 
</HEADLINE>
<TEXT>

     Transfer süresinin bitmesine saatler kala son bomba patladı. İngiltere'de günlerdir gündemde olan 'altın çocuk' Wayne Rooney, Fenerbahçe'nin Şampiyonlar Ligi'ndeki rakibi Manchester United ile anlaşmaya vardı. 
     İngiltere Premier Ligi takımlarından Manchester United, şu anda Avrupa'nın en gözde futbolcularından biri olan Everton'ın genç yıldızı Wayne Rooney'i renklerine katmayı başardı. 
     Kulüpten yapılan açıklamada, Wayne Rooney'in transferi konusunda Everton Kulübü ile futbolcunun sağlık durumuna bağlı olacak ''şartlı sözleşme'' konusunda anlaşmaya varıldığı belirtilerek, konuyla ilgili geniş bilginin, transfer ve sözleşmeyle ilgili ayrıntılar tamamladıktan sonra verileceği kaydedildi. 
     Rooney'in, Manchester United'ın Carrington Tesisleri'ne bugün geldiği ve sağlık kontrolüne gönderildiği bildirildi. 
     18 yaşındaki genç yıldızın transferiyle ilgili Londra Borsası'na da kulüp tarafından bilgi verilirken, İngiliz basını, Rooney'in maliyetinin 25 milyon paundu bulacağını yazdı. 
     Portekiz'deki 12. Avrupa Futbol Şampiyonası finallerinin yıldızı olan Rooney, finallerde 4 gol kaydetmişti. 
     Ayak kemiğindeki bir kırık nedeniyle tedavi gören Rooney, eğer transferi tamamlanırsa, yeni takımında forvette halen dizindeki sakatlık nedeniyle oynayamayan Hollandalı Ruud Van Nistelrooy'un yanısıra Fransız Louis Saha ve İngiliz Alan Smith gibi ünlü isimlerle birlikte gol arayacak. 
     Sezona kötü bir başlangıç yapan Manchester United, ligde 4 maçta topladığı 5 puanla, 12'şer puanlı FC Chelsea ve geçen sezonun şampiyonu Arsenal'in 7 puan gerisinde bulunuyor. 

     
</TEXT>
</DOC>
