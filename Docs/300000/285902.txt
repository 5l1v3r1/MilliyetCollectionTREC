<DOC>
<DOCNO> 285902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/dunya/dun01.html </URL>
<DATE> 2004/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
En çok sevinen Putin oldu 
</HEADLINE>
<TEXT>


Bush'u, 'ne yapacağı önceden kestirilen bir ortak' olarak nitelendiren Rusya lideri, Bush'a oy vermekle Amerikan halkının terörden yılmadığını gösterdiğini söyledi 

DIŞ HABERLER SERVİSİ 


Rusya Devlet Başkanı Vladimir Putin, Bush'un seçim zaferini kutlamak için liderlerin çoğu gibi sonucun kesinleşmesini beklemedi ve Bush henüz önde giderken, bu duruma memnun olduğunu açıkladı. Putin, Bush'u ,"ne yapacağı önceden kestirilebilen bir ortak" olarak niteledi. 
Bush'un müstakbel zaferini Amerikan halkının terör tehdidi karşısında yılmaması şeklinde yorumlayan Rusya lideri, "Eğer Bush kazanırsa Amerikan halkının terör tehdidi karşısında korkuya kapılmadığını görmek ve kendilerince makul bir karar aldıklarını değerlendirmek adına çok memnun olacağım" dedi. Dün Kremlin Sarayı'nda İtalya Başbakanı Silvio Berlusconi ile görüşmesinden sonra ABD seçimlerine değinen Putin, Bush döneminde, Rusya - ABD ilişkilerinin her 2 ülkenin halklarının yararına geliştiğini savundu. Putin, Bush için "sert, sağlam karakterli ve tepkileri önceden tahmin edilebilir bir ortak" nitelemesini yaptı. 

Chirac Dostluğu pekiştirelim 
Fransa Cumhurbaşkanı Jacques Chirac, Bush'a gönderdiği kutlama mesajında, 2. kez seçilmesinin, 2 ülke dostluğunun pekiştirilmesi için fırsat olacağını bildirdi. İşbirliğinin diyalog ve karşılıklı saygı çerçevesinde devam etmesi gerektiğini kaydeden Chirac, özgürlük ve demokrasinin sağlanması için teröre karşı ortak mücadelenin de karşılıklı saygı içinde sürmesi gerektiğini belirtti. Konuğu Mısır lideri Hüsnü Mübarek ile Bonn'da ortak basın toplantısı düzenleyen Almanya Başbakanı Gerhard Schröder, ABD ile işbirliğinin sürdürülmesinin tüm tarafların çıkarına olduğunu söyledi. Schröder, "Şimdi gerekli olan Ortadoğu barış planına yeni bir canlılık, yeni bir dinamizm kazandırılması" dedi. 
Bush'u kutlayan İngiltere Başbakanı Tony Blair de, ABD ve Avrupa'nın da ittifakını yenilemesi gerektiği çağrısında bulundu. 


</TEXT>
</DOC>
