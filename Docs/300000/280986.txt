<DOC>
<DOCNO> 280986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sonsiy03.html </URL>
<DATE> 2004/10/17/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İsmail Cem'e özel statüyle parti görevi... 
</HEADLINE>
<TEXT>

     24 Ekim'de toplayacağı olağanüstü kurultayda partiyi feshederek CHP'ye katılma kararı alacak olan YTP Genel Başkanı İsmail Cem'e, CHP'de "Genel Başkanlık Başdanışmanı" gibi özel statüyle görev verilmesi beklenirken, Cem'e daha önce Kemal Derviş örneğinde olduğu gibi oda ve makam aracı da tahsis edileceği öğrenildi. 
Halen ABD'de tedavisi süren YTP Genel Başkanı İsmail Cem'e, CHP'de özel bir statüyle görev alacak. CHP Genel Merkezi'nde bir oda ve makam aracı tahsis edilecek olan İsmail Cem, Parti Meclisi üyesi olmadığı için aktif olarak Merkez Yönetim Kurulu'nda yer alamayacak. Ancak Baykal'ın daha önce Bülent Tanla'ya yaptığı gibi Cem'e "Genel Başkan Başdanışmanı" gibi bir görev vermesi bekleniyor. CHP'nin önümüzdeki yıl yapılacak olağan kurultayında ise Cem ile beraber sınırlı sayıda YTP'li yöneticiye Parti Meclisi listesinde, dolayısıyla parti yönetiminde kontenjan tanınacak. Cem, bu nedenle ancak önümüzdeki yıl yapılacak kurultayın ardından parti yönetiminde resmi bir görev alabilecek. 
     
     CEM'E ÖZEL KARŞILAMA 

     Bu arada İsmail Cem ile YTP'nin kuruluş aşamasında CHP'ye gelen Kemal Derviş'e yapılan görkemli karşılama töreninin benzeri Cem'e de yapılacak. Tören, tedavisi halen ABD'de süren Cem'in bu ülkeden dönüşünün hemen ardından gerçekleştirilecek. 

ANKA 

     
</TEXT>
</DOC>
