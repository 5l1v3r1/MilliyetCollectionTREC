<DOC>
<DOCNO> 274667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sontur48.html </URL>
<DATE> 2004/09/24/ </DATE>
<TIME> 19.47 </TIME>
<AUTHOR>  </AUTHOR>
<HEADLINE>
Alemdaroğlu rica etti, dekanlar istifalarını geri aldı 
</HEADLINE>
<TEXT>

     İstanbul Üniversitesi İÜ Rektörlüğü görevinden alınan Prof. Dr. Kemal Alemdaroğlu, İÜ Senatosu ve Yönetim Kurulu üyelerinin istifa kararına ilişkin, ''Dekan arkadaşlarımdan istifalarını geri almalarını rica ettim. Onlar da bana olumlu yanıt verdiler'' dedi. 
     Alemdaroğlu, 17 fakülte dekanı, 3 yönetim kurulu üyesi, 1 Üniversitelerarası Kurul üyesi, 17 senatör, 13 yüksekokul ve 12 enstitü müdüründen oluşan İÜ Senatosu ve Yönetim Kurulu üyelerinin, 5 Eylül'de olağanüstü toplantı yaparak, 3 Eylül tarihli YÖK Genel Kurulu kararını kınadıklarını ve kararın onaylanması halinde topluca istifa edeceklerini belirttiklerini hatırlattı. 
     Kemal Alemdaroğlu, Cumhurbaşkanı Ahmet Necdet Sezer'in söz konusu kararı onaylamasının ardından senato üyelerinin toplanarak, istifa kararı aldıklarını açıkladıklarını belirtti. 
     Senato üyeliğinden istifa etmenin, dekanlıktan istifa etmekle mümkün olacağını dile getiren Alemdaroğlu, ''Dekanlıktan istifa etmeden senato üyeliği düşmez'' dedi. 
     Alemdaroğlu, şunları kaydetti 
     ''Bu sabah, Vekil Rektör Prof. Dr. Tankut Centel, beni ziyaret etti ve benden özellikle dekanların görevlerini sürdürmelerini ve bu konuda benim onlara ricada bulunmamı istedi. Ben de dekan arkadaşlarla bir toplantı yaptım. Arkadaşlarımdan, üniversitelerin açılma döneminde fakültelerdeki yoğun çalışmalar nedeniyle istifalarını geri almalarını rica ettim. Onlar da bana olumlu yanıt verdiler. İstifaları durduruldu.'' Kemal Alemdaroğlu, enstitü ve yüksekokul müdürleriyle de pazartesi günü görüşeceğini söyledi. 
     
</TEXT>
</DOC>
