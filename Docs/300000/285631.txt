<DOC>
<DOCNO> 285631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/yasam/yas04.html </URL>
<DATE> 2004/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarıyer'de 'sarılık' paniği 
</HEADLINE>
<TEXT>


TAHSİN AKSU - AHU COŞKUN İstanbul 

Sarıyer'deki bazı okullarda "Sarılık" Hepatit A salgını paniği yaşanıyor. Alpaslan İlköğretim Okulu'ndaki öğrencilerde görülen salgının ilçedeki diğer okullarda da yaygın olduğu öne sürüldü. İddiaya göre, bölge'deki okullardaki taramalar sonucu 27 öğrencinin hepatit A taşıdığı belirlendi. Sarılık korkusunun yaşandığı Alpaslan İlköğretim Okulu'ndaki 68 öğrencinin, velilerince okula gönderilmediği öğrenildi. Okul Müdürü Erol Oruç da 23 öğrencinin salgına yakalandığını kaydetti. Yetkililer ile çevre sakinleri, Sarıyer'deki Şalkır Caddesi'ndeki kanalizasyonun taşmasının salgına sebep olduğunu belirttiler. Veliler, kanalizasyon suyunun okul önündeki çeşme sularına karıştığını ve buradan su içen çocuklarının sarılık olduğunu öne sürdü. 


</TEXT>
</DOC>
