<DOC>
<DOCNO> 266083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sontur23.html </URL>
<DATE> 2004/08/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
RTÜK'ten "müstehcen" klipler yayınlayan TV'lere uyarı .. 
</HEADLINE>
<TEXT>

     Radyo ve Televizyon Üst Kurulu RTÜK , ''müstehcen klipler'' yayınladığı gerekçesiyle Kral TV, Flash TV ve Tatlıses TV'nin, reklamlarla ilgili yayınları nedeniyle de Lig TV'nin uyarılmasını kararlaştırdı. 
     Üst Kurul'dan yapılan yazılı açıklamaya göre, 17 Ağustos'ta yapılan toplantıda 3984 sayılı Radyo ve Televizyonların Kuruluş ve Yayınları Hakkında Kanun'un çeşitli maddelerine aykırı yayın yapan kuruluşlarla ilgili izleme raporlarını değerlendirerek karara bağladı. 
     Buna göre, RTÜK, yasanın ''yayınların müstehcen olmamasına'' ilişkin t bendiyle ''gençlerin ve çocukların fiziksel, zihinsel ve ahlaki gelişimini zedeleyecek türden programların bunların seyredebileceği zaman ve saatlerde yayınlanmamasına'' ilişkin z bendini 4 ve 6 Ağustos 2004 tarihlerinde yayınladığı kliplerle ihlal eden Flash TV, 8 ve 10 Ağustos'ta yayınladığı kliplerle ihlal eden Kral TV ve 3 Ağustos'ta yayınladığı kliplerle ihlal eden Tatlıses TV'nin uyarılmasına karar verdi. 
     Üst Kurul, yasanın 4756 sayılı yasayla değişik 4. maddesinin ''yayınların şiddet kullanımını özendirici veya ırkçı nefret duygularını kışkırtıcı nitelikte olmamasına'' ilişkin v bendini 3 Ağustos'ta yayınladığı ''Güne Başlarken'' programıyla ihlal eden Kanal D ve aynı bendi 2 ve 3 Ağustos'ta yayınladığı ana haber ve gece bültenleriyle ihlal eden Kanal 7'den savunma istedi. 
     RTÜK, aynı bendi 2 ve 3 Ağustos'ta yayınladığı ana haber bülteniyle ihlal eden Flash TV ile aynı tarihlerde yayınladığı haber bülteniyle ihlalde bulunan Sky Türk'ün uyarılmasını kararlaştırdı. 
     
     REKLAM UYARISI 
     RTÜK, 3984 sayılı yasanın reklamların biçimi ve sunuluşu, yerleştirilmesi, belirli ürünlerin reklamları ve program desteklenmesine ilişkin maddesindeki ''gizli reklam yapılamayacağı'' hükmünü ''Büyüteç Kampı'' programıyla ihlal ettiği gerekçesiyle Kanal D'nin uyarılmasına karar verdi. 
     Üst Kurul, 4 Ağustos'ta yayınladığı ''Dış Hatlar'' programıyla aynı hükmü ihlal eden TGRT'nin ve ''Yeşim Demir'le Turizm Portalı'' programıyla ihlal eden Haber Türk'ün uyarılmasını kararlaştırdı. 
     Radyo ve Televizyon Üst Kurulu, ''reklamlar program arasına yerleştirilir. Programın bütünlüğü, değeri ve hak sahiplerinin hakları zedelenmeyecek biçimde bir program içine de yerleştirilebilir'' hükmünü içeren maddesi ile ''birbirinden bağımsız bölümleri olan programlarda veya spor programları ile benzer yapıda aralar içeren olay ve gösteri programlarında sadece bölüm veya devre aralarına yerleştirilebilir. Reklamlar arasında en az 20 dakika süre bulunmalıdır'' hükmünü içeren maddesini 8 Ağustos'taki ''Maç Başlıyor'' programıyla ihlal eden Lig TV'nin uyarılmasına karar verdi. 
     RTÜK kararına göre ayrıca ''alkol ve tütün ürünleri reklamlarına izin verilemez. Reçete ile satışına izin verilen ilaç ve tedavilerin reklamı yapılamaz'' hükmünü içeren 22. maddesini ''Sağlıcakla'' adlı programla 1,3, 5, 7,9, 11 Nisan, 4, 8 ve 29 Mayıs ile 20 Temmuz'da ihlal eden Flash TV de uyarılacak. 
     
</TEXT>
</DOC>
