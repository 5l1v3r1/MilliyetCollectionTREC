<DOC>
<DOCNO> 292872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sonspo31.html </URL>
<DATE> 2004/11/28/ </DATE>
<TIME> 21.56 </TIME>
<AUTHOR>  </AUTHOR>
<HEADLINE>
Samsunspor, Beşiktaş maçı sonrası notlar 
</HEADLINE>
<TEXT>

     Samsunspor Teknik Sorumlusu Ertuğrul Sağlam, Beşiktaş karşılaşmasıyla 3 haftalık mağlubiyet serisine son vermek istediklerini, ancak kazanamadıklarını söyledi. 
     Sağlam, karşılaşma sonrasında yaptığı açıklamada, rakiplerinin ilk yarıda 10 kişi kalmasının kendilerini rahatlattığını, ancak yedikleri ilk golün dengeleri bozduğunu kaydetti. 
     İkinci yarının daha iyi olacağını düşündüklerini belirten Sağlam, ''Bizim için kötü bir karşılaşma oldu. Zaman zaman oyunun hakimi olduk ama kontrolü bu kadar rakibe vermememiz gerekiyordu. Bundan sonraki maçlara konsantre olmak istiyoruz'' dedi. 
     Beşiktaş Teknik Direktörü Vincente Del Bosque ise galip geldikleri için sevinçli olduklarını söyledi. 
     Futbolcuların üzerindeki yorgunluk ve stresin ilk yarıda etkili olduğunu kaydeden Del Bosque, ''Garip bir maç, değişik bir maç oldu. İkinci yarıda Tümer'in oyuna girişiyle maçın gidişatı değişti. Takım, 10 kişi kalınca 2 kat daha hızlı oynadı. Tümer'i takıma sokmak iyi netice verdi. Sonuçtan memnunuz'' diye konuştu. 
     Del Bosque, hakem Mustafa Çulcu'nun ''gördüğü şeyleri çaldığını'' da sözlerine ekledi. 
     
     KAPTANA KÜFÜR... 

     Samsunspor kaptanı Kenan Yelek karşılaşma bitiminden sonra bindiği otobüste bir bayan taraftarın küfürlerine hedef oldu.Kaptan Kenan bunun üzerine otobüsten indi ve taraftarın üzerine yürüdü.Kenan, futbolcular ve polisler tarafından güçlükle sakinleştirildi. 
     
</TEXT>
</DOC>
