<DOC>
<DOCNO> 297447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/yasam/axyas02.html </URL>
<DATE> 2004/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveç'in süper Süryani takımı 
</HEADLINE>
<TEXT>


Türkiye'den 1970'lerde İsveç'e göç eden Süryanilerin kurduğu 'Assyriska', ülkedeki Süper Lig'in ilk 'yabancı' takımı oldu 

İRFAN KURTULMUŞ Södertalje 

Türkiye'den İsveç'e 1970'lerde göç eden Süryanilerin kurduğu 'Assyriska Foreningen Asuri - Süryani Derneği ' futbol takımı, bir ilke imza attı. 
İsveç 2. Ligi'nde sezonu 3. olarak bitirip Süper Lig için play - off'a kalan Assyriska başarılı olamasa da, İsveç Futbol Federasyonu kararıyla Süper Lig'e yükseldi. Asuriler Süryaniler Derneği, 1971'de çok sayıda Türk ve 18 bin Süryani'nin yaşadığı başkent Stockholm'ün 35 kilometre dışındaki Södertalje Kasabası'nda kuruldu. Futbol takımının başına da, 12 yıl önce işadamı Zeki Bisso getirildi. Başkan Bisso, takımın menajerliğine kardeşi Melek Bisso'yu getirdi. 

Renkleri kırmızı beyaz 
Süryaniler'in doğup büyüdükleri Türkiye'yi unutmayarak forma renklerini kırmızı, beyaz ve lacivert olarak seçtiği takım, ilk kez 1974'te bölge liginde mücadele etti ve 1990'da 3. Lig'e yükseldi. 
Takım, 2. Lig'e 1996'da yükselip en parlak dönemini yaşadı ve ligi 3. olarak bitirdi. Süper Lig'e çıkmak için Örgryte ile play - off maçı oynayan Asuriler, ilk maçı sahalarında 2 - 1 kazanmalarına rağmen, 7 Kasım'da deplasmanda 92. dakikada yedikleri şanssız golle süper lig hayallerini Göteborg deplasmanında bıraktı. Ertesi gün Örebro kulübü, mali durumu son 3 yıldır kötü olduğu halde düzeltmediği için Süper Lig'den düşürülerek yerine Assyriska takımının mücadele etmesine karar verildi. Federasyonun kararı, gelecek sezon Malmö, Göteborg, Hammarby, Helsinborg gibi devlerle boy ölçüşecek takımı sevince boğdu. 




</TEXT>
</DOC>
