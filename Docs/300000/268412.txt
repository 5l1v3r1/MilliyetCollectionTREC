<DOC>
<DOCNO> 268412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun46.html </URL>
<DATE> 2004/09/02/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Kerry'nin sözcüsü Cheney ve Miller suratsız, yaşlı adamlar .. 
</HEADLINE>
<TEXT>

     ABD'de Demokrat Parti başkan adayı John Kerry'nin seçim kampanyası sözcüsü, Cumhuriyetçi Parti kongresindeki konuşmasında Kerry'ye sözlü saldırıda bulunan ABD Başkan Yardımcısı Dick Cheney ve Senatör Zell Miller için, ''Suratsız, yaşlı adamlar'' dedi. 
     Kerry'nin sözcüsü Debra Deshong, Fox and Friends televizyonuna yaptığı açıklamada, Cheney ve Miller'ın konuşmalarının saptırma ve yalanlarla dolu olduğunu, bunları son derece olumsuz ve şoke edici bulduklarını kaydetti. Konuşmasında Kerry'ye karşı çok eleştirel olan Miller, Cumhuriyetçi Partililerden bol alkış aldı. 
     Miller, ABD yerel saatiyle dün geceki konuşmasında, ''John Kerry, dünün savaşını bugün yeniden savaşmak istiyor. Başkan George Bush ise, yarının güçlüklerine hazır olabilmek için bugün savaşmak zorunda olduğumuza inanıyor. Bush, hangi kayanın altına kıvrılmış olursa olsunlar teröristlerin kökünü ortaya çıkarmakta kararlı'' demişti. Miller, Kerry'nin kararsız bir tutum izlemesinin teröristleri cesaretlendirdiğini de savunmuştu. 
     Bu arada Cumhuriyetçi Parti kongresinin başarısından ürken Kerry'nin seçim kampanyası saflarına, ABD'nin eski başkanlarından Bill Clinton döneminin sözcüsü Joe Lockhart'ın da katılacağı açıklandı. 
     Demokratlar, Kerry'nin kampanya yetkililerinin, Cumhuriyetçi Parti'den gelen eleştirilere yeterli cevap verebilecek kapasitede olmadığı endişesini taşıyor. Son kamuoyu yoklamalarında, Bush'un puan artırması da sıkıntı yarattı. 
     Senatör Ted Kennedy'nin, Demokrat Parti'nin kampanya yetkililerini arayarak, bu konuda bir şeyler yapılması için baskıda bulunduğu belirtiliyor. ABD'de 1992 başkanlık seçiminde ikinci dönem başkanlık için yarışan güçlü baba George Bush'a karşı yepyeni bir isim olarak çıkan Bill Clinton'ın, başarısını önemli ölçüde Demokrat Parti kampanyasındaki Paul Begala, James Carville gibi isimlere borçlu olduğu biliniyor. 
     Kerry'nin sözcüsü Deshong, Cumhuriyetçi Parti'nin olumsuz söylemine karşılık, Amerikan halkının Demokrat Parti'den umut dolu, olumlu mesajlar alacaklarını kaydetti. Ancak Deshong, Cheney ve Miller için ''Suratsız, yaşlı adamlar'' demekten de kendini alamadı. 
     
</TEXT>
</DOC>
