<DOC>
<DOCNO> 268851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur45.html </URL>
<DATE> 2004/09/03/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Nürnberg'ten 9 film Altın Portakal'da... 
</HEADLINE>
<TEXT>

     Almanya'nın Nürnberg kentinden 9 film, 41. Altın Portakal Film Festivali'nde, Antalyalı sanatseverlerle buluşacak. 
     Antalya Kültür Sanat Vakfı'ndan AKSAV yapılan yazılı açıklamaya göre, 41. Altın Portakal Film Festivali'nde, Antalya'nın kardeş şehri Nürnberg'ten 9 film de gösterilecek. Nürnberg'in dünyaca ünlü sinema atölyesi ''Medienwerkstatt'' ile AKSAV'ın birlikte organize ettiği ''Nürnbeg Sinema Günleri'', önemli konukları da Antalya'ya taşıyacak. 
     Bu kapsamda Nürnberg Sinema Atölyesi'nin başında bulunan yönetmen Michael Aue, Senaryo Yazarı-Kameraman Günter Wittman, Yönetmen Winfried Schumann, Bağımsız Film Yapımcısı Ulla Brit Horn ve İnterforum Festival Program Yönetmeni Ayten Akyıldız, Antalya Altın Portakal Film Festivali'nin konuğu olarak Antalya'ya gelecek. 
     AKM Perge Salonu'nda 3-10 Ekim arasında gerçekleştirilecek film gösterimleri sonunda söyleşiler yapılacak. Söyleşilerde filmin yönetmeni Türk sinemaseverlerle film üzerine değerlendirmelerde bulunacak. 
     Antalya Altın Portakal Film Festivali Basın Sözcüsü Göksel Kumsal, yaptığı açıklamada, ''Nürnberg Sinema Günleri''nin kültürlerarası bir köprü görevi göreceğini belirtti, sinemaseverlerin bu filmleri kaçırmaması gerektiğini söyledi. 
     Filmler arasında yer alan ''Nürnberg'te Türkler'' adlı filme de dikkati çeken Kumsal, bu filmin bir Alman yönetmen gözüyle Türkleri anlattığını vurguladı. 
     
</TEXT>
</DOC>
