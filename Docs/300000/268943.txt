<DOC>
<DOCNO> 268943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/spor/yersen.html </URL>
<DATE> 2004/09/04/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Tehlikeli oyun 
</HEADLINE>
<TEXT>


Şu habere bakın "Futbolcular imamların kararlarında daha adil davranacaklarına inandığı için, maçlarda hakeme itirazları yok denecek kadar azaldı." 
Erzurum'un Uzundere ilçesi Belediye Başkanı Halis Özsoy, düzenlediği futbol turnuvasında maçların büyük bölümünü imamlara yönettirmiş. Futbolcular hakemlik yapan imamlardan psikolojik olarak etkilenmiş, onların kararlarında daha adil davranacaklarına inandıkları için "şiddet olaylarının" önüne geçilmiş 
Beyler durun biraz... Ne oluyoruz 
Son dönemlerde imamı, hocayı ne çok karıştırmaya başladınız bu işlerin içine. Önce "şike, teşvik primi caiz midir " diye fetva almaya kalktınız din adamlarından... Ardından "büyü haram mıdır" tartışmasını ekranlara, gazete manşetlerine taşıdınız... İlahiyat profesörlerini spor programlarında konu mankeni yaptınız. Şimdi de futbolda şiddet olaylarına "imamların" çare olabileceğini anlatan masum haberlere ilgi gösteriyorsunuz. 
Aslında bilmeden, belki de istemeden nasıl bir zihniyete hizmet ettiğinizin de farkında değilsiniz. Din, hele hele bizim ülkemizde istismara o denli açık bir kavram ki... İnanç, toplumsal yaşamımızda öyle hassas bir olgu ki... 
Bu tip küçük fantazilerin yarın hangi tehlikelere yol açabileceğini görebilmek için zihninizi fazla yormanıza gerek yok... 
Bakın yakın çevrenize, coğrafi komşularınıza... 
Bırakın herkes bildiği işi yapsın... 
Sapla saman birbirine karışmasın 

Samsun faciası olmasın 

Anımsarsınız. Üç sezon önce Samsun 19 Mayıs Stadı'nın zemini yenilenmiş, çimlerin kök salması ve oturması için yeterli süre geçmeden Beşiktaş maçının oynatılmasına izin verilmişti. Sonuç tam bir faciaydı. Hakem Metin Tokat zeminin çökmesi nedeniyle futbol oynanamaz hale gelen sahada maçı tatil etmişti. Stat ise bir sonraki maça ancak 4 ay sonra hazırlanabilmişti. 
Bugün benzer bir risk İnönü ve Şükrü Saracoğlu statları için de geçerli. Her iki stadın da çimleri yenilendi. Gençlik ve Spor Genel Müdürlüğü tesisler dairesinin konuyla ilgili uzman mühendisleri uyarıda bulunuyor. Zeminin futbol oynanabilir hale gelmesi beklenmeden maç oynatmanın büyük zarara yol açabileceğine dikkat çekiyor ve özellikle Saracoğlu Stadı'nda yaşanması olası tehlikenin altını çiziyorlar. 

Yavuz ve Aydın 

Futbol Federasyonu Genel Kurulu'nda Sabri Çelik'in başkanlığını yaptığı Merkez Hakem Kurulu listesinin nasıl seçildiğini bilmeyen yoktur. Oylamaya dakikalar kala Ankaragücü Kulübü Başkanı Cemal Aydın ile MHK'nin eski kıdemlisi Bülent Yavuz, Çelik ve arkadaşlarının kazanması için olağanüstü çaba göstermiş, ardından zaferlerini coşkuyla kutlamışlardı. 
Aydın ve Yavuz elbette sadece Levent Bıçakçı'ya muhalefet oldukları için Sabri Çelik'i desteklememişti. Bu, bir anlamda güç gösterisiydi onlar için. Seçimde Bıçakçı'nın yolunu kesememişlerdi ama MHK'ye dışarıdan "ağır abi" olacakları mesajını vermişlerdi 
Yeri geldiğinde varlıklarını hissettirebilir, fikir beyan edebilir, sözlerini dinletebilirlerdi. Çok zaman geçmedi. Yavuz da, Aydın da ne büyük bir yanılgıya düştüklerini görmekte gecikmediler. 
Önce Bülent Yavuz uzaklaştırıldı MHK ekseninden. Sonra sıra Cemal Aydın'a geldi. Merkez Hakem Kurulu Başkanı Sabri Çelik'i yakın geçmişteki "hukuklarına dayanarak" telefonla arayan ve 3 hakeme görev verilmemesinin yaratacağı tehlikelere dikkat çeken Aydın, beklemediği bir anda "sobelendi". 
Telefonunun iki ucundaki şahıslardan biri konuşulanları gidip bizzat Federasyon Başkanı Bıçakçı'ya anlattı. 
Sonrası malum... 
MHK'nin ne denli özerk olduğu tartışmasına hiç girmiyoruz. Ama görünen o ki insanlar geçmişteki alışkanlıklarını artık kolay kolay sürdüremeyecek. 
Bıçakçı federasyonunun belki de Türk futboluna en büyük katkısı bu olacak. Buna inanın... Hakemlerimizi ne denli kulüp - yönetici ilişkilerinin dışında tutarsak, futbolumuz da o kadar hızlı olgunlaşacak.. 

Sarvan'a ayıp ettiler 

Oğuz Sarvan bu ülkede sınırsız güce sahip olduğunu sananlara muhalefet etmenin, dürüstlüğün, doğruluğun ve ilkeli davranmanın kurbanı oldu. Haluk Ulusoy federasyonuna karşı MHK adaylığını açıklayan Sarvan, faturasını UEFA hakem gözlemciliği kadrosundan çıkarılarak ödedi. Bıçakçı yönetimi göreve gelmeden önce UEFA'ya liste bildiren eski federasyon, Oğuz Sarvan'ı bir kalemde siliverdi. Sezon ortasında hakemliği bırakan Muhittin Boşat, Ulusoy'un gözdesi Bülent Yavuz ve şimdiki MHK Başkanı Sabri Çelik UEFA gözlemci kadrosuna alındılar. 
UEFA Asbaşkanı Şenes Erzik olaya büyük tepki gösterdi, listenin değiştirilmesi için çaba göstereceğini söyledi. Olmadı, vakit geçmiş, isimler onaylanmıştı. Futbol bilgisi, yabancı dili ve deneyimi ile yıllardır ülkemizi Avrupa'da yüzakıyla temsil eden Sarvan, kin ve düşmanlık duygularına yenik düştü. 

Uzun'un ayrıcalığı 

Faal Futbol Hakemleri ve Gözlemcileri Derneği FIFA kokartlı eski hakem Ali Aydın'ı seçim döneminde yaptığı konuşmalar nedeniyle disiplin kuruluna sevk etti. Dernek, apar - topar savunmasını istediği Aydın ile ilgili zehir zembelek bir de açıklama yaptı. Soruşturma devam ediyor, eski hakeme verilecek cezanın kınama veya üyeliğin geçici süre askıya alınması olduğu bildiriliyor. 
Bir başka FIFA kokartlı hakem Bülent Uzun geçtiğimiz günlerde medyada boy gösterdi, MHK'yi ve federasyon yöneticilerini suçlayıcı açıklamalarda bulundu. Hakemliği bırakma gerekçelerini açıklarken "ilginç saptamalarda" bulundu. Bakıyoruz, Ali Aydın konusunda olağanüstü hassas davranan dernek aradan neredeyse bir hafta geçmesine karşın Uzun ile ilgili herhangi bir girişimde bulunmamış. 
Aynı zamanda FFHGD yönetim kurulu üyesi de olan Bülent Uzun kendisiyle ilgili soruşturma açılmasını istemeyeceğine göre, varsa incelenmesi veya irdelenmesi gereken birşey, görev kime düşer dersiniz 



</TEXT>
</DOC>
