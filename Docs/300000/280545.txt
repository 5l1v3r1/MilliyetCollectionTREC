<DOC>
<DOCNO> 280545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/spor/axspo05.html </URL>
<DATE> 2005/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal'a şok inceleme 
</HEADLINE>
<TEXT>


Maliye Bakanlığı, A Milli Takım Teknik Direktörü Ersun Yanal'ın bugüne kadar çalıştırdığı kulüplerden aldığı ücret ve primleri sorgulamaya başladı, sahip olduğu mal varlığının detaylarını istedi 


Hesap soruldu 
MALİYE Bakanlığı, Milli Takımlar Teknik Direktörü Ersun Yanal ve Süper Lig Kulüpleri'ni incelemeye alıyor. Bakanlık Gelirler Başkontrolörlüğü, Ersun Yanal'a Denizlispor, Ankaragücü ve Gençlerbirliği Kulüpleri'nde bugüne kadar ne kadar ücret ve prim aldığını, bu kulüplerin kendisine ev veya otomobil verip vermediğini, yaptığı sözleşmelerin detaylarını istedi. 

Tartışma yarattı 
BAŞKONTROLÖRLÜK, Yanal'a ailesi ve çocukları üzerine banka hesabı bulunup bulunmadığını, varsa gayri menkulleri ne şekilde aldığını, iki Başkent Kulübü ile Denizlispor'dan çek veya senet verilip verilmediğini sordu. A Milli Takımın Dünya Kupası Elemeleri öncesinde başlatılan böyle bir incelemenin ortaya çıkması ayrı bir tartışma yarattı. 

Kulüplere gözaltı 
MALİYE Bakanlığı'nın ayrıca Süper Lig'de yer alan kulüplere birer yazı göndererek antrenör, teknik adam ve sporcularla yapılan sözleşmeleri istediği öğrenildi. Bakanlığın KDV ödemeleri, teberrulu bilet satışları ve futbolcu transferlerinden doğan yüzde onbeşlik stopaj ile ilgili de araştırma yapılmasını istediği ifade edildi. 


</TEXT>
</DOC>
