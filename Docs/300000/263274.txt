<DOC>
<DOCNO> 263274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/ekonomi/aeko.html </URL>
<DATE> 2004/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgin'in teknesi satılıyor şirketleri denetime alınıyor 
</HEADLINE>
<TEXT>


Dinç Bilgin'in Medya Holding, Sabah Pazarlama ve Sabah Yayıncılık şirketlerine denetçi atayan TMSF, el konulan 8 metrelik tekneyi de 24 milyara satışa çıkarttı 

EKONOMİ SERVİSİ 

Sahibi olduğu Etibank'a yol açtığı 698 milyon dolar zarar nedeniyle el konulan Dinç Bilgin'e ait üç şirkete Tasarruf Mevduatı Sigorta Fonu TMSF tarafından denetçi atandı. TMSF ayrıca Bilgin'e ait 8 metre 60 santimetre boyundaki tekneyi de 24 milyar lira muhammen bedel ile satışa çıkardı. 
Medya Holding, Sabah Pazarlama ve Sabah Yayıncılık tarafından İMKB'ye yapılan açıklamada, "Bankalar Kanunu'nun 15 7, a maddesi hükmü uyarınca denetim yapmak üzere TMSF tarafından oluşturulan denetim kurulu üyeliklerine Hüsnü Birinci, M. Saffet Özbalcı ve Rıdvan Balıkçı atanmıştır" denildi. 

Atama protokol gereği 
TMSF kaynakları atamanın Dinç Bilgin, Turgay Ciner ve TMSF tarafından imzalanmış ön protokolün gereği olduğunu vurguladılar. Bugüne kadar protokolün şartlarının yerine getirilmediğini belirten kaynaklar, "İlk kez bu yönde bir karar alarak anlaşma şartı yerine getirildi" dediler. 
TMSF'den dün yapılan açıklamada da Sabah Gazetesi Samandıra Tesisleri'nde yapılan baskında ele geçen mallar arasında bulunan Dinç Bilgin'e ait teknenin satışa çıkarıldığı duyuruldu. 
Açıklamada, "Gerçekleşen operasyonda el konulan Bilgin'in damadı Clifford Holmes Polley'nin üzerine kayıtlı olan tekne dışındaki 57 klasik otomobilin satış işlemleri gerçekleştirildikten sonra taşıtlar geçen yıl toplan 710 milyar liraya satılmıştı şimdi de Bilgin'e ait tekne satışa çıkarıldı" denildi. 
Söz konusu tekne 19 Ağustos Perşembe günü tarihinde saat 14.00'de Tasarruf Mevduatı Sigorta Fonu Satış Mahalli Büyükdere Cad. No 147 Esentepe adresinde satılacak. 

TMSF peşin para istiyor 
8 metre 60 santimetre boy, 2 metre 40 santimetre eni olan fiberglastan yapılmış olan teknenin satışı açık artırma ve peşin para ile olacak 
Ancak, açık artırmada verilen bedelin muhammen değerin yüzde 75'inden az olması veya hiç alıcı bulunmaması halinde, ikinci satış 24 Ağustos 2004 tarihinde saat 14.00'da aynı adreste yapılacak. 
Teknenin tellaliye ve damga vergisi alıcıya ait olacak. İsteyeenler Yakuplu köyü yolu üzeri, Bayındırbank deposu Çuhadaroğlu binası No 34 Yakuplu - Büyük Çekmece adresinde teşhir edilen tekneyi görebilecek. 


</TEXT>
</DOC>
