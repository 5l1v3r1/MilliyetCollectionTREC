<DOC>
<DOCNO> 286439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonspo27.html </URL>
<DATE> 2004/11/05/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Şahin Şike iddiaları TBMM'nin gündemine taşınacak 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, son dönemde Türk futbol kamuoyunu meşgul eden şike iddiaları konusunun Türkiye Büyük Millet Meclisi TBMM gündemine getirilerek, iddiaları araştıracak bir komisyon kurulmasını düşündüklerini söyledi. 
     Marmara Üniversitesi Beden Eğitimi ve Spor Yüksekokulu'nda yaptırılan sentetik çim yüzeyli futbol sahasının açılış töreninden önce basın mensuplarının sorularını yanıtlayan Şahin, konuyla ilgili verilecek araştırma önergesinin Salı günü TBMM Genel Kurulu'nda okunacağını, bayramdan sonraki Salı günü de meclisin gündemine taşınacağını ifade etti. 
     Olayın üzerine gitmekte kararlı olduklarını vurgulayan Şahin, "Bu konuda iddia sahipleriyle ilgili bilgi alma ve eğer deliller bulabilirsek ve kanaat sahibi olabilirsek, olayın üzerine gitmekte kararlıyız. TBMM bir komisyon kurarak, uzun süredir spor kamuoyunu meşgul eden bu konuya el atsın diye düşünüyoruz. Bu konuda verilmiş araştırma önergeleri var. Bir önerge de dün verilmiş olmalıydı, belki bugün verilecektir. Önümüzdeki salı günü genel kurulda okunur, bayramdan sonraki salı günü de TBMM'nin gündemine bu konuyu milletvekili arkadaşlarımız taşımak istiyorlar"dedi. 
     Şahin, hükümet olarak da böyle bir komisyonun kurulması taraftarı olduklarını da kaydetti. 
     
</TEXT>
</DOC>
