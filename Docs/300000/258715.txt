<DOC>
<DOCNO> 258715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sondun16.html </URL>
<DATE> 2004/07/28/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Afganistan'daki Türk hastanesinde doğan ilk bebeğin adı Alperen 
</HEADLINE>
<TEXT>

     Afganistan'ın kuzeyindeki Şıbırgan kentinde kurulan Afganistan-Türkiye Dostluk Hastanesi'nde doğan ilk bebeğe ''Alperen'' adı verildi. 
     Hastane Başhekimi Dr. Cahit Yağmur, Türk nüfusun yoğun olduğu Şıbırgan'da 7 Temmuz'dan itibaren gerçek anlamda faaliyete geçen 100 yataklı hastanelerinin sağlık sorunlarının had safhada olduğu kentte önemli bir açığı kapattığını kaydetti. 
     İkisi Türk, 18 doktor ile kursiyer statüsündeki 16 hemşirenin görev aldığı hastanelerinin doğum servisinde ilk operasyonu yaptıklarını belirten Dr. Yağmur, şunları söyledi 
     ''Kente uzak noktadaki bir köyden gelen Türkmen anne adayı başarılı operasyonla sağlıklı bir erkek çocuk dünyaya getirdi. Bu bebek hastanemizde doğan ilk bebek, dolayısıyla maskotumuz oldu. 
     Anne-baba isim hakkını bize verdi. Biz de bu coğrafyadan yayılan Selçuklu'nun alpliği, bu ülkede doğan Mevlana'nın erenliği ile özdeşleşmesi için adını Aleperen koyduk.'' Bu arada, Türk milletvekilleri tarafından malzeme yardımı yapılan başkent Kabil'deki Atatürk Çocuk Hastanesi'nin de, nüfusu 2 milyonu aşan kentte önemli bir sağlık sorununu giderdiği belirtildi. 
     
</TEXT>
</DOC>
