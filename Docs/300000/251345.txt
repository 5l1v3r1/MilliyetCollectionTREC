<DOC>
<DOCNO> 251345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/spor/aspo.html </URL>
<DATE> 2004/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çek bir yarı final 3-0 
</HEADLINE>
<TEXT>


Grup maçlarını puan kaybetmeden tamamlayan Çek Cumhuriyeti, çeyrek finalde de Danimarka'ya şans tanımadı, rakibini ikinci yarıda attığı üç golle farklı devirip ilk dörde kalan son takım oldu 

Rakip Yunanistan 


EURO 2004'te bugüne kadar oynadığı tüm maçları kazanan Çek Cumhuriyeti, çeyrek finalde karşılaştığı Danimarka'yı ikinci yarıda attığı gollerle geçti, yarı finalde şampiyonanın sürpriz ekibi Yunanistan ile eşleşti. Karşılaşmanın ilk yarısı golsüz kapandı. İkinci yarıda Çekler oyuna ağırlığını koydu. 49'da Koller takımını 1 - 0 öne geçirdi. Daha sonra Baros sahneye çıktı. Önce 63'te, ardından da 65'te rakip fileleri havalandırarak farklı skoru getirdi. Böylece gruptan tartışmalı 2 - 2'lik skor ile çıkan İsveç ve Danimarka el ele çeyrek finalde şampiyonaya veda etti. 

Hollanda ilk kez güldü 

'Şans bizden yanaydı' 
HOLLANDA basını, İsveç karşısında yarı finali, "yürekleri hoplatan" bir maç sonunda penaltılarla bulan takımlarına şampiyonluk yolunun açıldığını iddia ettiler. Gazeteler, Hollanda'nın normal sürede galibiyete daha yakın taraf olduğunu, ancak uzatmalarda yorgunluk yüzünden İsveç'e çok sayıda pozisyon verdiğini belirterek, "Şans bizden yanaydı", "Tırnak yedirten maç", "Final yolu artık açık" gibi başlıklar kullandılar. 

Halk sokaklara döküldü 
ALGEMENE Dagblad, turnuvanın en zinde ekibi olan İsveç karşısında gelen galibiyeti "Şansla da olsa güzel" manşetiyle duyurdu. De Telegraaf gazetesi, "Penaltılar ilk kez yüzümüzü güldürdü" diyerek, tarihte daha önce dört kez büyük turnuvalarda penaltılarla kaybeden Hollanda'nın bu kez kazandığına dikkati çekti. Karşılaşma sonrası Hollanda'da başta Amsterdam ve Rotterdam olmak üzere tüm şehirlerde sokağa dökülen halk zaferi çılgınca kutladı. 




</TEXT>
</DOC>
