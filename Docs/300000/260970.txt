<DOC>
<DOCNO> 260970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/ekonomi/eko07.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ovacık Madeni Kanadalılara satılıyor 
</HEADLINE>
<TEXT>



İzmir'in Bergama İlçesi'ne bağlı Ovacık Köyü'nde altın madeni işletmeciliği yapan Normandy Madencilik Genel Müdürü Sabri Karahan, "Kanadalı Frontier Pacific firmasına, Ovacık Altın Madeni'nin satışına ilişkin ön anlaşmayı imzaladık" dedi. Karahan, düzenlediği basın toplantısında yaptığı konuşmada, Ovacık Altın Madeni'nde üç yıldan fazla sürede 13 bin 700 kilo altın ve 14 bin 400 kilo gümüş ürettiklerini ve bunların ihracat değerinin 153.8 milyon dolar olduğunu bildirdi. Karahan, Türkiye'de 6 bin 700 ton civarında altın potansiyeli bulunduğuna, hemen çıkarılabilecek altın rezervinin ise 600 tona yakın olduğuna dikkat çekti. 
Danıştay'ın haziran ayında verdiği kararla Bakanlar Kurulu'nun kararının yürütmesini durdurduğunu anımsatan Karahan, yüksek yargının, ikinci izin sürecinde uyulması gereken prosedürlere uyulmadığını ifade ederek, prosedürel bir karar verdiğini savundu. Yatırım ortamının iyileştirilmesi konusundaki gelişmelerin yetersiz olduğunu belirten Karahan, "Normandy'nin yatırımla ilgili eski hevesi yok" dedi. 


</TEXT>
</DOC>
