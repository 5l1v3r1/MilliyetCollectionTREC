<DOC>
<DOCNO> 285445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonsiy15.html </URL>
<DATE> 2004/11/02/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Yüce Divan'da yargılanmaların ilk günkü oturumları tamamlandı 
</HEADLINE>
<TEXT>

     Eski Enerji ve Tabii Kaynaklar bakanları Cumhur Ersümer ile Zeki Çakan'ın Yüce Divan'da yargılanmalarının ilk günkü oturumları tamamlandı. 
     Yüce Divan'ın saat 14.00'de başlayan ikinci oturumunda Başkan Mustafa Bumin, sanıkların nüfus kayıtları ve adli sicil belgelerini raportörlere okuttu. Belgeye göre, Ersümer'in adli sicil kaydı bulunmuyor. Zeki Çakan'ın hakkında ise TCK'nın 526. maddesinden verilen ve paraya çevrilen bir ceza ile Amasra Cumhuriyet Başsavcılığı'nca 4616 sayılı Şartla Salıverilme Yasası uyarınca verilen bir erteleme kararı mevcut. 
     Bumin, savunmanın usule ilişkin talepleri ile bu konuda iddia makamındaki Yargıtay Cumhuriyet Başsavcısı Nuri Ok'un taleplerinin gelecek celse değerlendirmeye alınacağını, diğer işlemlere bu karardan sonra devam edileceğini belirterek, yargılamanın 25 Kasım Perşembe günü devam edeceğini kaydetti. 
     Yargıtay Cumhuriyet Başsavcısı Nuri Ok, soruşturma önergesinde yer almadığı halde Soruşturma Komisyonu'nun raporunda yer verdiği Ersümer ve Çakan hakkındaki toplam 22 iddianın yargılama dışı tutulmasını istemişti. 
     Bu isnatlar şöyle 
     ''-Atıl kapasite kullanımına yönelik proje. Çakan 
     -Kırklareli Doğalgaz Santralı yapımında ısrar. Ersümer 
     -Turus Gaz'dan alınacak doğalgazın 23 yıla çıkarılması ve 8 milyar metreküp doğalgaz alınması. Ersümer 
     -Botaş'a mal, hizmet alımı ve satış politikası Ersümer 
     -Ankara 19. Asliye Ceza Mahkemesi'nde TÜMAŞ'ın fiziki raporuna karşı TCK 366. madde kapsamında açılan davanın Ersümer için de geçerli sayılması. 
     -Doğubeyazıt-Erzurum Doğalgaz Projesi Ersümer 
     -Yap-işlet-devret kapsamındaki bazı ihalelerde rekabetin önlendiği, firmalara haksız çıkar sağlandığı. Eski Enerji ve Tabii Kaynaklar Bakanlığı Müsteşarı Yurdakul Yiğitgüden hakkında soruşturma izni verilmemesi Ersümer-Çakan -Çayırhan Termik Santralı ihalesinin Park Holding'e verilmesinde usulsüzlük iddiaları. Ersümer-Çakan 
     -Bozcaada Rüzgar Enerjisi Santralı ihalesindeki usulsüzlük iddiaları. Ersümer 
     -Alaçatı Rüzgar Santralı ihalesindeki usulsüzlük iddiaları. Ersümer 
     -Dinar Hidroelektrik Santralı ihalesindeki usulsüzlük iddiaları. Ersümer 
     -Çal Hidroelektrik Santralı ihalesinde usulsüzlük iddiaları. Ersümer 
     -Yamula Hidroelektrik Santralı ihalesinde usulsüzlük iddiaları. Ersümer 
     -Ilgın Termik Elektrik Santralı sözleşmesindeki usulsüzlük iddiaları. Ersümer 
     -TEDAŞ işletme hakkının devrine ilişkin usulsüzlük iddiaları. Ersümer 
     -Akkuyu Nükleer Santralı ihalesine ilişkin usulsüzlük iddiaları. Ersümer 
     -39 oto prodüktör santral sözleşmesindeki usulsüzlük iddiaları. Çakan 
     -Aktaş ve Kayseri Elektrik A.Ş'ye yönelik gerekli denetimlerin yapılmadığı iddiaları. Ersümer-Çakan 
     -ÇEAŞ ve Kepez'in denetiminin yapılmadığı iddiaları. Ersümer-Çakan 
     -Bazı mobil santralların daha önce tespit edilen yer yerine başka yerde yapıldığı iddiaları. Ersümer-Çakan 
     -Aksu elektriğin halka arza sırasında usulsüzlük yapıldığı iddiaları. Ersümer 
     -Ersümer'in bakanlığı dönemindeki yap-işlet-devret modeline göre yaptırılan bazı işlerde yatırım eskalasyonunda değişiklik yapıldığı yönündeki iddialar.'' 
     
</TEXT>
</DOC>
