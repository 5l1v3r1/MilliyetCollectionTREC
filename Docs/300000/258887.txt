<DOC>
<DOCNO> 258887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/guncel/axgun01.html </URL>
<DATE> 2004/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ekspresi devirdim' 
</HEADLINE>
<TEXT>


Başkent Ekspresi'nin emekli makinisti Ulusoy, 'hızlandırılmış tren faciası'nın meydana geldiği hatta, 68 kilometre hızla giderken trenin devrildiğini söyledi 

Şükran Özçakmak İstanbul 

Haydarpaşa - Ankara istikametinde seyreden Başkent Ekspresi, 10 ay önce Karaköy - Ayvalık istasyonu arasında, 38 kişinin ölümüne neden olan hızlandırılmış trenin kaza yaptığı noktadan 70 kilometre ileride , 68 kilometre hızla giderken devrildi. Devrilen 4 vagondan 5 yaralı çıkarıldı. Şans eseri ölen olmadı. TCDD, 70 kilometre hızla gitmesi gereken yerde 88 kilometre hızla gittiği gerekçesiyle ilk etapta makinisti suçladı. Makinist Musa Ulusoy ise 68 kilometre hızla gittiğini iddia ediyordu. Kara kutu, takometre açıldı. Ancak, takometrenin içindeki hız kontrol bandı bitmişti. Bilirkişi, kazanın raylardaki eğilmeler nedeniyle meydana geldiği yönünde rapor hazırlayınca, treni kullanan makinist ve tren şefinin savunması dahi alınmadı. 

Kaza nedeni raylar 
Vagondan yükselen çığlıkları unutamadağı için 22 Mart'ta emekliye ayrılan Ulusoy ise şunları söyledi 
"O gün kazada ölen olsaydı biz de şimdi cezaevinde olacaktık. Ölen olmadığı için kaza kamuoyuna yansımadı ve yargıya intikal etmedi. Biz de kurban olmaktan kurtulduk. Eskimiş raylar o zaman da vagon devirmişti. Bu yollarda tren hep devrilir. Hızın öldürebileceği biliniyordu. Trenin yalpalaması ve arkadan gelen ses üzerine camdan geriye baktığımda vagonun, rayın üzerine çıktığını gördüm. Frene bastım ama tren yaklaşık 210 metre kadar sürüklendi. İnsanlar nehre Sakarya dökülecek sandım. Çığlıklar, en çok da çocukların çığlığını duyuyordum. Tren durduğunda kapılar açılmadı. Yolcular için bir tehlike de yüksek gerilimdi. İnsanlar bilinçsizce vagonların üzerine tırmanarak yardım etmeye çalışıyordu." 

Gönüllü makinist aradılar 

Ulusoy, hızlandırılmış trenin sefere konulmasıyla demiryolu yönetimi ile çalışanlar arasında gerginlikler yaşandığına dikkat çekerek, "90 km hızla giden trenlerin devrildiği raylarda hızın öldürücü olduğu biliniyor, bu nedenle kimse hızlandırılmış treni kullanmak istemiyordu. 7 gönüllü buldular. Bir ay sonra gönüllüler de işi bırakmak isteyince seferler zorunlu oldu" dedi. 

Meclis'in toplanması zor 

ANKARA Milliyet 
CHP, hızlandırılmış tren kazasıyla ilgili olarak Ulaştırma Bakanı Binali Yıldırım hakkında verdikleri gensoruyu görüşmek üzere TBMM Genel Kurulu'nun 3 Ağustos'ta toplanmasını istedi. TBMM Başkanlığı'da, Başkan Bülent Arınç'ın 7 gün içinde milletvekillerine çağrı yapacağını duyurdu. CHP'nin 120 imzalı başvurusunda, hızlandırılmış tren projesini, altyapı eksiklikleri tamamlanmadan başlatarak, görevini kötüye kullandığı gerekçesiyle Yıldırım hakkında gensoru açılması istendi. AKP Grup Başkan Vekili Salih Kapusuz ise, "Meclis'in toplanması için 184 kişiye ihtiyaç vardır. CHP'nin bu sayıya ulaşacağın tahmin etmiyorum. Meclis tatile girdi. O nedenle CHP'li milletvekillerinin bile buna uyacağına sanmıyorum" dedi. 

Erel, Bağımsız Kurul'da 

ANKARA Milliyet 
"Ben bu trene binmem" diyen ve Pamukova'daki kazanın ardından eleştirilerini yoğunlaştıran Yıldız Teknik Üniversitesi İnşaat Mühendisliği Fakültesi Öğretim Üyesi Prof. Aydın Erel, Ulaştırma Bakanlığı'nın "Kazayı incelemek üzere oluşturulacak bağımsız kurulda yer alın" teklifini kabul etti. Bakanlığın kurula katılmasını istediği ikinci isim de İstanbul Teknik Üniversitesi İnşaat Mühendisliği Bölümü'nden Prof. Dr. Güngör Evren oldu. Ancak Evren, "ilkelerine ters düşeceği" gerekçesiyle bu teklifi reddetti. Prof. Haluk Gerçek ise, karar vermek için süre istedi. Yetkililerin, kurulda yer almasını istediği bilim adamlarına sağlıklı araştırma yapılması için teknik imk n sağlama ve hiçbir ekonomik destekten kaçınmama sözü verdiği de belirtildi. 


</TEXT>
</DOC>
