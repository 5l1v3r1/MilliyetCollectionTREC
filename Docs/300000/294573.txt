<DOC>
<DOCNO> 294573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sontur43.html </URL>
<DATE> 2004/12/03/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Vurulan işadamını ameliyat edip polise bildirmeyen doktora sorgu 
</HEADLINE>
<TEXT>

     İzmir'de kaçırılarak ayağından vurulan işadamı Ediz Baksi'yi ameliyat ederek, kurşunu çıkardıktan sonra polise bilgi vermeyen 2 doktor, 1 hemşire ve 1 ameliyat personelinin ifadeleri alındı. 
     ''Ora Lahmacun'' zincirinin kurucusu, Karşıyaka Kulübü Basketbol Şubesi'nin eski oyuncusu ve yöneticisi Ediz Baksi'nin alacak meselesi yüzünden kaçırılmasıyla ilgili detaylar ortaya çıktı. 
     Emniyet yetkililerinden alınan bilgiye göre, Manisa'nın Turgutlu İlçesi'nde hayvan ticaretiyle uğraşan Remzi-Bülent Turan kardeşlerin elinde bulunan, Ediz Baksi'ye ait 21 milyar 750 milyon liralık çek karşılıksız çıktı. Turan kardeşler, alacaklarını tahsil etmek için gittikleri Baksi'den sürekli olumsuz yanıt aldı. Bunun üzerine Turan kardeşler, Baksi'nin yardımcısı Mehmet Bilir'i 23 Kasım'da kaçırdı. Bir gün sonra da görüşmek için Bornova'ya çağrılan Baksi ile arkadaşı Ozan İzbudak kaçırıldı. 
     Turan kardeşlerin, Turgutlu'da bir çiftliğe götürdükleri 3 kişiden, para bulması için serbest bıraktıkları İzbudak, polise kaçırıldıklarını bildirdi. İzbudak'ın polise haber verdiğini öğrenen Bülent Turan, Baksi'yi ayağından vurdu ve Mehmet Bilir'i de serbest bıraktı. 
     Aşırı kan kaybeden Baksi, 25 Kasım'da, Turan kardeşler tarafından İzmir Özel Kocaman Hastanesi'ne götürülerek ameliyat ettirildi. 26 Kasım'da avukatı İhsan Meral'i arayan Baksi, Özel Kocaman Hastanesi'nde yattığını ve polise bilgi vermesini istedi. 
     Meral'in haber vermesi üzerine Özel Kocaman Hastanesi'ne giden İzmir Gasp Büro Amirliği ekipleri, Baksi ile görüştü. 
     
     DOKTORLAR VE HASTANE PERSONELİNİN İFADESİ ALINDI 
     Bu gelişme üzerine polis, Baksi'yi ameliyat ederek ayağındaki kurşunu çıkardıktan sonra güvenlik güçlerine bilgi vermeyen 2 doktor, 1 hemşire ve 1 ameliyat personelinin ifadesini aldı. 
     Bu arada, Özel Kocaman Hastanesi'nin güvenlik kamerası kayıtlarını da inceleyen polis, Baksi'nin hastaneye getirilişinin görüntülerini tespit etti. 
     Ameliyatı yapan Doktor Mehmet Vatansever, ifadesinde, SSK Turgutlu Hastanesi'nde görev yaptığını, Özel Kocaman Hastanesi'nde de çalıştığını, SSK Turgutlu Hastanesi'nde çalışan doktor arkadaşı Murat Durukan'ın 25 Kasım günü kendisini telefonla arayarak ''Sana, ayağına yabancı cisim batan bir yaralı gönderiyorum. Ameliyat edersen sevinirim'' dediğini anlattı. 
     Vatansever'in, yaralının ayağından kurşun çıkınca şaşırdığını, bu durumu polise haber vermesi gerektiğini bilmediğini iddia ettiği kaydedildi. 
     Öte yandan, Baksi'nin ayağından çıkarılan kurşun polisin tüm aramasına rağmen bulunamadı. 
     İzmir Gasp Büro Amirliği'nde ifadeleri alınan 2 doktor, hemşire ve ameliyat personeli hakkında ''ihbar yükümlülüğünü yerine getirmemek'' iddiasıyla hazırlanan dosya Turgutlu Cumhuriyet Başsavcılığı'na gönderildi. 
     
     HASTANE PERSONELİ, KURŞUNU ZANLIYA VERMİŞ 
     AA muhabirinin görüştüğü Özel Kocaman Hastanesi Başhekimi Asım Çiloğlu, şunları söyledi 
     ''Hastanemize haftada 1-2 kez adli vaka gelir ve bunlar gerekli birimlere bildirilir. Hastanemizde çalışan doktorlar özel ameliyatlarını da burada yapabilirler. Doktorlarımızdan Mehmet Vatansever'i Turgutlu'dan bir meslektaşı arayarak, yabancı cisim batması olan bir yaralı göndereceğini söylemiş. Gece geç vakitte bir ameliyat yapılıyor. Yaralının bacağından yabancı cisim yerine kurşun çıkıyor, personel şaşırıyor. Normalde kurşunun sorumlu kişiye teslim edilmesi lazım. Ancak, personelimiz kurşunu, yaralıyı getiren kişiye teslim ediyor. Kurşunu alan kişinin olaya karışan kişi olduğunu duydum. Bence bu durum, gecenin rehavetinden ve personelin o anki dalgınlığından kaynaklandı. Polis olayı duyarak geldi, kendilerine yardımcı olduk. Delilleri karartma ve polise yardımcı olmama gibi bir durum söz konusu değil.'' 
     
</TEXT>
</DOC>
