<DOC>
<DOCNO> 277140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/soneko09.html </URL>
<DATE> 2004/10/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Eylül'de hangi yatırım aracı ne kazandırdı ... 
</HEADLINE>
<TEXT>

     Eylül ayında en yüksek reel getiriyi Borsa yatırımcısı sağladı. Borsa'ya yatırım yapanların reel getirisi yüzde 7.6'yı buldu. TL mevduat ve kamu kağıtları da reel getiri sağlarken, dolar ve altına yatırım yapanlar zarara uğradı. 
     ANKA'nın yaptığı belirlemeye göre, eylül ayında Borsa'da nominal olarak yüzde 8.6'lık getiri oluştu. Devlet İstatistik Enstitüsü'nün DİE yüzde 0.94 olarak açıkladığı tüketici fiyatları artışından arındırıldığında Borsa'nın reel getirisi yüzde 7.6'yı buldu. 
     Borsa'nın ilk dokuz aydaki nominal getirisi ise yüzde 17.9 olarak gerçekleşti. Aynı dönemde TÜFE'teki yüzde 4.85'lik artıştan indirgendiğinde Borsa yatırımcısının reel getirisi yüzde 12.4 oldu. 
     Yıllık bazda ise Borsa'ya yatırım yapanlar nominal olarak yüzde 68.2'lik getiri sağladı. TÜFE'de yüzde 9 olarak gerçekleşen artıştan arındırıldığında Borsa'nın yıllık reel getirisi yüzde 54.3'e kadar ulaştı. 
     
     TL MEVDUAT DA KAZANDIRDI 

     Eylül ayında Türk Lirası mevduata yatırım yapanlar da enflasyonun üzerinde getiri sağladı. Mevduatta vadelerine göre yüzde 0.7-0.8 oranında reel getiri oluştu. 
     Mevduatın ilk dokuz aydaki reel getirisi yüzde 8.7 ile yüzde 12.4 arasında, yıllık reel getirisi ise yüzde 16.6 ile yüzde 21.1 arasında gerçekleşti. 
     
     KAMU KAĞITLARI DA KAZANDIRDI 

     Kamu kağıtlarına yatırım yapanlar da reel bazda getiri elde etti. İMKB devlet iç borçlanma senetleri performans endeksine göre Hazine bonosu ve Devlet tahvili gibi kamu kağıtlarında geçen ay vadelerine göre yüzde 0.6-0.9 arasında getiri oluştu. 
     Altı ay vadeli kamu kağıtları ilk dokuz ayda yüzde 13.1, dokuz ay vadeliler yüzde 13.5, 12 ay vadeliler yüzde 14.7, 15 ay vadeliler yüzde 13.5 reel getiri sağladı. 
     Kamu kağıtlarının yıllık bazdaki reel getirisi ise yüzde 16.5 ile yüzde 25.6 arasında değişti. 

     
</TEXT>
</DOC>
