<DOC>
<DOCNO> 288274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/yazar/gunes.html </URL>
<DATE> 2004/11/12/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Türkiye'nin kapısındaki fırsat 
</HEADLINE>
<TEXT>


Krizin aynı zamanda bir fırsat anlamına geldiğini biliyoruz. Ancak Türkiye krizler dışında da fırsatlar aramalı. Özellikle AB'ye girebilmek için. Türkiye'nin nüfusunun genç ve büyük olması bir avantaj değil. Bunun avantaj olabilmesi için bu nüfusun eğitimli olması gerekiyor. 
Bilgi toplumların en önemli serveti olduğuna göre, eğitim politikaları büyük önem taşıyor. Toplumsal sorunların temelinde hep eğitimsizlik yatmıyor mu İşte bu hedefle Prof. Üstün Ergüder liderliğinde dört kuruluş Eğitim Reformu Girişimi'ni başlatmış Sabancı Üniversitesi, Çocuk Eğitim Vakfı, Açık Toplum Enstitüsü ve Özel Okullar Birliği Derneği . Çalışma geçtiğimiz ay Can Fuat Gürlesel tarafından yayımlandı. 

2050'de 100 milyon nüfus 
Çalışma birçok önemli bulguları içeriyor. Çalışmada önce nüfus ve yapısı inceleniyor. Çünkü bir eğitim planlaması ancak gelecekteki nüfusa göre, yani ihtiyaçlara göre yapılabilir. Birincisi, Türkiye'de nüfus artışı beklenenin üzerinde yavaşlıyor. Bu olumlu. Böylece şu anda 70 milyonu aşan nüfus 2050'de sabitlenecek. 2025'te 90 milyona yaklaşacak olan Türkiye nüfusu 2050'de 100 milyonda kalacak. 
Ve her 5 Avrupalıdan biri de Türk olacak. İkinci önemli konu, çocukların oranının 0-14 yaş azalıp son yirmi yılda yüzde 42'den yüzde 26'ye inmesi , yetişkinlerin oranının artması. Üçüncü konu da nüfusun hala üçte birinin kırsalda yaşaması. 
Bazı çarpıcı verileri yansıtmakta yarar var 2000 yılında 25 yaş üstü grubun yüzde 17'si okuma yazma bilmiyormuş. Öte yandan okuma yazma bilip de diplomasız olan bir yüzde 6 daha eklendiğinde yüzde 23 ediyor Elbette 25 yaş altı grupta okullaşma hızla artıyor, ama ancak yıllar sonra nüfusun eğitimsiz oranı düşmüş olacak. 

Avrupa 30 milyon azalacak 
Malum Avrupa'nın yaşlı bir nüfusu var ve giderek de küçülüyor. 25 yıl sonra AB'de 20-44 yaş grubundaki 165 milyon nüfus 136 milyona düşecek. Ortaya çıkan bu açığı Türkiye doldurabilir. İşin fırsat tarafı da bu. Tabii unutulmaması gereken, bu azalan 30 milyonun gayet eğitimli bir nüfus olması. Dolayısıyla Türkiye'nin AB için bir fırsat olabilmesi için 2050'ye kadar artacak olan nüfusunu sürekli eğitmesi ve niteliğini yükseltmesi gerekiyor. 
Yapılması gereken ilk iş, AB'nin azalacak olan işgücünün niteliklerinin ve alanlarının doğru saptanması. Önümüzde çok zaman da kalmadı. Tam üyelik süreci içinde bu işgücünün bir an önce yaratılması gerekiyor. Bu yaratıldığında, AB içinde Türkiye'ye karşı getirilen serbest dolaşım kısıtlaması da kalkabilir. 
Yapılması gerekenler de üç aşağı beş yukarı belli. Elbette okullaşma oranı yaygınlaştırılmalı. Kızların okuma oranı yükseltilmeli. Hatta temel eğitim 8 yıldan 12 yıla çıkarılmalı. Temel eğitime kamunun daha fazla kaynak ayırması için de yükseköğretimde giderek mali özerklik tanınmalıdır. Yükseköğretimde kontenjanlar düşürülmeli, artık niceliğe değil, niteliğe yatırım yapılmalıdır. 
Ancak tüm bunları yaparken 2025 yılı itibariyle eğitim çağındaki Türkiye nüfusunun azalmaya başlayacağı da göz ardı edilmemeli. Yani gereksiz yatırımlardan da kaçınılmalı. Tekrarlayalım, AB'ye girmenin temel yolu eğitim reformundan geçiyor. En önemli fırsat budur. 



</TEXT>
</DOC>
