<DOC>
<DOCNO> 270669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/soneko23.html </URL>
<DATE> 2004/09/10/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Anadolu Isuzu'dan 20. yılda 80 bininci araç... 
</HEADLINE>
<TEXT>

     Isuzu Motors Limited Başkanı ve Murahhas Azası Yoshinori Ida, Türkiye'nin Isuzu için çok önemli bir pazar olduğunu ve olmaya devam edeceğini belirterek, ''Türkiye'de Isuzu markasını sürdürmek ve geliştirebilmek için ne gerekiyorsa yapacağız'' dedi. 
     Türk-Japon ortaklığı olan Anadolu Isuzu'nun 20. yılı, Gebze Şekerpınar'daki fabrikada düzenlenen ve Başbakan Recep Tayyip Erdoğan'ın da katıldığı törenle kutlandı. Törende 80 bininci araç NPR kamyon, üretim hattından indirildi. 
     Törende konuşan Isuzu Motors Limited Başkanı ve Murahhas Azası Ida, Avrupa'nın 3. büyük ülkesi olan ve Japonya'nın 2 katı yüzölçümüne sahip Türkiye'nin sadece boyutlarıyla büyük bir ülke olmakla kalmadığını, aynı zamanda pazar büyüklüğü ile de önem taşıdığını vurguladı. 
     Ida, Isuzu Motors'un, Anadolu Grubu ve Itochu ile uzun süredir geliştirerek sürdürdüğü güçlü işbirliğinin olmaması halinde bu büyük ülkedeki varlığını kabul ettiremeyebileceğini belirterek, ''Türkiye'yi ilk defa ziyaret ediyorum. Ama şimdiden Türkiye ve ekonomisi hakkında çok olumlu duygu ve düşüncelere sahibim'' dedi. 
     Başbakan Erdoğan'ın büyük enerjisiyle hayata geçirilen reformlar sayesinde Türk ekonomisinin sağlıklı bir canlanma yolunda olduğuna inandığını dile getiren Ida, şöyle devam etti 
     ''Isuzu markasının, tüm dünyada olduğu gibi Türkiye'de de yüksek kalite ve yüksek güvenilirlikle eş anlamlı hale gelmiş olmasından büyük gurur duyuyorum. Türkiye, Isuzu için çok önemli bir pazardır ve olmaya da devam edecektir. Türkiye'de Isuzu markasını sürdürmek ve geliştirebilmek için ne gerekiyorsa yapacağımızı ve tüketicilerin her zaman beğeneceği ve güven duyacağı kaliteli ürünler geliştirmeye devam edeceğimizi bilmenizi isterim.'' Isuzu'nun Nisan ayında Türk piyasasına sunduğu pikap aracı D-Max'ın müşterilerden gördüğü ilgiden dolayı memnuniyet duyduğunu ifade eden Ida, ''Anadolu Isuzu ile işbirliğimizi artıracak ve çok daha yakın çalışacağız'' dedi. 
     
     ''CARİ AÇIK KONTROL ALTINA ALINACAKTIR'' 
     Anadolu Grubu İcra Başkanı Tuncay Özilhan da, grubun Adriyatik'ten Çin'e kadar uzanan geniş bir coğrafyada birçok sektörde faaliyet gösterdiğini, Isuzu Motors ile gerçekleştirdikleri ortaklıktan 20 yıl boyunca birçok başarı elde ettiklerini söyledi. 
     Özilhan, Anadolu Isuzu'nun bu başarılarını, son 13 yılda ardarda krizler yaşamış ve talebin yüzde 100 azalıp arttığı, ekonomik anlamda çok zor bir ortamda gerçekleştirdiğini ifade ederek, şöyle konuştu 
     ''Sanayimiz üzerinde son derece olumsuz etkiler bırakan yıllardan sonra son dönemde gelen siyasi ve ekonomik istikrar, krizlerle ertelenen talebin geri gelmesini sağladı. Bugün enflasyonla mücadelenin başarıyla sürdüğü, istikrarsız büyüme dönemlerinin sürdürülebilir büyüme ortamına dönüştüğü, ekonomik büyümeye paralel olarak halkın alım gücünün arttığı bir dönem yaşıyoruz. Toplumun geleceğe güvenle bakıyor olması, hurdaya ayrılan araçlar için sağlanan ÖTV indirimi ve tüketici kredilerinin kullanımındaki artışla iç pazar beklentilerin üzerinde satış hacmi elde etti. İç pazar satışları, ihracatta elde ettiğimiz satış potansiyeliyle de desteklenince 750 bin adetlik üretim miktarları ve 9.5-10 milyar dolarlık ihracat rakamlarını dile getirir olduk. Gelişmeler bir yandan fabrikaların kapasite kullanım oranlarını yükseltirken, diğer yandan istihdamın artmasını da sağladı. Beklentimiz uygulanmakta olan vergi oranlarının AB ülkelerindeki seviyelere indirilmesi.'' Siyasi ve ekonomik alanda yaşanan istikrarlı ortamın yakın dönemde çok daha olumlu ortam yaratacağına inandıklarını dile getiren Özilhan, henüz sürdürülebilir düzeyde bulunan cari işlemler açığının en kısa sürede kontrol altına alınacağından şüpheleri olmadığını söyledi. 
     Özilhan, Kopenhag kriterleri doğrultusunda alınan kararlar, atılan olumlu adımlar sonrasında ve AB Komisyonu'nun Genişlemeden Sorumlu Üyesi Günter Verheugen'in ''Yeni bir şart yok'' açıklamasının ardından AB ile müzakerelerde de tarih krizi yaşanmayacağını umduğunu ifade etti. 
     Tuncay Özilhan, ''Kısaca hemen her açıdan daha istikrarlı ve daha olumlu gelişmelerin yaşanacağı bir dönem öncesinde olduğumuzu dile getirmekte bir sakınca görmüyorum'' dedi. 
     
     RAKAMLARLA ANADOLU ISUZU 
     Anadolu Isuzu Genel Müdürü Kamil Eser ise, ürün gamlarının 3.5 ile 12 tonluk hafif kamyonlar ve 22 ile 31 yolcu kapasiteli küçük otobüslerden oluştuğunu anımsattı. 
     Eser, yıllık 13 bin kamyon ve otobüs üretim kapasitesine sahip tesislerde üretilen küçük otobüslerin yarısından fazlasının bugün AB dahil onlarca ülkeye ihraç edildiğini ve bundan milyonlarca dolar döviz girdisi sağlandığını belirterek, şunları kaydetti 
     ''Son 20 yılın özeti Üretilen 80 bin, ithallerle birlikte satılan toplam yaklaşık 100 bin, ihraç edilen 5 bin araç ve bunun karşılığında elde edilen 2 milyar dolar ciro, 150 milyon dolar döviz girdisi ve ödenen trilyonlarca lira vergi... Hedefimiz 20 yılda gerçekleştirdiklerimizi, 4 misli hızla önümüzdeki 5 yılda başarmak olacaktır. Vizyonumuz, sadece ihraç eden değil yurtdışında ortaklıklar kuran uluslararası bir şirket olmaktır.'' Törene Başbakan Tayyip Erdoğan'ın yanı sıra Maliye Bakanı Kemal Unakıtan, Sanayi ve Ticaret Bakanı Ali Coşkun ile Itochu Otomobil Grubu Başkanı Takeyoshi Ide'nin de aralarında bulunduğu çok sayıda davetli katıldı. 
     Törende, Japon çocukların sunduğu davul gösterisi de ilgiyle izlendi. 
     
</TEXT>
</DOC>
