<DOC>
<DOCNO> 268937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/spor/bbas.html </URL>
<DATE> 2004/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu fidanlar solmasın 
</HEADLINE>
<TEXT>


Tanjevic, gençlerden kurulu bir 12 Dev Adam yarattı. Ama, milli takımda görev alanların birçoğu, kendi takımlarında yedek kalma tehlikesiyle karşı karşıya 

HABER YORUM GÖKHAN TÜRE 


12 Dev Adam'ın değişim sürecini bizzat yöneten Coach Bogdan Tanjevic'in "elit gençleri"ni yakın gelecekte bekleyen en büyük tehlike ne yazık ki "Türkiye Ligi"... 
Maç eksiklerini milli takımda giderme gibi bir "lüks" yaşayan bu oyuncuların, tıpkı bir "yaz aşkı" gibi gördüğü bu güzel rüya sona erip ligler başladığında ne olacağını kestirmek doğrusu hiç de güç değil. Cevher, Valentin, Cenk, Barış, Semih ve diğerleri, bir çeşit "şartlı salıverme" ile çıktıkları benchteki hapis hayatlarına geri dönecekler. Belki Tanjevic'in "pasını aldığı" bir - iki isim, kulüplerinde ilk beş şansı bile bulabilecek. Ama şansı olmayanlar ya yine iyi birer "antrenman oyuncusu" olarak takım arkadaşlarına havlu servisi yapmaya devam edecek, ya da onları tribünden izleyecek. 
2002 Dünya Kupası ve 2003 Avrupa Şampiyonası'nda dibe vuran 12 Dev Adam'ı "süratle ama vurgun yemeden" su yüzüne çıkarma gibi zor bir göreve soyunan Sırp çalıştırıcı Bogdan Tanjevic'in "gençlik aşısı", bu fidanları kenarda ya da tribünde çürümekten kurtarabilecek mi 

'Tanjevic'in sorunu' değil 
Avrupa'da başarı hedefleyen müessese kulüplerinin, onları zorlamaya çalışan üç büyüklerin ve ligde tutunmak isteyen diğerlerinin "gençleri kurtarma ve milli takıma hazır tutma" misyonuna topyekün katılımını sağlamak olanaksız gibi görünüyor. Milli Takım'ın geleceğini "Tanjevic'in sorunu" olarak görenlere söyleyecek sözümüz yok. Ama bu pırlanta gibi "elit gençlere" daha çok şans tanıyan çıkarsa onları da ayakta alkışlayacağız. 

Tanjevic'in umudu 

A Milli Basketbol Takımı Coachu Bogdan Tanjevic, 8 Eylül'de Bosna Hersek ile oynayacağımız 2005 Avrupa Şampiyonası eleme grubu maçında herkesin, eksiklerinden olabildiğince arınmış daha iyi bir Türkiye izleyeceğini söyledi. Eleme maçlarının kolay geçmeyeceğini söyleyen Tanjevic, "Tüm rakiplerimize saygı duyuyorum. Rakiplerini küçümseyen ülkelerin başına neler gelebildiğini görerek ve yaşayarak tecrübe etmiş biriyim. Biz iyi oynadıktan, iyi mücadele ettikten sonra yenemeyeceğimiz takım yok" dedi. 

Mazereti var 

A Milli Erkek Basketbol Takımı Genel Menajeri Doğan Hakyemez, Efes Cup finalindeki Slovenya yenilgisinde mazeretleri olduğunu söyledi. Hakyemez, "Sakatlıklar ve şanssızlıklar olmasaydı, rakibimizi yenerdik. Takımın tecrübeli oyuncularından İbrahim ve Serkan sakatlandı, Kaya ameliyat oldu, Hidayet ABD'ye gitti. Bunları hiç gözardı edemeyiz. Eğer bu oyuncular yer alsaydı, takım tıkır tıkır oynar, Slovenya'yı da geçerdik" dedi. 


</TEXT>
</DOC>
