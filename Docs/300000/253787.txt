<DOC>
<DOCNO> 253787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sondun20.html </URL>
<DATE> 2004/07/08/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
'Allah'ın Kılıcı' örgütünden Saddam'ın avukatlarına tehdit 
</HEADLINE>
<TEXT>

     Irak'ta ''Allah'ın Kılıcı'' adlı örgüt, devrik Irak lideri Saddam Hüseyin'in avukatlarına başlarını kesme tehdidinde bulundu. 
     Daha önce adı duyulmamış örgüt adına Reuters'a gönderilen görüntü kasetinde, ellerinde tüfekler ve roketatarlar bulunan kişilerden biri, Saddam Hüseyin'i savunmayı planlayan yerli ve yabancı avukatları uyararak, ''yerinize varmadan önce kafanızı koparacağız'' dedi. 
     Sayıları 7 olduğu görülen ve başlarını örten silahlı kişiler, Iraklı Kürtleri gazla öldüren, Şii ayaklanmasını ezen ve binlerce Iraklının işkence edilerek öldürülmesinden sorumlu Saddam Hüseyin'i savunmayı düşünenlerin başlarını keserek Allah'ın adaletini yerine getireceklerini belirtti. 
     Ürdün'deki 21 kişilik avukat ekibinin koordinatörü Muhammed Raşdan, Iraklı yetkililerden tehdit üzerine tehdit aldıklarını kaydederek, Saddam Hüseyin'e destek vermek için yapmayı planladıkları Bağdat ziyaretinden vazgeçtiklerini söylemişti. 400'ü Amerikalı ve Avrupalı olmak üzere çeşitli kıtalardan Arap olmayan 700 kadar avukat Saddam Hüseyin'i savunmaya hazır olduğunu bildirmişti. 
     Avukatlardan bazıları, davanın, Saddam Hüseyin'in siyasi rakipleri tarafından siyasi kan davası olarak görüldüğünü, bu yüzden sadece uluslararası bir mahkemenin davanın tarafsızlığını ve özgür savunmayı güvence altına alacağını kaydediyorlar. 
     
</TEXT>
</DOC>
