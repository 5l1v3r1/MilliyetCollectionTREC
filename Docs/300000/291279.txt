<DOC>
<DOCNO> 291279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/ekonomi/eko02.html </URL>
<DATE> 2004/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası, 600 milyon dolar kredi aldı 
</HEADLINE>
<TEXT>



İş Bankası, havale akımlarına dayalı seküritizasyon varlığa dayalı menkul kıymet ihracı işlemi çerçevesinde 600 milyon dolarlık kaynak sağladı. Kredinin üç transtan oluştuğu, bu transların son vadelerinin 7, 8 ve 10 yıl olduğu kaydedildi. İş Bankası Genel Müdürü Ersin Özince, bankanın sadece Türkiye'de değil, dünyada da şimdiye kadar havale akımlarına dayalı olarak yapılan ve iki sigorta kuruluşu tarafından aynı anda sigortalanan en yüksek tutarlı seküritizasyon işlemini tamamladığını bildirdi. Özince, "Bu işlem, faiz oranı, vade ve tutar açısından Türkiye için bir dönüm noktasıdır ve kaynak, tıpkı kuruluş yıllarımızda olduğu gibi bugün de Türkiye ekonomisinin hizmetine sunulacaktır. Daha uzun vadeli kaynak olduğu için, daha uzun vadeli yatırımlar desteklenecektir" dedi. 
Verilen bilgiye göre, Standard Chartered Bank liderliğinde gerçekleştirilen işlem, MBIA Insurance Corporation ve AMBAC Assurance Corporation tarafından sigorta edildi. Dünyanın önde gelen derecelendirme kuruluşlarından Standard and Poor's ve Moody's tarafından derecelendirilen seküritizasyon işlemi, bir Türk bankasının uluslararası piyasalardan bir defada sağladığı en yüksek kaynak olma özelliğini taşıyor. 


</TEXT>
</DOC>
