<DOC>
<DOCNO> 283467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonsiy10.html </URL>
<DATE> 2004/10/26/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Çiçek "Kırcı'nın iade dosyası en kısa sürede gönderilecek" 
</HEADLINE>
<TEXT>

     Adalet Bakanı Cemil Çiçek, Ukrayna'da yakalanan Haluk Kırcı'nın iadesi için girişimlere başlandığını, iade dosyasının da en kısa sürede gönderileceğini bildirdi. 
     Çiçek, AA muhabirinin konuya ilişkin sorusu üzerine, Kırcı'nın sınır dışı edilmesini beklediklerini, ancak Ukrayna'nın bunu yapmadığını anımsattı. 
     Ukrayna'nın, Avrupa Konseyi üyesi olduğu için suçluların iadesine ilişkin Avrupa sözleşmesine taraf olduğunu kaydeden Çiçek, bu kapsamda Kırcı'nın Türkiye'ye iadesine ilişkin girişimlere başlandığını ve iade amacıyla tutuklanmasının istendiğini belirtti. 
     Çiçek, Kırcı'nın iade dosyasının çevirisinin hazırlandığını ve en kısa sürede Ukrayna'daki ilgili makamlara iletileceğini bildirdi. 
     1978'de Ankara Bahçelievler'de 7 TİP'li öğrencinin öldürülmesinden hükümlü Haluk Kırcı, cezası infaz edilirken Ödemiş Ağır Ceza Mahkemesi'nce Yargıtay'ın bir başka kararı emsal gösterilerek tahliye edilmişti. Ancak, aynı konuda Yargıtay Ceza Genel Kurulu'nun verdiği karar üzerine Ödemiş Ağır Ceza Mahkemesi Kırcı'nın tahliye kararını kaldırmış ve cezanın infazının kaldığı yerden devamına karar vermişti. Kırcı, tahliye kararından sonra bulunamamıştı. 
     Haluk Kırcı, Susurluk Davası'ndan da 4 yıl ağır hapis cezasına çarptırılmıştı. 
     
</TEXT>
</DOC>
