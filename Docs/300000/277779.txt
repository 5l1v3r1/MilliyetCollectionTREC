<DOC>
<DOCNO> 277779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonsiy16.html </URL>
<DATE> 2004/10/06/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
İlerleme Raporu'na ilk tepkiler olumlu... 
</HEADLINE>
<TEXT>

     Avrupa Komisyonu'nun Türkiye'ye ilişkin İlerleme Raporu'na sivil toplum örgütlerinden olumlu tepkiler geldi. 
     Türkiye İhracatçılar Meclisi TİM Oğuz Satıcı, İlerleme Raporu'nun AB ile ilişkilerde beklenen son değil, yeni bir başlangıç olduğunu söyledi. Satıcı, 40 yıldır çeşitli sorunlar ve değişen uluslararası konjonktür nedeniyle gereğinden daha uzun zaman alan ekonomik entegrasyon sürecinin bugün yeni bir boyut ve derinlik kazandığını vurguladı. AB ile ilişkilerinde tarihi bir döneme girmiş olan Türkiye'nin, müzakerelere başlamak ve müzakerelerin temel ve tek sonucu olan "tam üyelik" yolunda ilk vizesini aldığını söyleyen Satıcı, "İlerleme Raporu, Türkiye'nin Avrupa Birliği ile entegrasyon yolunda göstermiş olduğu kararlılığın ve sarf ettiği emeğin, AB tarafından teyit edildiğini göstermektedir" dedi. 
     Satıcı, raporu değerlendirirken şunları söyledi 
     "Bundan sonraki tarih, 17 Aralık 2004'tür. Aralık Zirvesi'nde 25 AB Devlet ve Hükümet Başkanı'nın Türkiye'nin AB ile müzakerelere başlaması için 2005 yılı ortasında bir tarihe işaret edeceğini ve Türkiye'ye artık önünün görmesini sağlayacak bir yol haritası sunacaklarını bekliyoruz. Bugün yayınlanan İlerleme Raporu ve 17 Aralık 2004 zirvesinden çıkacak olan müzakere tarihi, bizim AB üyeliğine ilişkin daha gerçekçi beklentilere sahip olmamızı ve önümüzdeki uzun yol için hazırlıklı olmamızı sağlayacaktır." Müzakerelerin kolay bir süreç olmadığını kaydeden satıcı, bu süreçte Türkiye'ye büyük görevler düştüğünü vurguladı. Satıcı, "AB bu süre zarfında, Türkiye'nin üyeliğini Avrupalı kimliğine bir tehdit olarak görmek yerine, stratejik bir fırsat olarak görmek gerektiğini hem Türkiye'nin üyeliğine karşı çıkan gruplara hem de AB vatandaşlarına anlatmaya çalışmalıdır" dedi. AB'nin, Türkiye'nin, diğer aday ülkelerden farklı olarak, üyelik şartları konusunda daha çok teknik bilgi ve yardıma ihtiyacı bulunduğunu göz önüne alarak bu noktada gerekenleri yapması gerektiğini söyleyen Satıcı, ihracatçılar olarak eskiden olduğu gibi, bu yeni dönemde de üzerlerine düşen sorumlulukları yerine getireceklerini kaydetti. 

     
</TEXT>
</DOC>
