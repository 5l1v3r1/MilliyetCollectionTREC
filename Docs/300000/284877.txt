<DOC>
<DOCNO> 284877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonspo11.html </URL>
<DATE> 2004/10/31/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Fenerbahçe'den Beşiktaşlı oyunculara tepki... 
</HEADLINE>
<TEXT>

     Fenerbahçe ile Beşiktaş arasında yapılan derbi maçta yaşanan olaylar nedeniyle sarı-lacivertliler, Beşiktaşlı oyunculara tepki gösteriyor. 
     Kulübün resmi sitesinde ''Yakışmadı '' başlığıyla yayınlanan yazıda, derbi maçta siyah-beyazlı oyuncuların yaptığı centilmenlik dışı davranışların tepki çektiği kaydedildi. 
     Yazıda şu görüşlere yer verildi 
     ''68. dakikada, tartışmasız verilen bu kararların ardından Beşiktaşlı oyuncular, Serhat Akın ve Pierre Van Hooijdonk'a centilmenlik dışı hareketlerde bulundular. 
     Sergen Yalçın, genç oyuncumuz Serhat Akın'ı boğazından tutarak bir yandan itip, bir yandan tehditler savurdu. John Carew ise penaltı atışını kullanmadan önce hakemle konuşan Pierre Van Hooijdonk'un yanına giderek, Hollandalı yıldızımızın ayağına bastı. Sakatlığa sebebiyet verebilecek bu hareketin ardından hızını alamayan Norveçli oyuncu, çirkin hareketlerini 1 dakika sonra oyundan çıkarken de sürdürdü. Carew, saha kenarına alınırken orta sahada Van Hooijdonk'un yanına gitti ve oyuncumuzun yanağını eliyle sert bir şekilde itti. İlginç olan ise bu hareketi gözden kaçıran hakemi uyarmak isteyen Van Hooijdonk'un sarı kart görmesiydi. 
     Daha ilginç olan bir şey daha vardı o da Carew'in maç sonrasında televizyon kameralarına yaptığı açıklama Van Hooijdonk'un moralini bozmak için ayağına bastım. Maç içinde böyle şeyler olur '' 
     
</TEXT>
</DOC>
