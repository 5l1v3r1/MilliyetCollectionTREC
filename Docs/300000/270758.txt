<DOC>
<DOCNO> 270758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sontur24.html </URL>
<DATE> 2004/09/10/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Altı yıl kaçan işkenceci polise 'iyi hal' indirimi 
</HEADLINE>
<TEXT>

     Üniversite öğrencisi Birtan Altunbaş'ı gözaltında işkenceyle öldürdüğü gerekçesiyle yargılanan ve altı yıl boyunca duruşmalara gelmeyerek mahkemeyi oyalayan Ahmet Baştan adlı polis memuruna "iyi hal" indirimi uygulandı. 
     Birtan Altunbaş'ı gözaltında işkenceyle öldürdükleri gerekçesiyle polis memurları Ahmet Baştan ve Naip Kılıç'ın yargılanmasına Ankara 2'nci Ağır Ceza Mahkemesi'nde devam edildi. Duruşmanın sürdüğü saatlerde, bir grup da Adliye önünde eylem yaptı. "Birtan Altunbaş ölümzsüzdür" yazılı pankart taşıyan ve lerinde Altunbaş'ın resimleriyle karanfiller taşıyan grup, 13 yıldır sonuçlandırılamayan davayı "sessiz protesto" etti. 
     Davanın bu duruşmasında savunma yapan Altunbaş'ın avukatı Oya Aydın, Altunbaş'ın işkenceyle öldürülmesinin Adli Tıp raporlarıyla doğrulandığını söyledi. Aydın, sorgu ekibinde yer aldıkları kendi ifadelerinde de ortaya çıkan bu polis memurlarının cezalandırılmalarını istedi. 
     
     BAŞKA ÇOCUKLAR ÖLMESİN 
     Aydın, Altubaş'ın annesi Nazmiye Altunbaş adına burada bulunduğunu belirterek, "Nazmiye anne, biliyor ki bu ceza oğlunu geri döndürmeyecek. Ama diğer çocukların işkenceyle ölününü önleyecek" dedi. 
     
     ALTI YILDIR GELMİYOR 
     Oya Aydın, polis memuru Baştan'ın yargılamanın yapıldığı 1998 yılından bu yana çağrılmasına rağmen duruşmalara gelmediğine dikkat çekti. Baştan'ın 2001 yılından adresinin kendileri tarafından mahkemeye verildiğini, ancak yeterli araştırma yapılmaması nedeniyle bu kişilerin mahkemeye getirilemediğini, üç yılın ardından bu kişilerin aynı adreste bulunduklarının tespit edildiğini söyledi. Polis memurlarının mahkemeyi bu şekilde altı yıl boyunca oyalayarak kararın çıkmasını engellediğini belirten Aydın, bu durum gözönüne alınarak, polis memurlarına verilecek cezada "indirim" yapılmaması gerektiğini kaydetti. 
     
     SAVCININ MÜTEALASI 
     Esas hakkındaki mütealasını açıklayan Cumhuriyet Savcısı, polislerden Naip Kılıç'ın, Altunbaş'ı sorgulama ekibinde yer almadığının ortaya çıktığını belirterek, beraatini istedi. 
     Savcı, polis Ahmet Baştan'ın ise sorgulama ekibinde bulunduğunu ve sorgulamaya bizzat katıldığını belirtti. 
     Cumhuriyet Savcısı, Baştan'ın "faili belli olmayan işkence suretiyle adam öldürme" suçundan TCY'nin işkence suçunu düzenleyen 243'üncü ve "kastı aşan adam öldürme" suçunu düzenleyen 452'nci maddesi uyarınca cezalandırılmasını istedi. Savcı, "iyi hal indirimi"nin de uygulanmasını talep etti. 
     
     BAŞTAN'A İYİ HAL MAHKUMİYETİ 
     Ankara 2'nci Ağır Ceza Mahkemesi, sorgu ekibinde yer aldığının ortaya çıkmasıyla Ahmet Baştan'ın TCY 452, 243, 31, 33 ve 40'ıncı maddeleri uyarınca 4 yıl 5 ay 10 gün hapis 
     cezasına mahkum edilmesini kararlaştırdı. 
     Altunbaş'ın öldürülmesiyle ilgili davada Baştan ve Naip Kılıç'ın dosyaları ayrı görülüyordu. Ankara 2'nci Ağır Ceza Mahkemesi ana dosya kapsamında ise aralarında İbrahim Dedeoğlu'nun da bulunduğu 4 polis memurunu aynı oranda hapis cezasına mahkum etmiş, 4 polis memurunun ise beraatine karar vermişti. Bu karar, halen Yargıtay'da temyiz edilmeyi bekliyor. 13 yıldır süren dava, 2006 yılının ocak ayında zaman aşımına girecek. 
     
</TEXT>
</DOC>
