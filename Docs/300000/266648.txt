<DOC>
<DOCNO> 266648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sontur14.html </URL>
<DATE> 2004/08/26/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Sanatçı Saaret Gürses yardıma muhtaç... 
</HEADLINE>
<TEXT>

     Cilt kanseri hastalığını yenen, ancak ekonomik sıkıntılarla baş edemeyen 35 yıllık sinema sanatçısı Saadet Gürses, hayatını sürdürebilmek için yardım çağrısında bulundu. 
     Sanatçı Gürses, A.A muhabirine yaptığı açıklamada, Yılmaz Güney'in başrolünü oynadığı bir filmde ünlü sanatçının kızı rolüyle sinemaya başladığını belirterek, şimdiye kadar 200'ü aşkın filmde rol üstlendiğini söyledi. 
     Kısa bir süre önce annesini akciğer kanserinden kaybeden ve 80 yaşındaki babasıyla yaşayan Gürses, 7 yıldır kanserle mücadele ettiğini ve bu hastalığı yendiğini bildirdi. 
     Gürses, ''Hiçbir sosyal güvencem, maddi gelirim yok. Elim ayağım tutuyorken çalışmak istiyorum. 35 yılımı sinemaya verdim. Bana iş versinler. Yeni başlayan dizilerde rol versinler'' dedi. 
     Annesinin hastalığı döneminde ilaç paraları nedeniyle borçlandığını ve uzun süredir kirasını da ödeyemediğini kaydeden Gürses, ''43 yaşındayım. Bana göre rol bulabilirler. Kanserden çıktığım için vücudumda deformasyon var. Ama 'teyze', 'abla' rolleri oynayabilirim'' diye konuştu. 
     Evdeki eşyasını satarak yaşamını sürdürmeye çalıştığını, bir dönem de mendil sattığını anlatan Gürses, şöyle devam etti 
     ''İsyan ediyorum. İntiharın eşiğine geldim. Beni kurtarsınlar istiyorum. Gerçekten insafı kalmış dostlarım, sanatçılar varsa, bana el versinler. Eğer iş vermiyorlarsa, o zaman ben de hizmetçilik yapayım. Ünlü sanatçı arkadaşlarım beni yanlarına hizmetçi alsınlar. Yeter ki ekmeğimi kazanayım. Eğer 'sana jübile yapalım' derlerse, ben de onlara dua ederim. Onlardan ev, araba istemiyorum. Borçlarımı ödemek ve insanca yaşamak istiyorum.'' Evde unla ekmek pişirip yediğini de vurgulayan Gürses, kısa bir süre önce kaybettiği annesinin mezarını bile henüz yaptıramadığını belirtti. 
     
     VEFASIZLIKTAN YAKINDI 
     Saadet Gürses, ''sanatçı dostlarının vefasız olduğunu'' da öne sürerek, ''zaman zaman 'Saadet abla biz sana yardım edeceğiz' diye ortaya çıkan sanatçı ve mankenlerin olduğunu, ancak onlardan da bir yardım gelmediğini'' kaydetti. 
     Gürses, ''Bu insanlar bu kadar duyarsız mı Sanatçılarımızın değmeyin keyfine... 'Bir gece yap gelelim' diyorlar. Ben nasıl yapayım Ancak öldüğüm zaman gelip namaz kılarlar belki... 'Kız çok çekti, kurtuldu' derler... Oysa ben ölmek değil, yaşamak istiyorum'' dedi. 
     Yaşadığı hayatı bir ''ibret belgesi'' olarak nitelendiren Gürses, sözlerini ''Ben hayatın bir gerçeği, yaşayan ibret belgesiyim. Bunun sonu da Cahide Sonku gibi oluyor. Öyle yalnız hissediyorum ki kendimi...'' diye bitirdi. 
     
</TEXT>
</DOC>
