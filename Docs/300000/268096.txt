<DOC>
<DOCNO> 268096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sondun28.html </URL>
<DATE> 2004/09/01/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Sadr'ın bir temsilcisi öldürüldü... 
</HEADLINE>
<TEXT>

     Irak'taki radikal Şii lider Mukteda El Sadr'ın temsilcilerinden Beşir El Cezairi'nin, dün Bağdat-Necef yolunda öldürüldüğü bildirildi. 
     Sadr'ın yardımcılarından Naim El Kabi, ''Seyyid Beşir El Cezairi'nin aracı, Necef'ten Bağdat'a dönerken Mahmudiye bölgesinde kurşunların hedefi oldu'' dedi. 
     Saldırının radikal Sünniler ya da devrik Saddam Hüseyin'e bağlı kişilerce düzenlenmiş olabileceğini belirten El Kabi, Irak hükümetini, adam kaçırmanın ve öldürmenin yaygın olduğu bu bölgede hiçbir güvenlik önlemi almamakla suçladı. El Kabi, ''Hükümet, bu bölgede birçok önemli kişiye saldırı düzenlendiğini pekala biliyor. O zaman neden bu duruma çare bulmak için elleri kolları bağlı bekliyor'' şeklinde konuştu. 
     Irak Ulusal Kongresi lideri Ahmed Çelebi'nin konvoyu bu sabah aynı bölgede silahlı kişilerin saldırısına uğramış, Çelebi'nin yara almadan kurtulduğu saldırıda 2 kişi yaralanmıştı. 
     
</TEXT>
</DOC>
