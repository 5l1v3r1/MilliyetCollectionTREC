<DOC>
<DOCNO> 251076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/soneko06.html </URL>
<DATE> 2004/06/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Avrupa et ve sütle, Türkiye ekmekle doyuyor... 
</HEADLINE>
<TEXT>

     Ekonomik krizler ve yüksek enflasyon döneminde gıda fiyatlarında yaşanan yüksek oranlı artışlara rağmen, ücretlerin reel olarak azaltılmasına yönelik politikalar, vatandaşları proteinli gıdalar yerine ekmeğe yönlendirirken, bu gelişmenin Türkiye'deki vatandaşların zeka ve fiziksel gelişimini tehdit ettiği belirtildi. 
     Türkiye Kamu Sen Araştüırma Merkezi'nin yaptığı araştırmaya göre, Avrupa ve diğer gelişmiş ülkelerde yıllık kişi başına ortalama 86 kilo olan ekmek üretimi Türkiye'de 112 iloya kadar ulaşıyor. Türkiye'deki kişi başına yıllık et 
     tüketimi ise 15 kiloda, başka bir ifadeyle günlük 41 gramda kalıyor. Yılda kişi başına 85.5 kilo ekmek ve unlu mamul tüketilen Almanya'da et tüketimi ise 94.1 kiloya ulaşıyor. ABD'de yıllık ortalama et tüketimi 120 kiloya kadar çıkıyor. Ekmek ve unlu mamüller tüketimi İngiltere'de kişi başına 86 kilo, İspanya'da 57 kiloda kalıyor. Türkiye'de kişi başına bir yılda tüketilen süt miktarı ise 25 kilo olarak hesaplanıyor. Oysa AB ülkelerinde kişi başına ortalama 100 kilo süt tüketiliyor. Üç yanı denizlerle çevrili olan Türkiye'de, biriylerin sağlığına ve zeka gelişimine önemli katkısı olduğu kabul edilen su ürünleri tüketimi Avrupa ülkelerinin oldukça gerisinde kalıyor. Türkiye'de yılda ortalama 8.9 kilo olan su ürünleri tüketimi, İtalya'da 24.6 kilo, Fransa'da 31.2 kilo, İspanya'da 44 kiloyu buluyor. Japonya'da ise kişi başına oralama 60 kilo su ürünü tüketiliyor. Türkiye Kamu Sen'in araştırmasında dengeli ve sağlıklı beslenemeyen bireylerin zeka ve fiziksel gelişiminin de geri kaldığına dikkat çekilerek, "Bir ülkede sağlıklı nesiller yetiştirilmesi dengeli beslenmeyle yakından ilgilidir. Son yıllarda uygulanan yanlış ücret politikaları ve IMF destekli ekonomik programlar, vatandaşlarımızı dengeli beslenmek şöyle dursun, çöplüklerde karınlarını doyurmaya mahkum etmiştir" denildi. Enflasyonun düştüğü ve ekonominin iyiye gittiğine yönelik tüm söylentilere rağmen, 4 kişilik bir ailenin sağlıklı ve dengeli beslenebilmesi için yapmak zorunda olduğu aylık gıda harcamasının 407 milyon liraya ulaştığına dikkat çekilen araştırmada, asgari ücretin net 318 milyon, ortalama memur maaşının da 646 milyon lirada kaldığı Türkiye'de vatandaşların karnını doyurabilmek için ucuz olan ekmeğe yöneldikleri vurgulandı. 
     
</TEXT>
</DOC>
