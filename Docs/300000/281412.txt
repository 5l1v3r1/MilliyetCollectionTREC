<DOC>
<DOCNO> 281412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/magazin/yazdud.html </URL>
<DATE> 2004/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi trend Centro 
</HEADLINE>
<TEXT>


Grissini Tula'ya teslim, Ayten transfer oldu, 'O Şimdi Mahkum' geliyor, Nilüfer patron, Neslihan'lı Cities yeniden aramızda, İstanbul Gelişim'den eğitim, Füsun'dan 'en iyi şarkılar', son CD'ler ve dedikodular... 


Önce Adana, ardından Antalya, 
inanır mısınız evimin yolunu şaşırdım sonunda. Yakında da Bursa'ya gideceğim sevgili okurlar Bursalılar şimdiden haberiniz olsun. Tabii bu arada İstanbul'u ihmal etmiş de değilim. Benim güzel arkadaşım Akmerkez Beymen'in kadın bölümünün eski müdiresi Ayten Danışman, Nişantaşı Beymen Mağazası'na müdür oldu. Ebru Gündeş'den, Seda Sayan'a, Sibel Can'dan Gülben Ergen'e sanat ve sosyetede pek çok ismin tanıdığı Ayten'e 'hayırlı olsun'a uğradım. Ardından da birkaç kapı yaptım. Açılışında olamadığım, sevgili Tula Karacalidis'in işletmesini yaptığı Grissini Restaurant ilk kapım oldu. Uzun yıllar deri sektöründe hizmet veren, daha sonra grubuna Laurel markasını ekleyen Hülya ve Zeki Ergün, Beymen Brasserie'ye Grissini ile komşu oldular. Dekorasyon harika. Korhan Tegül imzalı. Tipik bir İtalyan restoranı. Yaz-kış açık olacak. Çünkü güzel bir bahçesi de var. Aşçılar İtalyan. Özel olarak yapılan 'Grissini Pizzası' ve 'Grissini İkizleri' adı verilen balık çeşitleri mönünün spesiyalleri arasında. Tula'nın ve Ergün çiftinin dostları, Elif-Mehmet Germiyanlıgil, İzzet Habib ve eşi, Monik-Ceri Benardete, yönetmen Sinan Çetin, Serdar Bilgili gibi medyatik isimler daha ilk günden Grissini'nin müdavimi olmuşlar. Öğle servisi de var. Özelikle Nişantaşılı hanımlar, iş sahibi beyler, çalışanlar için fiyatlar makul. Güzel bir salata, tatlı ve içecek 20-25 milyon lira. Telefon 0212 343 12 97. Çıkışta baktım Nişantaşı'nda benim fanatik okuyucularımdan ama aynı zamanda sevgili arkadaşım Asım Ekren'in güzel karısı Semra. Ayak üstü lafladık. Bildiğiniz üzere Asım 'İstanbul Gelişim Orkestrası'nın demirbaşlarından. Yine bir başka demirbaş, o da İzmir'den hemşerim sevgili Gülyüz ile evli olan Garo Mafyan ve Atilla Özdemiroğlu, Uğur Başar, Cemal Noyan aralarına eski televizyoncu Şualp Kalleci'yi de alarak İstanbul Gelişim Kültür ve Sanat Eğitim Merkezi'ni açtılar. Hepsi sanatlarında markalaşmış isimler. Yediden yetmişe, Gümüşsuyu, Kadıköy ve Bahçeşehir Üniversitesi kampüsünde ders vermeye başladılar. Taksim Gümüşsuyu Merkez Ofisi'nde klasik batı müziği, caz, pop, klasik Türk müziği ve halk müziği, tiyatro, bale, modern dans ve terapi, TV ve klip yönetmenliği konularında Yıldız Kenter, İnci Çayırlı, Nuray Hafiftaş, Sabahat Akkiraz, Ayşe Ersayın, Okay Temiz gibi ünlü isimler ders verecekler. İlgilenenler için telefon 0212 293 97 60- 0216 418 11 60 

Apo'dan son bombalar ve Nişantaşı'nda Centro 
Nişantaşı'nda mağaza vitrinlerine affedersiniz, aval aval bakarken, kendimi birden Ergin Tanca'nın Teşvikiye'deki dükkanında buldum. Ergin Milano'dan yeni geldi. Biliyorsunuz kendisi sanat ve sosyete dünyasının starlarının ayakkabıcısı. Eşi Canan Yaka ise ünlü bir modacı. Ergin müthiş bir vitrin yapmış. Ayakkabılar yıkılıyor hanımlar, bilginize. Ardından tam karşısında yer alan pek çok televizyon dizisi, programı ve filminde imzası olan ANS'nin Hülya Avşar, Özcan Deniz, Yavuz Bingöl, Hande Ataizi gibi pek çok da ünlü ismi bünyesinde bulunduran Ajans'na uğradım. Genel Müdür Feryal Pere ile laflarken Apo Abdullah Oğuz geldi. ANS'nin CEO'su ve ünlü yönetmen. Şimdilerde Apo müthiş bir dizi film çekiyor. Adı 'Green Card'. Amerika'da yaşayan Türk'lerin yaşam savaşını ve başarılarını anlatacak dizinin başrollerinde sosyetik güzel ve Cem Uzan'ın baldızı Seben Koçibey, Best Model Kıvanç Tatlıtuğ, 'Asmalı Konak'ın Ayşe Melek'i Efsun Alper oynuyor. Diziyi izleyen ilk gazeteci ben oldum. Ben sadece birinci bölümünü gördüm ama 'Asmalı Konak'ın yerini alabileceğini düşünüyorum. Sohbet sırasında Apo 'O Şimdi Asker'in devamı olan 'O Şimdi Mahkum'u çekeceğini söyledi. Senarist yine Levent Kazak. Oynayanlar arasında da Kazak, Yavuz Bingöl ve Athena'dan Gökhan var. Bir de Deniz Akkaya için şov programı hazırlanıyor. ANS'den çıkıp can dostum İzzet Çapa'nın son günlerin popüler mekanı olan Centro'ya gittim. Karnım da zaten zil çalıyordu. Kapıda Kraliçe Rose Kar ve buranın işletmesini üstlenen sevgili Sermin Çapa ile karşılaştım. İçerisi Ramazan olmasına rağmen tıklım tıklımdı. Eskiden Centro'nun olduğu yerde Süleyman Nazif vardı, ardından da Avangarde açılmıştı biliyorsunuz. Bilal ve Gazi Ateş kardeşler yine mutfağı, kraliçe ile uçurmuşlar. Şık dekorasyonda şimdilerde sakal bırakan sevgili Tolga Sezgin'in imzası var. Öğle yemeklerinde de aynı yoğunluk yaşanıyormuş. Gerçekten damak zevkine düşkün olanların adresi bence Centro. Mönü dünya ve Çin mutfağı ağırlıklı. Tek başına yemek yeme derdinden sağolsun yakışıklı kavalyem Ali Sayar beni kurtardı. Çünkü İzzet Beyoğlu'ndaki Cahide'ye gitmiş. Test edeceğim ya, istiridye soslu bonfile, 'wok'da yumurtalı karides, chili soslu tavuk budundan azar azar istedim. Ali de deniz mahsullü spagetti söyledi. Hepsi enfesti. Nişantaşı'nda kısa sürede Centro çok yol katetmiş. Güler Yiğit, Halil Değer, Feryal-Kemal Gülman, Nilgün-Ülkan Delikan, Monik-Ceri Benardete, Buket-Hayrettin Taşdelen, Türkan Sabancı, Ayşe-Sinan Engin buranın müdavimleri arasındalar. Centro telefon 0212 291 44 42. O gün son noktayı Nişantaşı değil de Etiler'de koydum. 1993 yılında Etiler girişinde Arto'nun parladığı Cities Gece Kulübü'nü sanırım eğlence yaşamının müdavimleri çok iyi hatırlar. Sevgili Nizam Dursun'un Cities'i 2000'li yıllarda kapılarını kapatmış, 'Bay Balıkçı'yı açmıştı. Şimdilerde yine Cities restaurant bar olarak açılan mekan geçen yıllarda Friends Triends adıyla hizmet vermişti. Nizam'la birlikte Alpay Kral var. İşletmenin başında ise 'Siyahların Kadını' Neslihan Yargıcı. Ekibi şef Zafer Demirtaş, Yusuf Güler'in yanı sıra Susam, La Pergola gibi popüler yerlerde salon müdürlüğü yapan Faruk Kep yönetiyor. Ayrıca İdris Esergül ve ünlü DJ Bora da müzikleriyle yeni açılan Cities'de. Şöyle bir uğradım. Ama en kısa sürede yemeğe gideceğim. Cities telefon 0212 265 02 33. 

Nilüfer'den yeni albüm 
Efendim müzik dünyasının en başarılı yorumcularından Nilüfer, yeni albümünü tamamlamak üzere. Nilüfer'e geçen yıl bağlı olduğu Erol Köse başta olmak üzere sevgili Orhan Ağabey Gencebay ve Hüseyin Emre'nin Emre Plakçılık'tan teklif gelmiş. Fakat Nilüfer çok iddialı olduğu yeni albümünü kurduğu Nilüfer Production'dan çıkaracak. Söz müzikten açılmışken son günlerde dinlediğim birkaç albüme değineyim. Türk Eğitim Vakfı'nın bağışçılarından olan rahmetli Safiye Ayla Targan ve Zeki Müren'in isimlerini yaşatmak için vakıf tarafından bir ses yarışması düzenlenmişti. Yarışmada finale kalan 10 finalistin şarkılarının yanı sıra Ayla ile Müren'in seslendirdiği birer muhteşem eserin yeraldığı CD'yi mutlaka edinin. Biraz kayıt hataları var ama muhteşem. Benim jenerasyonumun en neşeli sesi, arkadaşım Füsun Önal'ın en iyi şarkılarının toplandığı ve yine müzik dünyasının bir beyefendisi Dani Gürenberg'in şirketi Odeon'dan çıkan 'Ah Nerede' adlı albüm enfes. 'İllallah', 'Canım Benim', 'Hapşu Aşk Nezlesi', 'Senden Başka', tam 18 şarkı var. Mutlaka alın ve keyifle dinleyin. Evet, bugünlük de bu kadar. Sevinçleriniz okyanuslar, üzüntüleriniz ise kum tanesi kadar olsun. Hoşkalın. 



</TEXT>
</DOC>
