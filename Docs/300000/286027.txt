<DOC>
<DOCNO> 286027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sondun47.html </URL>
<DATE> 2004/11/04/ </DATE>
<TIME> 21.41 </TIME>
<AUTHOR>  </AUTHOR>
<HEADLINE>
Fildişi sahili uçaklarının, gerilla kampını bombaladı 2 ölü, 5 yaralı 
</HEADLINE>
<TEXT>

     Afrika ülkesi Fildişi Sahili'nde hükümet uçaklarının, gerillalara ait bir askeri kampı bombalaması sonucu 2 kişinin öldüğü, 5 kişinin yaralandığı bildirildi. 
     Fransa Savunma Bakanı Michele Alliot-Marie, 2 sivilin öldüğünü belirterek, ''Bu, Fildişi'nde istikrarın sağlanması için iyi bir yol değil. Saldırıyı kınıyoruz'' dedi. 
     Bu arada askeri bir kaynak da, ''operasyonda 5 kişinin yaralandığını'' açıkladı. 
     Öte yandan, BM Genel Sekreteri Kofi Annan, operasyonun ''ateşkes ihlali'' olduğunu belirterek, saldırıyı kınadı. 
     Annan'ın sözcüsü Fred Eckhard, ''Annan, Fildişi'nde bugün düzenlenen askeri operasyonlar konusunda çok endişeli. Saldırılarda çok sayıda sivil ölmüş ya da yaralanmış olabilir. Büyük bir ateşkes ihlali söz konusu'' dedi. 
     Eckhard, ''Annan'ın, daha fazla kan akmaması için Fildişi Sahili Devlet Başkanı Laurent Gbagbo ve diğer yetkilileri düşmanlığa son vermeye ve harekete geçmeye çağırdığını'' söyledi. 
     Fildişi Sahili hükümeti, gerillaların elindeki bölgeleri geri almak ve ülkeyi birleştirmek için bugün yeni bir harekat başlatmış, hükümet ordusundan iki Rus yapımı Sukhoi uçağı gerillaların elindeki kuzeyde bulunan Bouake kentindeki bir askeri üssü şafakta bombalamıştı. 
     Fransız askeri sözcüsü bombardımandan 3 saat sonra yaptığı açıklamada, hedefin kent içindeki bir gerilla tabur karargahı olduğunu ve bombardımanın sınırlı bir operasyon gibi göründüğünü söylemişti. 
     Gerillaların siyasi lideri Guillaume Soro 28 Ekim'de Bouake kentinde düzenlediği basın toplantısında, hükümeti ülkenin batısında gerilla mevzileri yakınlarına asker yığmakla suçlamış ve savaşın yakında tekrar başlayabileceği uyarısında bulunmuştu. 
     2002'de başlayan 9 aylık iç savaştan sonra geçen yıl ateşkes anlaşması imzalanmıştı. 
     
</TEXT>
</DOC>
