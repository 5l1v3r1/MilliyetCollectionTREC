<DOC>
<DOCNO> 266684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonyas06.html </URL>
<DATE> 2004/08/26/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Halle Berry, aldatan eşinden müthiş intikam aldı 
</HEADLINE>
<TEXT>

     Ünlü yıldız Halle Berry, boşanma aşamasında olduğu eşi Eric Benet'tan müthiş bir intikam aldı. Berry, kendisini aldatan Benet'ın kıyafetlerini Los Angeles'taki evsizlere bağışladı. 
     Internetteki ''imdb'' sitesinin haberine göre, Oscarlı ünlü oyuncu Berry, önce kendisine ihanet eden, daha sonra da boşanmak için tazminat isteyen Benet'a iyi bir ders verdi. 
     Hollywood'daki evlerinden geçen yıl Ekim ayında taşınan ve 2.5 yıldır ayrı yaşadığı şarkıcı Benet, bir türlü almaya gelmediği kıyafetlerini artık Los Angeles'ta sokaklarda yaşayan fakirlerin üzerinde rahatlıkla görebilecek. 
     Berry'nin uzun süre Benet'ın eşyalarını almaya gelmesini beklediğini, ancak sonunda sabrının taştığını anlatan bir arkadaşı, ''Halle günlerce bekledi ve sonunda da çıldırdı. Onun eşyalarını ortada görmekten bıkmıştı. Sonunda da kıyafetleri evsizler için çalışan bir hayır vakfına bağışladı. Demek ki, artık ortada pek çok son moda kıyafete sahip evsiz insanlar göreceğiz'' dedi. 
     

     
</TEXT>
</DOC>
