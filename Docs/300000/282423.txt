<DOC>
<DOCNO> 282423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sondun16.html </URL>
<DATE> 2004/10/22/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
ABD'de üniversiteliler Kerry'yi destekliyor 
</HEADLINE>
<TEXT>

     ABD'deki üniversite öğrencilerinin çoğu, Demokrat Parti adayı John F. Kerry'yi desteklerken, 2 Kasım'da yapılacak seçimleri Cumhuriyetçi Parti adayı ve ABD Başkanı George Bush'un kazanacağına inanıyor. 
     Harvard Üniversitesi Siyaset Enstitüsü tarafından yapılan araştırmaya göre, artık siyasetle daha fazla ilgilenen, bir siyasi partinin yandaşı olan ve seçimlerde oy kullanmaya daha meyilli olan Amerikan üniversite gençliğinin yüzde 52'si Kerry'yi, yüzde 39'u ise Bush'u destekliyor. Buna rağmen öğrencilerin yüzde 44'ü seçimi Bush'un, yüzde 34'ü ise Kerry'nin kazanacağını tahmin ediyor. 
     ABD'de 7-13 Ekim tarihleri arasında dört yıllık öğretim veren 210 üniversiteden 1200 öğrenciyle telefon aracılığıyla yapılan ve 2000 yılından bu yana üniversite gençliğinin siyasi eğilimlerinde çok ciddi değişimler olduğunu ortaya koyan araştırmanın sonuçlarına göre, martta üniversite gençleri arasındaki desteği Bush'tan 10 puan ileride olan Kerry, bu farkı 13 puana çıkarmış durumda. 
     Öğrenciler arasında Bush'u destekleyenlerin oranı sabit kalırken, kararsız seçmenler Kerry'den yana tavır aldı. 
     Seçimin kaderini belirleyecek eyaletlerdeki üniversite öğrencileri oy kullanmaya daha eğilimli ve Kerry'ye daha fazla destek veriyor. Bu eyaletlerde Kerry, üniversite gençliği arasında Bush'tan 16 puan önde yer alıyor. 
     Öğrencilerin çoğu, ülkenin yanlış istikamete gittiğine inanıyor ve Irak savaşına olan desteğin azaldığını düşünüyor. 
     Yüzde 87'si oy kullanmak için kayıt yaptırdığını söyleyen üniversite öğrencilerinin yüzde 34'ü kendini demokrat, yüzde 29'u ise Cumhuriyetçi olarak tanıtırken, mart ayında bağımsız olduğunu söyleyen öğrencilerin oranı yüzde 41'den yüzde 33'e geriledi. 
     Bu arada mart ile temmuz ayları arasında üniversite öğrencilerinden yüzde 19'unun kime oy vereceği konusunda fikir değiştirdiği de kaydediliyor. 
     Erkekler arasında Kerry ve Bush destekçiklerinin oranları yaklaşık olarak birbirine eşitken, kız öğrenciler daha çok Kerry'yi destekliyor. Araştırma, kız öğrenciler arasında Kerry'nin desteğinin yüzde 58'i bulduğunu, Bush'un ise yüzde 34'te kaldığını ortaya çıkardı. Kız öğrencilerin yüzde 51'i Kerry'nin, yüzde 35'i ise Bush'un kişiliğini beğeniyor. 
     Ulusal Eğitim İstatistikleri Merkezi verilerine göre, ABD'de bu yıl dört yıllık bir üniversiteye kayıt yaptıran öğrencilerin sayısı 10,2 milyonu aşıyor. 
     Öğrencilerin yüzde 42'sinin 2000 yılında oy kullandığı, bu yıl yarıdan fazlasının oy kullanmasının beklendiği kaydediliyor. 
     
</TEXT>
</DOC>
