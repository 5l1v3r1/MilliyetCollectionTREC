<DOC>
<DOCNO> 270423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sonsiy09.html </URL>
<DATE> 2004/09/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Erbakan'ın gazetesi Zina suç olmaktan çıkınca çok eşlilik serbest 
</HEADLINE>
<TEXT>

     ELAZIĞ DHA 
ELAZIĞ'da haftalık olarak yayınlanan ve Necmettin Erbakan yanlısı olarak tanınan El-Aziz gazetesi, zina ile ilgili haberinde "Şeriat geliyor, zina suç olmaktan çıkınca çok eşlilik serbest'' manşetini kullandı. 
     Önceki sayılarında Erbakan'ın beklenen Mehdi olduğunu yazan gazete, zina konusundaki tartışmaları manşetten verirken bir yorum yayınladı. Gazete, haberinde, "Pratik uygulamada, nikahlı çok eşlilik suç teşkil edip cezai müeyyide uygulanırken, öte tarafta resmi vesika verilen zavallı kadınlarla ruhsatlı fuhuş haneler açılabilmektedir. Şimdi zinanın suç olmaktan çıkarılmasıyla pratikte çok eşli hayat da mümkün hale getirilmiş oldu. AKP'ye baskı yapılarak bu yasak yeniden getirilmek isteniyor. Çünkü anladılar ki serbest edilen zina değil, çok eşlilik. Zaten zinanın suç sayılıp müeyyide uygulanması pratikte mümkün değil'' ifadelerini kullandı. 
     Gazete haberinde, AKP'ye baskı yapılarak yasağın yeniden getirilmek istendiğini iddia ederken, şöyle devam etti 
     "Alan razı, satan razı, savcının, polisin yapabileceği ne var Çok eşlilik ise farklı bir konudur. Çok eskiden beri çok eşlilik daima her toplumda vardı. İslam, bunu 4 tane ile sınırladı. Batı ise, en aşırı noktaya, yani işi tek eşliliğe kadar getirdi. Bir erkek bazen tek, bazen iki eşle, bazı hallerde 3 veya 4 eşle mutlu bir yaşam sürebilir. Ama daha fazlası ile bu mümkün değildir. Kuran sadece çok eşliliğe bir ruhsat ve sınır getirmiştir. Emir veya tavsiye etmemiştir. Şeriat denilince çok insanın hemen 4 kadınla evliliği hatırlaması bir takım etkili şeriat karşıtı propagandalar nedeniyledir. Biz de manşetimizi atarken bu anlayışı göz önünde bulundurduk. Halbuki şeriat Kuran nizamı demektir.'' 'El Aziz Gazetesi' bu işin savcı ile polisle çözülemeyeceğini ileri sürerken, şunları yazdı 
     "Yasağın kaldırılmasıyla imam nikahı ile yapılan evlilikler daha rahat hale gelecek. İmkanları elverenler, şartları zorlayanlar 2'nci, 3'üncü evlilikleri daha kolay yapabilecekler. Böylece bir fiili durum ortaya çıkacak. Sonra çocukların nüfusa kaydedilmesi ve miras sorunları ortaya çıkacak. Mecburen o tür sorunlara da çözümler getirilecek. Bu şekilde nihayet dört dörtlük bir dört hanımla evlilik olayı da hukuktaki makul yerini alacak. Ne zaman keyfi yasaklar ortadan kalksa insan fıtratı şeriata yönelir. Bu engellenemez.'' 
     
</TEXT>
</DOC>
