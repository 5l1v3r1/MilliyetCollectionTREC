<DOC>
<DOCNO> 282281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonyas03.html </URL>
<DATE> 2004/10/21/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Ricky Martin Seks turizmini durdurun 
</HEADLINE>
<TEXT>

     Porto Rikolu şarkıcı Ricky Martin, BM'ye başvurarak, seks turizminin uluslararası alanda durdurulmasını istedi. 
     32 yaşındaki sanatçı, düzenlediği basın toplantısında, ''Bu organize bir suç. Bu konuda seferber olmalıyız. Bunu yadsıyan ya da kurban olduğunu bilmeyen birçok insan var'' dedi. 
     Martin, BM yetkililerine yaptığı çağrıda, ''Ben çalışmaya 9 yaşında başladım ama bu benim seçimimdi. Çocuklar bunu seçmedikleri halde köle haline getiriliyorlar'' ifadesini kullandı. 
     1998 Dünya Kupası için bestelediği ''La Copa de la Vida'' şarkısıyla dünya çapında milyonlarca hayran edinen Ricky Martin, UNICEF Büyükelçisi sıfatıyla çocukların sömürülmesine karşı mücadelenin sözcüsü olmuştu. 
     ABD, geçen sene çocuklarla seks yapanlara karşı yaptırımları artırarak bu suça verilecek hapis cezasını 30 yıla çıkarmıştı. 
     Geçen on yılda Amerikan mahkemelerinde sadece iki pedofili davası görülmüştü. Bu konudaki yasaların sertleştirilmesinin ardından 7 Amerikalı, çeşitli hapis cezalarına çarptırılmıştı. Bu mahkumların arasında 70 yaşında bir adam da bulunuyordu. 
     
</TEXT>
</DOC>
