<DOC>
<DOCNO> 297670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sontur26.html </URL>
<DATE> 2004/12/14/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Savcı, Gökhan Özen'in beraatini istedi... 
</HEADLINE>
<TEXT>

     Kadıköy'de kuaför Mehmet Gülsüm'ün dövülmesine ilişkin yargılanan şarkıcı Gökhan Özen ve 1 sanığın beraati, diğer 3 sanığın ise ''darp'' ve ''müessir fiil'' suçlarından cezalandırılması istendi. 
     Kadıköy 2. Ağır Ceza Mahkemesi'ndeki duruşmaya, tutuklu sanıklar Kartal Gümüş, Oğuz Aşkar ve Yaşar Kuş katıldı. Önceki celselerde tahliye edilen Gökhan Özen ve Baykal Gümüş ise duruşmaya gelmedi. 
     Duruşmada esas hakkındaki görüşünü açıklayan Kadıköy Cumhuriyet Savcısı Halit Ulaş, sanıkların, işyerine gittikleri kuaför Mehmet Gülsüm'ü oyuncak tabancayla tehdit ettiklerini, daha sonra bu kişiyi Gökhan Özen'in cipine bindirerek Kurbağalıdere Mevkii'ne götürdüklerini ve 7 gün iş göremeyecek şekilde dövdüklerini bildirdi. 
     Bu olaya ilişkin haklarında cezalandırılmaları için yeterli delil bulunamadığı gerekçesiyle Gökhan Özen ve Baykal Gümüş'ün beraatlerini isteyen Savcı Ulaş, diğer 3 sanığın ise ''ağır tahrik'' durumu da dikkate alınarak ''müessir fiil'' ve ''darp'' suçlarından cezalandırılmasını talep etti. 
     Savcı Ulaş, tutuklu sanıkların bu hallerinin devamına, emanette bulunan oyuncak tabancanın müsaderesine, 1 adet video kasetin ise delil olarak dosyada saklanmasına karar verilmesini istedi. 
     Savcılık görüşüne karşı diyecekleri sorulan sanıklardan Kartal Gümüş, yaklaşık 4 aydır tutuklu olduğunu hatırlatarak, ''Düşünmeden işlediğim bir suç yüzünden yeterli cezamı çektiğim kanaatindeyim. Dövmüş olduğum şahıs, eşime defalarca sarkıntılıkta bulundu. Erkeklik onurum kırılmıştı. Tahliyemi istiyorum'' dedi. 
     Aşkar ve Kuş da, cezaevinde bulundukları sürede ailelerinin mağdur olduğu gerekçesiyle tahliyelerini istediler. 
     Sanıkların avukatı Muhittin Yüzüak da aynı yönde görüş bildirdi. 
     Tahliye taleplerini reddeden mahkeme heyeti, yazılı savunmalarını hazırlayabilmeleri için sanıklara süre vererek duruşmayı erteledi. 
     
</TEXT>
</DOC>
