<DOC>
<DOCNO> 276359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/guncel/axgun01.html </URL>
<DATE> 2004/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmara 'normal'e döndü 
</HEADLINE>
<TEXT>


Son sarsıntının beklenen bir şey olduğu belirtilen TÜBİTAK açıklamasında, "Depremin büyüklüğünü biliyorduk. Bölgede anomaliler düşüşe geçti. Şu anda herhangi bir anomali yok, her şey normal" dendi 

Önay Yılmaz 

TÜBİTAK Marmara Araştırma Merkezi Yer ve Deniz Bilimleri Enstitüsü'nde "Depremin Önceden Kestirimi" çalışmalarını yürüten Doç. Dr. Sedat İnan, önceki akşamki depremden önce Tuzla ve Armutlu istasyonlarında radon gazı çıkışında artış olduğunu belirlediklerini kaydetti. İnan, "Depremin büyüklüğünü de biliyorduk, beklediğimiz bir şeydi. Bölgede anomaliler düşüşe geçti. Şu anda herhangi bir anomali yok, her şey normal" dedi. 
İnan, büyük bir depremi önceden belirleyebilecekleri konusunda da ümitli olduklarını ve her şeyin yolunda gittiğini de ifade etti. İnan, Eskişehir'deki suların ısındığı yolundaki iddialara da "Bizim Güney Marmara'da istasyonlarımız var. Herhangi bir şey olsa mutlaka görürüz. Ülke olarak şanslıyız" karşılığını verdi. 
Enstitü Müdürü Doç. Dr. Ruhi Saatçiler de, 4.0 büyüklüğündeki son depremin ana fay üzerinde değil, Çınarcık Çukurluğu'nda meydana geldiğini kaydetti. Adalar fayının kırıldığına dair birtakım emareler olduğunu belirten Saatçiler şunları söyledi 
"Toplanan verilerden bu kırığı belirleyemedik ama emaresi var. Ancak bu çatlak mıdır, kırık mıdır bunun belirlenmesi gerekir. Çatlakla kırık arasında fark var. Bir arabanın camı çatladı mı dağılmaz, bir darbe daha yedi mi kırılır. Bir yer, çatlak veya kırıksa hareketlilik gösterir. Deprem bir yerin yırtılmasıyla oluşur. Yırtılmada 40 km kabuk dediğimiz kısım resmen yırtılıp birbirinden ayrılır ki, bu kırılmadır. Zaman içinde de yine sıkışarak birleşirler. Her oynayan yeri de kırık diye nitelendirmemek lazım." 


</TEXT>
</DOC>
