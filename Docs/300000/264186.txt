<DOC>
<DOCNO> 264186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur33.html </URL>
<DATE> 2004/08/17/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Bartın Valisi ''Tatilciler İnkumu'nu boşaltsın'' 
</HEADLINE>
<TEXT>

     Bartın Valisi Ali Güngör, altyapının büyük hasar gördüğü İnkumu Tatil Beldesi'ne elektrik ve su veremediklerini belirterek, tatilcilerin beldeyi boşaltmasını istedi. 
     Vali Güngör, AA muhabirine yaptığı açıklamada, kentte dün gece etkili olan şiddetli yağmur nedeniyle İnkumu Tatil Beldesi'nde çok sayıda ev ve işyerini su bastığını, bazı araçların da sahile kadar sürüklendiğini söyledi. 
     Mevcut araçların yetersiz kalması nedeniyle binaların özellikle bodrum katlarını basan suyun tahliyesini yapamadıklarını, ekiplerin molozları temizleme çalışmasını ise sürdürdüklerini anlatan Güngör, şöyle konuştu 
     ''Yağmur nedeniyle, sahil yoluyla karayolu büyük oranda hasar gördü. İnkumu'ndaki sokaklarımızın tamamı, yamaç sularının da etkisiyle moloz yığınlarıyla dolmuş durumda. En büyük zararı ise altyapı gördü. Yeraltında olan elektrik tesisatında hasar oluşması yüzünden tatil beldesine enerji verilemiyor. Bundan dolayı da su da temin edemiyoruz. 
     Defterdarlık, Bayındırlık ve İskan Müdürlüğü ile Belediye ekipleri hasar tespiti çalışmalarını yürütüyor. Sabah bölgede yaptığım incelemelerde, vatandaşların geceyi uykusuz geçirdiğini ve tedirgin olduğunu öğrendim. Panik yaratmadan vatandaşlar evlerine dönsünler. Tatilcilerden, tatil beldesini boşaltmalarını istiyoruz.'' Meteoroloji yetkililerinin, yağışların devam edeceği uyarısında bulunduğunu belirten Güngör, ''Bartın Irmağı'nda, şu anda su seviyesi taşacak oranda yükselmedi ve tehlike görmüyoruz. Ancak yağışın devam etmesi halinde ırmak taşar ve kentimizi baraj gölüne çevirir, İnkumu Beldesi ile de ulaşım tamamen kesilir'' diye konuştu. 
     
     MAHSUR KALANLARA EKMEK VE SU 

     Bartın'da dün gece başlayan sağanak yağış nedeniyle çok sayıda ev ve işyerini su basan merkez ilçeye bağlı İnkumu Tatil Beldesi'nde, evlerinde mahsur kalanlara 500 adet ekmek ile 500 adet şişe su dağıtıldı. 
     Bartın Belediye Başkanı Rıza Yalçınkaya, AA muhabirine, dün geceden itibaren şu ana kadar metrekareye 35 kilogram yağışın düştüğü beldede 500 civarında evi su bastığını, 120 aracın da zarar gördüğünün tahmin edildiğini söyledi. 
     Beldedeki evlerin bulunduğu sokaklarda biriken sular yüzünden bazı vatandaşlara evlerinden dışarıya çıkamamaları nedeniyle su ve ekmek dağıtımının yapıldığını bildiren Yalçınkaya, şöyle konuştu 
     ''Sahil bandında yaz sezonu öncesi yaptırılan yürüyüş ve yaya yollarıyla altyapımız büyük ölçüde zarar gördü. Hasar tespit çalışmalarına devam ediyoruz. Belediye hoparlöründen yaptığımız anonslarla İnkumu'na gelinmemesi konusunda uyarılarda bulunuyoruz. Vatandaşlar, evlerindeki eşyalarını yükledikleri araçlarla İnkumu tatil beldesinden ayrılmaya başladılar. Belediye ekiplerimizin ise moloz temizleme çalışmaları devam ediyor. İnkumu-Bartın karayolunun heyelan nedeniyle çöken bazı kısımları da geçici olarak yapıldı.'' AK Parti Bartın Milletvekilleri Asım Kulak ile Hacı İbrahim Kabarık, tatil beldesine giderek evlerini su basan vatandaşları ziyaret edip geçmiş olsun dileğinde bulundu. 

     
</TEXT>
</DOC>
