<DOC>
<DOCNO> 280288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sondun13.html </URL>
<DATE> 2004/10/15/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
The Times Türkiye Fransa'da derin kaygı yaratıyor 
</HEADLINE>
<TEXT>

     BBC 

İngiliz Times gazetesi, Fransa'da devam eden Türkiye tartışmalarını sayfasına taşıdı. Gazete, bugünkü baş yazısında Türkiye'nin Avrupa Birliği'nin bir parçası olması ihtimalinin, Fransız siyasi çevrelerinde derin kaygı yarattığını belirtiyor. 
     Gazete bu yorumu, Fransa'da İngiltere'nin AB içindeki etkinliğinin arttığı yönündeki yorumlar çerçevesinde yapmış. 
     Times'ın iç sayfalarındaki haberin başlığı "İngiltere nasıl hasta yatağından kalktı ve Avrupa'nın gıpta ettiği bir ülke oldu" şeklinde. 
     Haberle birlikte verilen bir tabloda, Avrupa Birliği'nin dört büyük ülkesi ile AB'nin işsizlik, büyüme ve gayrisafi milli hasılalarına yönelik rakamlar verilmiş. 
     İngiltere tüm bu kategorilerde Almanya, Fransa ve İtalya'nın önünde. Yine aynı haberler verilen bir diğer grafiğe göre de. Avrupa Birliği vatandaşlarının, ana dillerinden sonra en çok konuştukları dil de İngilizce. 
     Ancak Times başyazısında bu duruma karşın, "İngiltere'nin Avrupa'da üstünlük sağladığını söylemek için henüz çok erken" diyor. 

     
</TEXT>
</DOC>
