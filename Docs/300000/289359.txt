<DOC>
<DOCNO> 289359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonyas10.html </URL>
<DATE> 2004/11/16/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Böyle iddia görülmedi Prezervatifi burnuyla şişirdi 
</HEADLINE>
<TEXT>

     İhsan DÖRTKARDEŞ DHA 

ALMAN 2'nci Kanalı ZDF'de ünlü şovmen Thomas Gottschalk tarafından sunulan "Wetten Dass '' Bahse Girer misin isimli şov programında inanılmaz gösteriler yer aldı. 
     Almanya'nın Leipzig kentinden canlı yayınlanan programa Tina Turner, Elton John, dünyanın en büyük futbolcusu kabul edilen Pele, Franz Beckenbauer, Angelina Jolie, Renee Zelweger gibi ünlü isimler konuk oldu. 
     
     DAHİ ÇOCUK 

     Stüdyoya gelen Achim Kustermann, hassas kulağı ile telefon tuşundan çıkan sesle hangi numaraların çevrildiğini ve bunların kime ait olduğunu ezbere bildiğini söyledi. Bunun üzerine içinde 100 telefon numarası bulunan toplar arasından 5'i rast gele seçildi. Kustermann, telefonun rakam tuşlarına basılırken çıkardığı sesten hangi numaranın arandığını ve bunun kime ait olduğunu hiç düşünmeden söyledi. Achim Kustermann, 5 numarayı ve telefonun kime ait olduğunu bilerek herkesi kendisine hayran bıraktı. 
     
     TARAFTARI ALKIŞ SESİNDEN TANIDILAR 

     Alman 1'inci Lig takımlarından Borussia Monchengladbach'lı taraftarların oluşturduğu grupta bulunan 50 kişiyi görmeden sadece alkış sesleri ile tanıyabileceklerini öne süren Rene Deing ile Andre Harbring, iddialarını kanıtlayabilmek için gözlerini kapattı. Deing ve Harbring, taraftarlar arasından rastgele seçilen 5'ini tempolu alkış seslerinden hemen tanıdı. 
     
     İKİ AYAĞI İLE DÜZ DUVARA TIRMANDI 

     Programa Hamburg'tan katılan Matthias Ludwig iki bacağını açarak düz duvara tırmanabileceğini, elinde tuttuğu tepsideki şişeyi devirmeyeceğini 5 metre tırmandıktan sonra yukarıdaki masaya bunu koyup suyu bardağa doldurup içebileceğini iddia etti. Ludwing, herkesi şaşırtarak bunu gerçekleştirdi. 
     
     MOTOSİKLETİYLE BASKET ATTI 

     Frank Nachtmann ise, motosikleti ile tahteravalliye benzer bir sistemin üzerine zıplayarak basketbol topunu havalandıracağını ve 3 dakika içinde 3 basket atacağını öne sürdü. İlgi çeken bu denemede fırlayan toplandan sadece biri potaya girdi. 
     
     PREZERVATİFİ BURNUYLA ŞİŞİRDİ 

     Programın en ilginç bölümlerinden biri Felix Hauck'un iddiasını gerçekleştirme girişimiydi. Hauck, orijinal ambalajından açılan 3 prezervatiften en az birini başına geçireceğini, ağzıyla hava alıp, burnuyla bunu şişirerek, üstüne koyduğu şapkayı 2.5 metre yükseklikteki bir askıya asabileceğini iddia etti. Felix Hauck, üç girişiminde de prezervatifi boyuyla birlikte 2.5 metre yüksekliğe kadar şişirmesine rağmen şapkayı asamamasına rağmen ilginç girişimi uzun süre alkışlandı. 
     İzleyicilerin telefonla verdiği oylardan yüzde 77'sini kazanan Matthias Ludwig ödül olarak 5 bin Euro kazanırken, burnuyla prezervatif şişiren Felix Hauck 4 bin, taraftarı alkış seslerinden tanıyan Rene Deing ile Andre Harbring, 3 bin, motosikletle basket atan Frank Nachtmann ise bin Euro ödül kazandı. 
     
</TEXT>
</DOC>
