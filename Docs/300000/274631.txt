<DOC>
<DOCNO> 274631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sontur12.html </URL>
<DATE> 2004/09/24/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Bu kez kameraya küfrederken yakalandı 
</HEADLINE>
<TEXT>

     Tekin ATAY TRABZON, DHA 
TRABZON'da yaklaşık 1 yıl önce Orman Bakanı Osman Pepe'yi silahla karşıladığı sırada DHA kameraları tarafından görüntülenen ve hakkında dava açılan Erman Baş, 12 Eylül 2004'te oynanan Akçaabat Sebatspor- Fenerbahçe maçında da tribünde küfrederken polis kamerasına yakalandı. 
     Trabzon'da son oynanan karşılaşmalarda aynı davranışları sergiledikleri tespit edilen 4 taraftarlaile birlikte Erman Baş hakkında soruşturma başlatıldı. 
     Akçaabat Sebatspor - Fenerbahçe maçında küfrettikleri belirlenen Sezer Durna 25 ve Cevdet Pehlivan 26 ile Erman Baş 42 için hazırlanan rapor Spor Güvenlik Kurulu'na gönderildi. Kurulun, önümüzdeki günlerde toplanarak sözkonusu şahıslar hakkında karar vereceği ifade edildi. Karşılaşmanın belirli bölümlerinde küfrettikleri polis kamerası tarafından tespit 3 kişinin, kanun gereği 1'er milyar para cezası almaları beklenirken, yine kurulun öngöreceği süre içinde spor müsabakalarına girişleri engellenecek. 
     Akçaabat'taki maçta rakibe küfrederken yakalanan Erman Baş'ın Orman İşletme Müdürlüğü'nde çalıştığı belirlenirken, aynı zamanda Sebatspor ve Trabzonspor genel kurul üyesi olduğu da anlaşıldı. Baş, 4 Ağustos 2003' te Hıdırnebi yaylasını ziyaret eden Orman Bakanı Osman Pepe'yi tabancasıyla havaya 9 el ateş ederek karşılamış, bu görüntüler de DHA kamerasınca görüntülenerek televizyonlarda yayınlanmıştı. 
     Görüntülerden tespit edilen Baş hakkında dava açılmıştı. Türkiye- Gürcistan milli maçında küfrettikleri belirlenen 3 kişinin 1'er milyar lira para cezasının yanısıra 4 ay spor müsabakalarından men cezasına çarptırıldıklarını hatırlatan Trabzon Emniyet Müdür Yardımcısı Mehmet Kület, görüntüyle tespit uygulamasını sürdüreceklerini belirterek "Maçlarda hakaret, aşağılayıcı sözler ve küfür, cezayı gerektiriyor. Maçlara girmekten men edilenler herhangi bir yolla müsabakalara girerse kendilerine verilen ceza 2 katına çıkarılacak'' dedi. 
     
</TEXT>
</DOC>
