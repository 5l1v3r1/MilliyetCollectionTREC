<DOC>
<DOCNO> 292437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sontur14.html </URL>
<DATE> 2004/11/26/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Geçen hafta trafik kazalarında 100 kişi öldü .. 
</HEADLINE>
<TEXT>

     Trafik kazalarında geçen hafta 100, asayiş olaylarında ise 55 kişinin yaşamını yitirdiği bildirildi. 
     Emniyet Genel Müdür Yardımcısı ve Emniyet Genel Müdürlüğü Sözcüsü Ramazan Er'in yurt dışında bulunması nedeniyle haftalık toplantı yerine yazılı açıklama yapıldı. 
     Açıklamada, emniyet teşkilatında görevli emniyet hizmetleri sınıfı dışındaki memurlardan 468'inin görevde yükselme amacıyla eğitime alındığı belirtilerek, bu kişilerin hafta sonunda sınava tabi tutulacakları ifade edildi. 
     Hatay, Kilis, Gaziantep, Şanlıurfa ve Mardin'de yaşayan vatandaşlar ile Suriye'deki akrabalarının birbirlerine konuk olarak evlerinde bayramlaştıkları kaydedile açıklamada, 16 bin 290 Türk vatandaşının Suriye'ye gittiği, 15 bin 998 Suriye vatandaşının da Türkiye'ye gelerek iki gün konuk olduğu bildirildi. 
     Açıklamada, geçen hafta ülke genelinde meydana gelen olaylarla ilgili bilgi de verildi. Buna göre, işlediği suçlar nedeniyle aranan ve Avusturya'da yakalanan Orhan Özdemir yurda getirildi. 
     Geçen hafta meydana gelen 88 ölümlü trafik kazasında 100 kişi hayatını kaybetti, 385 kişi yaralandı. 
     Polis sorumluluk bölgesinde meydana gelen asayiş olaylarında 55 kişi öldü, 65 kişi yaralandı. Olaylarla ilgili 109 kişi gözaltına alındı. 
     Terör örgütleriyle bağlantılı olduğu tespit edilen 16 kişi gözaltına alınırken, mali, uyuşturucu ve organize suçlarına karışan 414 kişi yakalanarak adli makamlara sevkedildi. 
     
</TEXT>
</DOC>
