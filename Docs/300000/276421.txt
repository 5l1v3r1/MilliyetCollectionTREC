<DOC>
<DOCNO> 276421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/yazar/bila.html </URL>
<DATE> 2004/10/01/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Susurluk zarfı 
</HEADLINE>
<TEXT>


Abdullah Çatlı'nın Susurluk kazasında kaybolan çantası, aynı kazadan yaralı kurtulan eski milletvekili Sedat Bucak'ta çıktı. 
Çete suçlamasından beraat ettikten sonra Yargıtay'ın kararı bozması üzerine Bucak'ın yargılanmasına yeniden başlanmıştı. 
Bucak, mahkemeye Çatlı'nın çantasından çıktığını söylediği bir zarf sundu ve zarfın saklanmasını istedi. Bucak, kazada Çatlı'nın çantasını kendisinin aldığını ve sekiz yıldır sakladığını belirtti. 
Bucak'ın mahkemeye verdiği bilgiye göre bu zarftaki belge ve bilgiler, devlete aitti ve okunması devlete zarar verebilirdi 
Ne taraftan baksanız, skandal kokan bir gelişme... 
Kazadan sonra ve yargılanma sürecinde sürekli, "bir şey hatırlamadığını" söyleyerek susan Sedat Bucak, demek ki her şeyi hatırlıyormuş. Kaza melekelerinde bir araza yol açmamış. Açmamış ki, kazadan hemen sonra bile Çatlı'nın çantasını alıp yıllarca saklamayı düşünmüş. 
Bu bir... 
İkincisi, Sedat Bucak, hangi yetki ve hakla, içinde "devlet sırrı" olduğunu söylediği bilgi ve belgeleri, "babasının malı" gibi saklayabilmiş 
Bu bilgi ve belgelerin okunmasının devlete zarar vereceğini de söylüyor, Sedat Bucak. "Devlet sırrı" devlete niye zarar versin Devlet sırrı bilgi ve belgelerin Abdullah Çatlı'da ve Sedat Bucak'ta ne işi var Bucak, bu sırları sekiz yıl saklamıştı, bugün niye mahkemeye veriyor Bu, kendini savunmanın bir parçası mı, bazı kişi veya kurumlara gözdağı mı 
Susurluk kazası, Türkiye'yi sarsan, devlet - mafya - ticaret üçgenindeki büyük skandalı kısmen gün ışığına çıkaran bir sürecin başlangıcı olmuştu. Basın ve kamuoyunun ısrarlı uğraşları ve yürüttükleri kampanyalar sonucunda bazı bilgiler kamuoyuna yansımıştı. Ancak, tümüyle aydınlanmamıştı. 
Şimdi Sedat Bucak, sekiz yıldır sakladığı Abdullah Çatlı'nın çantasından çıkan zarfı mahkemeye vermesine verdi ama çantada bilgi ve belgelerin tamamını verip vermediği de bir başka soru işareti. Sekiz yıl boyunca, "devlet sırrı" dediği belgeleri saklamaya karar verebildiğine göre bu soru işaretinin doğması doğal... 
Yıllardır "temiz devlet", "temiz toplum" diye tempo tutan ama bir türlü temizliğe, şeffaflığa ulaşamayan Türk halkı, bu ısrarını sürdürmeli. Çatlı'nın çantasında ne var, ne yok ortaya çıkmalı. 



</TEXT>
</DOC>
