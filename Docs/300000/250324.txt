<DOC>
<DOCNO> 250324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur26.html </URL>
<DATE> 2004/06/23/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Yağış İstanbul'u felç etti... 755 su baskını ihbarı geldi... 
</HEADLINE>
<TEXT>

     İstanbul'da etkili olan sağanak yağış nedeniyle kent genelinde toplam 755 su baskını ihbarı alındığı bildirildi. 
     İstanbul Büyükşehir Belediyesi'nden yapılan yazılı açıklamada, İtfaiye Daire Başkanlığı, Yol Bakım ve Onarım Müdürlüğü ile İSKİ ekiplerinin, Afet Koordinasyon Merkezi'nin yönlendirmesiyle yağış alan bölgelerdeki su baskınlarına ve mahsur kalanlara anında müdahale ettiği kaydedildi. 
     Açıklamada, 08.00 ile 10.45 saatleri arasında Alibeyköy civarlarında metrekareye 41 kilogram, İstinye'ye 30 kilogram yağış düştüğü belirtilerek, Gaziosmanpaşa, Esenler, Bağcılar, Küçükçekmece, Bahçelievler, Beykoz ve Maltepe başta olmak üzere çeşitli bölgelerden toplam 755 su baskını ihbarı alındığı bildirildi. 
     Su baskınlarının özellikle çukur bölgelerdeki bodrum katlarda bulunan ev ve iş yerlerinde etkili olduğu ifade edilen açıklamada, İtfaiye Daire Başkanlığı ve İSKİ ekiplerinin su baskınlarına vidanjör ve motopomplarla müdahale ettiği, evlerinde ve işyerlerinde mahsur kalan vatandaşların kurtarıldığı anlatıldı. 
     Açıklamada, Yol Bakım ve Onarım Müdürlüğü ekiplerinin de cadde ve sokaklara atılan çöplerden dolayı tıkanan baca kapakları ile mazgalları temizleyerek aşırı su birikimini engellemeye çalıştığı, Trafik Müdürlüğü ekiplerinin de kritik noktalardaki çalışmalarıyla trafiğin akışını sağladığı ifade edildi. 
     
     İZMİT'TE DE EVLERİ SU BASTI 

     Marmara Bölgesi'nde etkili olan sağanak yağış İzmit'te de birçok ev ve işyerinin sular altında kalmasına neden oldu. 
     Öğle saatlerinde aniden başlayan yağmur nedeniyle bazı semtlerde, zemin kattaki birçok evi ve dükkanı su bastı. Şehir trafiği de büyük ölçüde aksadı, bazı araçlar yolda mahsur kaldı. 
     Su baskınları nedeniyle itfaiye telefonlarına yoğun ihbar geldiği öğrenildi. 
     Meteoroloji Müdürlüğü yetkilileri, İzmit'te metrekareye yaklaşık 15 kilo yağış düştüğünü ve bu tür yağışların mevsime göre normal olduğunu belirttiler. 

     
</TEXT>
</DOC>
