<DOC>
<DOCNO> 296279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonspo02.html </URL>
<DATE> 2004/12/09/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
Ferguson Fenerbahçe kazanmayı hak etti 
</HEADLINE>
<TEXT>

     Manchester United Teknik Direktörü Sir Alex Ferguson, Fenerbahçe'nin bu akşam kazanmayı hak ettiğini söyledi. 
     Ferguson, 3-0 yenildikleri maç sonrası düzenlediği basın toplantısında, iyi savunma yapamadıklarını belirterek, ''Kötü bir sonuçtu. Üzüldüm. Savunmada iyi değildik. Oyuncularım deneyim kazanır diye düşünmüştüm, ama kaybetmek üzücü oldu. Fenerbahçe kazanmayı hak etti'' dedi. 
     Hakemin iyi bir maç yönettiğini, oyunun da oldukça hızlı olduğunu kaydeden Ferguson, çok sayıda futbolcusunu İstanbul'a getirmediğine pişman olup olmadığı şeklindeki bir soruyu, ''Hayır. Bu akşamki oyuncuları hatırlayın. Bir dahaki gelişlerinde A takımının birer parçası olacaklar'' diye yanıtladı. 
     Ferguson, grubu ikinci sırada tamamlayarak bir üst turda grup birincileriyle eşleşecekleri hatırlatılınca da bunun bir önemi olmadığını söyledi. 
     Alex Ferguson, ''Avrupa'nın büyük takımları arasına pek fark yok. Bu durum benim için çok önemli değil. Elimde iyi bir takım var. Bu takımla iyi oynadığımız zaman, zaten devam ederiz. Şubat ve mart ayında sakat oyuncular iyileşecek. Tam bir takımla devam edeceğiz'' dedi. 
     
</TEXT>
</DOC>
