<DOC>
<DOCNO> 282284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonyas06.html </URL>
<DATE> 2004/10/21/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Fahrenheit 9 11'i Kayseri'de kimse izlemedi 
</HEADLINE>
<TEXT>

     DHA 

ABD Başkanı George W. Bush'u ve Irak politikasını sert bir dille eleştiren Altın Palmiye' ödüllü Fahrenheit 9 11 filmi Kayserili sinema severlerden ilgi görmedi. İki sinemada birden gösterime giren filmi ilk 5 günde tek bir kişi bile izlemedi. 
     ABD'li muhalif yönetmen Michael Moore'un, gösterime girdiği ülkelerde büyük yankı uyandıran film- belgeseli, Kayseri'deki iki sinema salonunda 5 gün önce gösterime girdi. Beş gündür afişleri panoları süsleyen filmi, şu ana kadar hiç kimsenin izlemediği açıklandı. 
     Ödüllü filme bu ilgisizlik sinema sahiplerini de şaşkına çevirdi. Kasseria Sinemaları Sorumlusu Faik Demir, dünyada büyük yankı uyandıran ve ABD'yi seçimler öncesi birbirine katan bu önemli belgeseli sinemaseverlerle buluşturmak için Kayseri'ye getirdiklerini söyledi. 
     Demir, savaş karşıtı bu ödüllü filmi hiç kimsenin izlememesine şaşırdıklarını ve son derece üzüldüklerini söyledi. Michael Moore'un Fahrenheit 9 11 belgeseli, 11 Eylül süreci, Irak savaşı ve Bush ailesinin Bin Ladin'le ilişkilerini irdeliyor. 
     Moore'un filmi, Cannes Film Festivali'nde Altın Palmiye ödülü kazanmıştı. ABD'de ilk dönemlerde gösterime girmesi engellenen film, verilen hukuk savaşının ardından sinemaseverlerin beğenisine sunulabilmişti. Filmin, bu yıl Oscar'a da aday gösterilmesi bekleniyor. 
     
</TEXT>
</DOC>
