<DOC>
<DOCNO> 297366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sontur36.html </URL>
<DATE> 2004/12/13/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Soda Sanayi havuzundan denize sızan akıntı kansorojen çıktı .. 
</HEADLINE>
<TEXT>

     Mersin Merkeze bağlı Kazanlı Belde Belediye Başkanı Kenan Yıldırım, Soda Sanayi A.Ş'nin havuzundan sızan atıklardan aldıkları örneklerin analiz sonuçlarında, kanserojen etkili iki ağır metal çıktığını söyledi. 
     Yıldırım, AA muhabirine yaptığı açıklamada, sanayi kuruluşlarına düşman olmadıklarını, ancak deniz kenarında böyle fabrikaların olmaması gerektiğini söyledi. 
     Yıldırım, fabrika yetkililerinin Mersin Üniversitesi ve Mustafa Kemal Üniversitesi'nden daha önce alınan sonuçların yöntem yanlışlığı nedeni ile doğru olmadığını savunduklarını hatırlatarak, şunları kaydetti 
     ''Sızıntıdan sonra Mustafa Kemal Üniversitesi'ne yeni yaptırdığımız analizde arıtma çıkış suyu, denize sızıntı bölgesi, 1 No'lu kireç havuzu drenaj kanalı suyu ve kireç havuzu çamurunda krom ve nikelin belirtilen seviyenin üzerinde olduğu tespit edildi. Ayrıca raporda, kireç havuzu çamurundan alınan örnekte kadmiyuma da rastlandığı belirtildi. Kanserojen etkili kadmiyum doğada 50 yıl boyunca etkisini koruyor ve tehlike saçıyor. Analizde yer alan suya Soda Sanayi A.Ş bünyesindeki Krom-San'ın atıklarının da karıştığına inanıyoruz. Fabrika yakınındaki denizin dip kısmı bu tür atıklar yüzünden balçık olmuş durumda. Zaten sabit deniz canlıları da artık burada yaşamıyor.'' Soda Sanayii A.Ş Fabrikası'nın, 1 No'lu havuzunda 7 Aralık Salı günü meydana gelen sızıntı nedeniyle 5 ton katı atıklı suyun denize aktığı belirtilmiş, Başkan Yıldırım da alacakları örnekleri analiz ettireceklerini bildirmişti. 
     
</TEXT>
</DOC>
