<DOC>
<DOCNO> 267270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/siyaset/siy03.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'KKTC'yi talep gelirse tanıyabiliriz' 
</HEADLINE>
<TEXT>


ANKARA Milliyet 


Pakistan'ın Ankara Büyükelçisi Şer Afgan Han, Türkiye'den, KKTC'nin tanınması yönünde resmi talep gelmesi halinde, konuyu ciddiyetiyle değerlendireceklerini söyledi. Han, Pakistan Büyükelçiliği Savunma Ataşesi Sacid Habibin ile Ankara'nın Gölbaşı ilçesinde düzenledikleri "Yaza Veda Günü" etkinliğinde soruları yanıtladı. "KKTC'yi tanımaları gibi bir ihtimalin gündemlerinde olup olmadığının" sorulması üzerine Han, "Eğer bu yönde bir talepte bulunulursa, konuyu tüm ciddiyetiyle geniş şekilde değerlendiririz" ifadesini kullandı. KKTC'nin, İKÖ'de "Kıbrıs Türk Devleti" ismiyle kabul edilmesi konusunda Türkiye'ye verdikleri desteği hatırlatan Han, BM Güvenlik Konseyi üyesi olarak da KKTC üzerindeki izolasyonun kaldırılması için büyük çaba gösterdiklerini kaydetti. 
Han, AB sürecine ilişkin soru üzerine Türkiye'nin AB'ye girmesi halinde İslam dünyasıyla AB arasında köprü vazifesi göreceğini söyledi. Medeniyetler arası diyaloğu desteklediklerini söyleyen Han, laik bir ülke olan Türkiye'nin AB'ye girmesiyle, Batı insanının, Müslümanlar hakkında oluşturdukları imajın yanlışlığını göreceklerini belirtti. 


</TEXT>
</DOC>
