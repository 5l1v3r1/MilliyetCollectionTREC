<DOC>
<DOCNO> 294334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/spor/spo02.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum kararsız 
</HEADLINE>
<TEXT>


YUSUF DURSUN 


ANKARAGÜCÜ maçının hazırlıklarını dün akşam yaptığı antrenmanla tamamlayan Fenerbahçe'de Teknik Direktör Daum, Aurelio konusunda kararsız kaldı. Üç sarı kartı bulunan Brezilyalı oyuncunun Galatasaray maçı öncesi cezalı duruma düşmesinden çekinen Alman hocanın, Serkan'ı orta sahada oynatabileceği öğrenildi. 
DAUM oyuncularıyla yaptığı toplantıda oyuncularını kart görmemeleri konusunda uyardı. Alman hoca, "Ankaragücü karşılaşmasında hakemle ve rakiple uğraşmayın. Sadece futbolu düşünün. Galatasaray maçı öncesi takımda eksik istemiyorum" dedi. Tecrübeli çalıştırıcı son antrenmanda yine ölü top çalışması yaptırdı. 

Samandıra dershanesi 

CHRİSTOPH Daum dün Almanya'dan gelen antrenör adaylarına Samandıra Tesisleri'nde ders verdi. Alman meslektaşlarına teknik adamlığın ince noktalarını anlatan ve nelere dikkat etmeleri gerektiğini söyleyen Fenerbahçe'nin hocası bol bol Türkiye'yi övmeyi de ihmal etmedi. 

Geri dönüyorlar 

FENERBAHÇE taraftar grupları Diyarbakırspor maçında terkettikleri tribünlere geri dönüyor. Yöneticilerin sesise kulak veren Sarı - Lacivertli taraftarlar, Ankaragücü karşılaşmasında Şükrü Saracoğlu Stadı'nı dolduracaklarını açıkladılar. Yönetim de açık tribün fiyatlarını 11 milyona kadar düşürdü. 


</TEXT>
</DOC>
