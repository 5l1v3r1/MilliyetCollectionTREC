<DOC>
<DOCNO> 251793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/guncel/axgun02.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir gram altın bile almadılar 
</HEADLINE>
<TEXT>


NATO protestocularına 'İşimize engel olmayın' diye müdahale eden Kapalıçarşı esnafı, zirveye katılanlardan sadece 32 konuk çarşıyı ziyaret edince hayal kırıklığı yaşadı 

GÜLAY FIRAT İstanbul 

İstanbul'da düzenlenen NATO Zirvesi'ne katılan heyetleri ağırlamak için kapatılan Kapalıçarşı'nın esnafı, hayal kırıklığı yaşıyor. Zirve öncesi çarşıya gelerek esnafı NATO'yu protesto etmeye çağıran gruba müdahale ederek çarşı dışına çıkaran esnaf umduğunu bulamadı. Kapalıçarşı esnafı, hükümet ve devlet başkanları ya da onların eşlerini beklerken, sadece 32 konuk ağırlamanın ve zarar etmenin üzüntüsü içinde. 
Yaklaşık bir saat süren gezide, bir seramik süs tabağı, bir kilimle birkaç parça küçük hediyelik eşya dışında bir şey satılmadı. 
Diana Kuyumculuk'ta çalışan Mehmet İşcan, "Bize söylendiği gibi bin - iki bin değil, parmakla sayılacak kadar az kişi geldi. Dükk nlara Türk bayrağı asmamız istendi. Türkçe, 'Gelen misafirlerle pazarlık yapmayın' ve İngilizce 'Dünyanın kültür ve ticaret merkezine hoş geldiniz' anonsları yapıldı" dedi. 
Edip Varoğlu ise, "Boş oturduğumuz gibi, bir de çarşıya girmek için çıkarmamızı mecbur tuttukları NATO güvenlik kartı için uğraştık" diye yakındı. 

Baktılar, almadılar 
Baykallar Kuyumculuk'tan Metin Mertöz, "Bulgarca konuşan iki kadın dükk nıma geldi. 'Bir gram altın kaç dolar olur ' diye sorunca, '10 dolar' olur karşılığını verdim. Yaklaşık 10 dakika takılara baktılar ama almadan çıktılar" diye konuştu. Bir ABD'li ise Cem Giftshop'tan 20 dolara süs tabağı aldı. 

Pazarlık yaptılar 
Tezgaht r Fehim Akyol, bir Yunanlının, beğendiği 120 euro'luk cami lambasını 30 euro'ya almak istediğini, ancak satmadığını söyledi. 
Kendini şanslı hisseden halıcı Fethi Aslan Mirza, "110 dolara bir kilim satabildim" şeklinde konuştu. Kafe sahibi Erman Mutlu, 3 kişiye iki espresso ile bir soda satıp 9 milyon lira kazanmış. Esnaf, Kapalıçarşı'nın altın anahtarını NATO Genel Sekreteri Scheffer'in, çarşının gümüş tuğrasını ise Litvanya Cumhurbaşkanı'nın eşlerine hediye etti. 



</TEXT>
</DOC>
