<DOC>
<DOCNO> 282819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/guncel/gun01.html </URL>
<DATE> 2004/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hediyekolik' teşhir edilecek 
</HEADLINE>
<TEXT>


Kamu Etik Kurulu, kamu personelinin ajandadan daha değerli hediye almasını önleyecek adımlar planlıyor Lüks hediye kabul edenlerin adı Resmi Gazete'de yayımlanabilir 

ELÇİN ERGÜN Ankara 

Kamu Etik Kurulu, kamu personeline verilen armağanlara bir kısıtlama getirmek amacıyla yönetmelik hazırlıyor. Kamu personelinin alacağı hediyeye standart getirecek olan kurul, "takvim ve ajanda" dışındaki armağanların önünü kesmeyi planlıyor. 
Etik Kurul'un bu ayki toplantılarının gündem maddesini, kamu personeline verilen hediyelere getirilecek sınırlamalar oluşturdu. Milliyet'e bilgi veren Kurul Başkanı Prof. Dr. Mehmet Sağlam, "ajanda - takvimin dışında verilen hediyelere sınır getirmeye çalıştıklarını" belirtti. Sağlam, diplomatik temaslar sırasında alınan armağanlarla ilgili olarak, "hediyenin görev yapılan makama verilmesinin" resmi bir kural haline getirilmeye çalışıldığını vurguladı. 

'Peker tatili emsal olacak' 
Bu konuda ABD başkanlarının uyguladığı sistemin incelendiğini söyleyen Sağlam, Japonya, Finlandiya, İngiltere gibi ülkelerin önlemlerini de değerlendiklerini kaydetti. Sağlam, "Sedat Peker'in Bostancı cinayetine bakan davanın h kimi Nusret İnce'ye tatil organizasyonu yapması gibi durumlar incelenecek mi " sorusuna "Yansızlık ve tarafsızlığı etkileyecek her durumu inceliyoruz. Bu örnek de belirleyeceğimiz kurallara emsal teşkil edecek" yanıtını verdi. 

Yemek ve seyahate sınır 
Sağlam'ın verdiği bilgiye göre, resmi seyahatler dışında özel kuruluşlar tarafından kamu personeline sağlanan yurtdışı ve yurtiçi seyahat, yemek, burs ve ağırlamalara da sınırlama getirilecek. Sağlam, şöyle dedi "Japonya'da örneğin tek kişiye gizli kapaklı verilen yemek ya da değerli hediye, tartışma konusu oluyor. Eğer, o kurumda bulunan birçok personel aynı yemeğe çıkarsa ya da aynı hediye verilirse, kurallar ihlal edilmemiş sayılıyor." 

Ad yayımlayarak teşhir 
Etik Kurulu, belirlenen değerin üzerinde armağan kabul eden kamu görevlileri için, diğer yasalardaki cezaların yanı sıra yaptırımlar düşünüyor. Bu yaptırımlar, genel müdürlük ve üzerindeki müsteşarlık gibi görevler için Resmi Gazete'de ad yayımlayarak teşhir, daha alt kademe görevlerde de soruşturma için ilgili kurumların disiplin kurullarına sevk olabilecek. 

ABD'de 200 dolar sınırı 

ABD başkanları ve aileleri 200 dolara kadar olan hediyeleri kabul edebiliyor. Hediyeler faturaları ile teslim ediliyor. Pahalı hediyeler ulusal arşive kaydedilirken, görev süresinin sonunda ABD Hazinesi'ne veriliyor. Geçtiğimiz aylarda Suudi Arabistan Prensi'nin ABD Başkanı Bush ve eşine verdiği değeri 285 bin doları bulan hediyeler tartışma yaratmış, görev süresi sonunda Hazine'ye verilecekleri duyurulmuştu. 

Gül'ün Bvlgari saati örneği 

ABDULLAH Gül'ün Başbakanlığı döneminde Suudi Arabistan'da Gül ve heyet üyelerine verilen, 8 bin 500 doları bulan Bvlgari marka saatler tartışma yaratmıştı. Hyundai'nin hediye ettiği 200 bin dolarlık limuzini Başbakanlığa kaydettiren Başbakan Recep Tayyip Erdoğan, MAN firmasından Başbakanlığa otobüs armağan etmesini istemişti. Etik Kurulu'na göre, otobüs ve limuzin "hibe" sayılıyor, etik ihlali değil. 


</TEXT>
</DOC>
