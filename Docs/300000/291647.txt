<DOC>
<DOCNO> 291647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/yasam/axyas02.html </URL>
<DATE> 2004/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunuslar 'Jaws'ı yendi 
</HEADLINE>
<TEXT>


Yeni Zelanda'da 6 yunus, 4 cankurtaranı, 'Jaws' filmine konu olan büyük beyaz cinsi bir köpekbalığının 'ölümcül' saldırısından kurtardı 

DIŞ HABERLER SERVİSİ 

Yeni Zelanda'nın Northern Advocate gazetesinin haberine göre, 3 hafta önce cankurtaran Rob Howes, o gün cankurtaranlığa başlayan 15 yaşındaki kızı ve ve 2 meslektaşıyla, North Island bölgesinde bulunan Whangarei kasabasından, yüzme antrenmanı yapmak üzere denize açıldı. 
Açığa ulaşan ekip, bir anda 3 metre boyunda bir büyük beyaz köpekbalığının yaklaştığını farketti. Tam bu sırada 6 yunus, ekibin çevresinde çember oluşturdu. Yunuslar, ekibin çemberin dışına çıkmasına izin vermedi ve 2 metre ötede daireler çizen büyük beyazı tedirgin etmek için kuyruklarını sürekli suya çarptı. Yunuslar 40 dakika sonunda köpekbalığını yıldırdı. 'Jaws' uzaklaşırken, Howes ve yanındakiler de kıyıya yüzdü. 
Yunusların daha önce de denizde kalan insanlara yardım ettiğine dair raporlar bulunuyor. Deniz biyologları, en zeki memeliler arasında sayılan yunusların, 'yardıma muhtaç kimselere yardım etmekten' mutluluk duyduğunu söylüyorlar. 


</TEXT>
</DOC>
