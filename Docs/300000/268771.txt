<DOC>
<DOCNO> 268771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sonsiy03.html </URL>
<DATE> 2004/09/03/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
DYP'li gençlerden yeni parti selamı... 
</HEADLINE>
<TEXT>

     MHP'nin "bozkurt", Milli Görüş'ün "Erbakan selamı"ndan sonra DYP de kendine özgü bir elle selamlama yöntemi buldu. 
     Gençlik Kolları Genel İdare Kurulu'nda DYP'li gençlerin de diğer bazı partiler gibi bir selam şekli olması yönünde görüş ortaya atılınca, gençlik örgütünden çeşitli öneriler gelmeye başladı. 
     Gençlik Kolları GİK, bunlar arasından sağ kol doğrultularak sağ kolun vücuda dik, sağ elin vücuda paralel kaldırılması ile yapılan işareti benimsedi. Gençlik Kolları Genel Başkanı Obahan Obaoğlu, "Bu işaretin hem Demokrat Parti'yi simgelemesi hem de kolay yapılabilir olması seçilmesinde etkili oldu" diye konuştu. 
     İşareti gençlik kolları olarak kullanmaya başladıklarını bildiren Obaoğlu, "Belki ilerde partiye de mal olabilir" tahmininde bulundu. 
     Obaoğlu, söz konusu işaretin DP döneminde Celal Bayar, Adnan Menderes tarafından da mitinglerde yapıldığını anımsatırken, konuyu resmi olarak Genel Başkan Mehmet Ağar'a sunmadıklarını kaydetti. Obaoğlu, "Sayın Genel Başkan'ın tepkisini işaret yapıldıkça göreceğiz" dedi. 
     
</TEXT>
</DOC>
