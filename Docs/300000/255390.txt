<DOC>
<DOCNO> 255390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonsiy09.html </URL>
<DATE> 2004/07/14/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Milli Eğitim Bakanlığı'ndan ders kitabı açıklaması İhaleler saydam 
</HEADLINE>
<TEXT>

     Milli Eğitim Bakanlığı, ihalelerde saydamlık, rekabet, eşit muamele, güvenirlik ve kamuoyu denetimini ön planda tuttuğu ve kaynakların verimli kullanılmasına azami gayret gösterdiği gibi, ihale sürecinin bütün aşamalarını Kamu İhale Kurumu'nun denetimine açık olarak sürdürdüğünü bildirdi. 
     Milli Eğitim Bakanlığı, CHP Genel Başkanı Deniz Baykal'ın dün partisinin TBMM Grubu toplantısında ''ücretsiz dağıtılan ders kitaplarının basımı'' ile ilgili konuşmasında istenilen ayrıntılı bilgi üzerine yazılı bir açıklama yaptı. 
     Açıklamada, hükümetin, geçen yıl olduğu gibi bu yıl da ilköğretim okullarında okuyan öğrencilere ders kitaplarını ücretsiz dağıtacağı anımsatılarak, bu kapsamda yaklaşık 11 milyon öğrenciye verilecek 83 milyon ders kitabının 63.5 milyon adedinin ihale yoluyla özel sektörden, 19.5 milyon adedinin ise Devlet Kitapları Döner Sermaye Müdürlüğü''nden temin edilmesinin planlandığı belirtildi. 
     Özel sektörden temin edilecek 63.5 milyon ders kitabı için Kamu İhale Kanunu'na göre, açık ihale usulüyle ihale çıkıldığı, ihale ilanının Kamu İhale Bülteni'nde ve Milli Eğitim Bakanlığı'nın web sitesinde yayınladığı anımsatılan açıklamada, katılım şartlarını taşıyan tüm yerli ve yabancı firmalara açık ihalenin, 18 Mayıs 2004 tarihinde bütün katılımcıların ve medyanın önünde yapıldığı vurgulandı. Açıklamada, bu ihaleye 8 ortak girişim çatısı altında 49 yayıncının teklif verdiği ve tekliflerin en düşük fiyat esasına göre değerlendirilmesi sonucunda KDV hariç 123 trilyon liralık bir fiyatın çıktığı ifade edildi. Açıklamada, şu bilgilere yer verildi 
     ''Bu fiyat Sayın Bakan tarafından fazla bulunarak iptal edilmiştir. Daha sonra pazarlık usulüyle ihaleye çıkılmış ve Talim Terbiye Kurulu'nca onaylanmış ders kitabı bulunan bütün yayıncılar hiç bir ayrım gözetilmeksizin ihaleye teklif vermeye davet edilmiştir. 31 Haziran 2004 tarihinde yapılan ihalede, 123 trilyon TL'lik rakam 105 trilyon liraya inmiş ve onaylanmıştır. 
     Bütün bu aşamalar basın ve kamuoyunun gözü önünde cereyan etmiştir. Şu ana kadar bu ihaleyle ilgili hiç bir kurum ve kuruluşça en küçük bir itiraz söz konusu olmamıştır.'' 
     
     19.5 MİLYON ADEDİN BASIMI 
     Açıklamada, ücretsiz dağıtılacak ders kitaplarından 19.5 milyon adedinin ise Milli Eğitim Bakanlığı'na bağlı Devlet Kitapları Döner Sermaye Müdürlüğü tarafından bastırılmakta olduğu belirtildi. 
     Teknik sebepler ve zaman darlığı nedeniyle Devlet Kitapları Döner Sermaye Müdürlüğü'nün 19.5 milyon ders kitabının yaklaşık 2.5 trilyon liralık kısmının baskısının özel sektör matbaalarına yaptırmak üzere Kamu İhale Kanunu'na göre pazarlık usulü ile ihaleye çıktığı ifade edilen açıklamada, ihalenin henüz sonuçlanmadığı bildirildi. Bakanlık açıklamasında, şunları kaydedildi 
     ''Kamu İhale Kanunu'na göre ihalelerde idaremize şikayet ve kamu İhale Kurumu'na itirazen şikayet mümkün olduğu gibi Kamu İhale Kurumu ihalelerle ilgili iddiaları da ayrıca incelemektedir. Bakanlığımız gerek bu gerekse diğer ihalelerde saydamlığı, rekabeti, eşit muameleyi, güvenirliği ve kamuoyu denetimini ön planda tutmakta ve kaynakların verimli kullanılmasına azami gayret gösterdiği gibi, ihale sürecinin bütün aşamaları, Kamu İhale Kurumu'nun denetimine açık olarak sürdürülmektedir.'' Açıklamada, ayrıca CHP Genel Başkanı Baykal'ın bu açıklamalar ışığında yeniden değerlendirme yapması dileğinde bulunuldu. 
     
</TEXT>
</DOC>
