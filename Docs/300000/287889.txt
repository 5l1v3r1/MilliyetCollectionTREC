<DOC>
<DOCNO> 287889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/ekonomi/eko03.html </URL>
<DATE> 2004/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Cannes Lions'ta Güney Afrikalı jüri başkanı 
</HEADLINE>
<TEXT>


Festivalin 2005 film, basın açıkhava jüri başkanı TBWA Worldwide'dan John Hunt olacak 

EKONOMİ SERVİSİ 

Milliyet gazetesinin Türkiye temsilcisi olduğu, dünyanın en büyük reklam organizasyonu 52'nci Cannes Lions Uluslararası Reklam Festivali'nin film, basın ve açıkhava jüri başkanlığı TBWA Worldwide'ın dünya yaratıcı yönetmeni John Hunt tarafından yürütülecek. 19 - 25 Haziran tarihleri arasında gerçekleştirilecek olan festivalin 22 kişilik basın ve açıkhava jürisinde Türkiye, ATCW'nun kurucusu ve yaratıcı yönetmeni Ali Taran tarafından temsil edilecek. 
Nisan 2003 tarihinde TBWA'nın New York'taki merkezinde göreve başlayan Hunt, ajans ağının 'yaratıcılığını' yönlendiren dünya yaratıcı yönetmeni oldu. TBWA, 2004 Cannes Lions Uluslararası Reklam Festivali'nin tüm kategorilerinde, aralarında Film Büyük Ödülü Grand Prix , Yılın Ajansı ve Müzikte Mükemmeliyet Aslanı dahil toplam 28 'Aslan' kazandı. 
İnternet sektöründe 16 yıllık tecrübe sahibi, AgenciaClick Brezilya'nın başkan yardımcısı ve yaratıcı yönetmeni PJ Pereira, 2005 Cannes Lions Uluslararası Reklam Festivali internet kategorisi jüri başkanlığını yürütecek. Pereira 2000'de Cannes Lions'ta kazandığı Büyük Ödül'ün dışında Cannes'da 13 Siber Aslan, One Show'da sekiz Kalem, ve Londra Uluslararası Reklam Festvali'nde bir Büyük Ödül ve beş Altın Ödül'ün sahibi oldu. 

Gençler için süre uzatıldı 
2005 Cannes Lions'a Avrupa'dan katılacak genç yaratıcıların girişleri bir gün uzatıldı. Karar, Milliyet gazetesi Reklam Grup Başkanı Viki Habif'in de katıldığı ekim ayında Londra'da yapılan Cannes Lions temsilciler toplantısında alındı. Buna göre genç yaratıcı olarak festivale katılan delegeler 19 - 22 Haziran tarihleri arasında, dört gün, seminerler de dahil olmak üzere tüm etkinliklere katılabilecek. 




</TEXT>
</DOC>
