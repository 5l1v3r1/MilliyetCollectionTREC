<DOC>
<DOCNO> 279581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/ekonomi/eko01.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kendi ayağına kurşun sıkar' 
</HEADLINE>
<TEXT>


Çukurova Grubu'nun borç taksitini ödememesinin anlaşmanın feshi demek olduğunu belirten BDDK Başkanı, "Grup kendi ayağına kurşun sıkar" dedi 

KADİFE ŞAHİN 

Dün akşam saat 20.00'de görüştüğümüz BDDK Başkanı Tevfik Bilgin, Çukurova Grubu'nun borcunun taksitini ödemediğini söyledi. Çukurova Grubu'nun TMSF ve Yapı Kredi Bankası'na borcunun ilk taksitini ödememesini değerlendiren Bilgin, "Bir anlaşma yapılmıştır, bir tortu kalmıştır. Yapı Kredi Bankası dimdik ayaktadır. Ödeme yapılmazsa anlaşma feshedilecektir. Yapı Kredi'nin satışından kesinlikle geriye dönüş yoktur" dedi. Bilgin, "Hükümet seviyesinde veya BDDK içinde gelinen son noktadaki krizin çözümüne dönük yeni bir arayış var mı " sorusuna da "Şu an yok" diye yanıt verdi. 
Bilgin, Bankacılıkta Kurumsal Yönetim Konferansı'nın girişinde gazetecilerin sorularını yanıtlarken de konuyla ilgili şunları söyledi 
"Çok açıkça ifade edeyim, para eğer bugün dün gelmezse grup kendi ayağına kurşun sıkmış olur. Bu anlasmanın 4 tarafı var Çukurova Grubu, BDDK, TMSF ve Yapı Kredi Bankası... Anlaşmanın parçaları birbirine girmiş durumda. Masanın ayakta durması için bütün ayakların sağlam olması lazım. Eğer bugün para gelmezse sözleşmenin feshedileceği anlamına gelir." 

Satıştan geri dönüş yok 
Sözleşmenin feshedildiği durumda bile Yapı Kredi'nin satışından geri dönüş olmayacağını belirten Bilgin, "Bu, BDDK için bir kazanımdır. Sözleşmeye göre bir geri adım olursa ya da default olursa eski sözlesme geçerliliğini koruyacak" diye konuştu. Turkcell hisselerinin alacakları konusunda çok önemli bir teminat olduğunu vurgulayan Bilgin, "Zamanı gelince TMSF bunu değerlendirecek. YKB'nin sahipliğinin çözülmesi Türk bankacılık sisteminin yüzde 10'unu oluşturan bir banka için çok önemli" şeklinde konuştu. 


</TEXT>
</DOC>
