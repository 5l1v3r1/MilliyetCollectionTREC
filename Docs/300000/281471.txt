<DOC>
<DOCNO> 281471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sondun14.html </URL>
<DATE> 2004/10/19/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Hıristiyan Demokrat Rühe'den Türkiye'ye destek 
</HEADLINE>
<TEXT>

     Almanya'nın başkenti Berlin'de bulunan Dışişleri Bakanı ve Başbakan Yardımcısı Abdullah Gül, Federal Meclis Dış İlişkiler Komisyonu Başkanı olan eski savunma bakanı Volker Rühe ile bir araya geldi. 
     Rühe, Hilton otelinde yaklaşık 45 dakika süren görüşmeden sonra yaptığı açıklamada, ''17 Aralık'taki AB zirvesinde Türkiye için olumlu bir karar alınacağına ve AB üyelik müzakerelerine gelecek yılın ilk 6 ayı içinde başlanacağına inanıyorum. Türkiye'nin de bu arada reformları aynı şekilde sürdürmesi gerekiyor'' dedi. 
     Rühe, bir soru üzerine, Bakan Gül ile Dış İlişkiler Komisyonu Başkanı olarak görüştüğünü, bu nedenle üyesi olduğu Hıristiyan Demokrat Birlik Partisi'nin CDU Türkiye ile ilgili genel tutumunun görüşme konusu olmadığını söyledi. 
     Rühe, Türkiye ile başlanması beklenen üyelik müzakerelerinin ''ucu açık'' olduğunu, bu müzakerelerin başarıyla sonuçlanması için tüm tarafların yoğun çaba harcaması gerektiğini belirtti. 
     Üyelik müzakerelerinin zor ve uzun bir süreç olacağını kaydeden Rühe, ''Üyelik müzakerelerine başlanması durumunda, bu kararın alındığı gerçeğini herkes bilmeli'' dedi. 
     Türkiye'nin de diğer üye ülkeler gibi AB'nin sadece genişlemesi değil, derinleştirilmesi için de çaba harcaması gerektiğini ifade eden Rühe, ''Bu uluslararası bir gerçek. Müzakereler başlayınca Türkiye'nin üye olup olmaması yerine, daha yoğun şekilde içerikler konusunda tartışılacağına inanıyorum'' diye konuştu. 
     Rühe, CDU'nun başlatmak istediği, ancak daha sonra vazgeçtiği Türkiye'nin AB üyeliğine karşı imza kampanyasıyla ilgili olarak da ''Benim bu konudaki tutumumu biliyorsunuz. Bu konunun ortadan kalktığına seviniyorum. Ancak bu konuyu Bakan Gül ile yaptığım görüşmede ele almadım'' dedi. 
     Bakan Gül, TSİ 12.00'de de Hür Demokrat Parti FDP Genel Başkanı Guido Westerwelle ile görüşecek. 
     
</TEXT>
</DOC>
