<DOC>
<DOCNO> 280962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sondun20.html </URL>
<DATE> 2004/10/17/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
"EYP, Öcalan konusunda siyasi direktiflere uymuştur" 
</HEADLINE>
<TEXT>

     Yunanistan Gizli Servisi EYP Başkanı Büyükelçi Pavlos Apostolidis, terör örgütü başı Abdullah Öcalan konusunda EYP'nin siyasi direktiflere uymuş olduğuna inandığını söyledi. 
     Görevini kısa süre sonra Yunanistan'ın eski Ankara Büyükelçisi Yannis Korandis'e devredecek olan Apostolidis, Atina'da yayımlanan To Vima gazetesine verdiği demeçte, terör örgütü başı Öcalan'ın EYP tarafından Yunanistan'dan Kenya'ya götürülmesi ve yakalanmasıyla sonuçlanan olaya değindi. 
     Apostolidis, ''EYP, küçük bir ülkenin teşkilatıdır ve uzak coğrafi bölgelerde faaliyet gösterme olanaklarına sahip değildir. Öcalan konusunda EYP'nin bağımsız olarak hareket ettiğine inanmıyorum. EYP, bu konuda siyasi direktiflere uymuştur. Bazı durumlarda kimi görevliler kendi başlarına hareket etmiş olabilirler, ancak Öcalan konusunda belirli talimatlara uymuşlardır'' dedi. 
     Öcalan olayı nedeniyle EYP'le ilgili oluşan olumsuz intibaının teşkilattan kaynaklanıp kaynaklanmadığını bilmediğini de söyleyen Apostolidis, kendisinden önce görev yapanları eleştirmek istemediğini vurguladı. 
     Apostolidis, Öcalan fiyaskosu nedeniyle 1999 yılı Şubat ayında alınan Haralambos Stavrakakis'in yerine EYP başkanlığı görevine getirilmişti. 
     EYP başkanlığı görevinde geçirdiği yaklaşık 6 yılın sonunda vardığı kanının, EYP'nin yanlış yapmamak için, polis teşkilatı ve ilgili diğer devlet kurumlarıyla yakın ilişki içinde olması gerektiği yönünde olduğunu belirten Apostolidis, teşkilatın topladığı bilgileri değerlendirebilmek için dış politikanın hangi yönde olduğu ve bu alanda neler olup bittiğinden de haberdar olması gereğini vurguladı. 
     
     ÖNCELİKLER DEĞİŞTİ 
     Bu arada, EYP'de son yıllarda yapılan değişikliklerin ve yönetimin askerlerden sivil yöneticilere aktarılmış olmasının, teşkilatın önceliklerinin değişmiş olduğunu yansıttığını söyleyen Apostolidis, bu değişikliğin, Yunanistan'ın dış politikasının ve maruz kaldığı tehditlerin değişmesinden kaynaklandığını belirtti. 
     Apostolidis, ''EYP, 11 Eylül'den sonra ortaya çıkan ihtiyaçlara uymak zorunda kaldı. EYP, son zamanlarda dikkatini daha çok terör, kaçak göçmen ve internet aracılığıyla yapılan yasadışı bilgi aktarımı gibi konular üzerinde yoğunlaştırdı'' dedi. 
     To Vima'nın ''İslami terör'' nedeniyle Yunanistan'daki Müslüman cemaatlerin izlenip izlenmediğine ilişkin sorusunu da yanıtlayan Apostolidis, Yunanistan için tehdit söz konusu olduğunda, dini özellikleri söz konusu olmadan belirli kişi veya gruplarla ilgilenilebileceğini söyledi. 
     Apostolidis, ''İslami terör'' gerekçesiyle Yunanistan'daki Müslümanların sırf Müslüman oldukları için hedef olmamaları gerektiğini de vurguladı. 
     Öte yandan, Yunanistan Dışişleri Bakanlığı'nın güvenlik kültürünün bulunmadığına inandığını söyleyen Apostolidis, ''Gazetecilerin bakanlık binasında serbestçe dolaştıklarını görmemeyi tercih ederdim. Ayrıca gizli yazıların gönderildiği kişiler de sınırlandırılmalı. Bakanlıktan haber sızması kontrol altına alınmalı çünkü sızmalar oluyor'' diye konuştu. 
     
</TEXT>
</DOC>
