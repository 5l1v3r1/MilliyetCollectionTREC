<DOC>
<DOCNO> 250879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sonsiy16.html </URL>
<DATE> 2004/06/25/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
Erdoğan ''NATO kendini yenilemiş bir örgüttür'' 
</HEADLINE>
<TEXT>

     Başbakan Recep Tayyip Erdoğan, NATO'nun artık kendini yenilemiş bir örgüt olduğunu belirterek, ''İttifakımız, 21. yüzyılı güçlü ve özgüvenli bir şekilde karşılamaktadır'' dedi. 
     Erdoğan, Çırağan Sarayı'nda, Amerikan düşünce kuruluşu German Marshall Fund ve TESEV tarafından düzenlenen ''Yeni bir dönüm noktasında NATO'' konulu konferansın açılışına katıldı. 
     Burada konuşan Erdoğan, birkaç gün sonra Transatlantik camiasının kalbinin bu şehirde atacağını dile getirerek, ''Yeni üyeler, ortaklar ve üstlendiği misyonlar sayesinde farklı coğrafyalara uzanmakta olan ittifakın yeni niteliğini, iki kıtayı birbirine bağlayan İstanbul kadar güzel sembolize eden bir başka şehir olabilir mi İttifakımız, 21. yüzyılı güçlü ve özgüvenli bir şekilde karşılamaktadır'' dedi. 
     NATO Zirvesi'nin bu gerçeği ortaya koyan tarihi bir vesile olacağını dile getiren Erdoğan, İstanbul'da biraraya gelecek müttefiklerin, ittifakın oluşmakta olan yeni içeriğine yön vereceğini bildirdi. 
     Erdoğan, yarın başlayacak konferansın gündem maddelerine göz atmanın, ittifakın geçirmekte olduğu dönüşümü anlayabilmek için yeterli olacağını ifade ederek, şunları kaydetti 
     ''Bugün sadece Avrupa demokrasilerini korumuş, savunmayı müşterek bir çaba haline getirmiş bir ittifaktan bahsetmiyoruz. Aynı zamanda Avrupa bütünleşmesinin yolunu açmış, Balkanlara istikrar getirmiş, farklı bir kıtadaki Afganistan'ın istikrar ve güvenliğine destek olan bir NATO'dan söz etmekteyiz. Bugün Kuzey Afrika'dan Avrasya'ya kadar geniş bir otaklık ağına sahip, tüm ortakları meyanında Akdenizli ortaklarıyla kurduğu diyaloğu güçlendirmek isteyen, Ortadoğu ülkelerine işbirliği elini uzatan, Rusya ve Ukrayna ile özel ilişkiler geliştiren bir ittifaktan bahsetmekteyiz. Diğer bir deyişle, hür Avrupa'yı topyekun bir askeri saldırıya karşı savunmak amacıyla kurulan ittifakımız, stratejik bakışını temelde Avrasya ve Ortadoğu'nun tümüne genişleten bir ortak güvenlik örgütü haline gelmektedir. NATO artık kendini yenilemiş bir örgüttür. Bu haliyle NATO, transatlantik camianın 21. yüzyılın getirdiği yenilik ve fırsatların karşısına birlikte çıkma iradesini de ortaya koymaktadır. Eğer önceki kuşağın değerleri tarihteki bu en başarılı ittifakı kurmamış olsalardı, hepimizin yakın tarihi farklı bir şekilde yazılırdı. Bugün elimizde bir NATO ittifakı olmasaydı, şimdi bunu kurmak öncelikli bir iştigal alanımız olurdu.'' 
     
     TÜRKİYE'NİN ÖNEMİ 

     Başbakan Erdoğan Türkiye'nin jeostratejik konumunun ve bakış açısının geçirmekte olduğu evrimin NATO'nun dönüşüm süreciyle aynı çizgide ilerlediğini belirterek, soğuk savaş döneminin kanat ülkesi Türkiye'nin bugün Avrasya'nın merkezinde, Balkanlar'dan Karadeniz ve Kafkaslara, Orta Asya'dan Akdeniz'e uzanan farklı bölgelerin kesişme noktasında olduğunu kaydetti. 
     Bu geniş coğrafyaya sadece yeni ve asimetrik güvenlik riskleri açısından bakılmaması gerektiğini dile getiren Erdoğan, söz konusu bölgelerin, siyasi ihtilaflar bertaraf edilebildiği ve istikrar güçlendirilebildiği ölçüde küresel refah ve esenliğe büyük katkı sağlayabilecek bir potansiyele sahip olduğunu söyledi. 
     Türkiye'nin bunun bilinciyle bu coğrafyada istikrar yayıcı bir misyon üstlendiğini ifade eden Erdoğan, Türkiye'nin bu misyonunun gereğini ikili ve bölgesel sorunların çözümlenmesini teşvik ederek, yerine getirdiğini anlattı. 
     Erdoğan, çatışma ve savaşlardan harap olmuş ülkelere uzattıkları yardım elinin, üstlenilen misyonun diğer bir ayağını teşkil ettiğini vurgulayarak, Türkiye'nin içeride çağdaş değerler temelinde gerçekleştirdiği olumlu yönde değişim süreci başarılı oldukça, bu değerlerin sınırların ötesinde benimsenebilmesinin de önünün açıldığını bildirdi. 
     
     TÜRKİYE'NİN AB ÜYELİĞİ 

     Konuşmasında, Türkiye'nin AB'ye müstakbel üyeliğinin getirilerine de dikkati çeken Erdoğan, şöyle devam etti 
     ''Gerek AB üyesi olan bir Türkiye, gerekse Türkiye'nin üye olduğu bir AB, Transatlantik camianın ortak değerlerinin Avrasya coğrafyasına yayılması noktasında daha kuvvetli bir konumda olacaklardır. Bundan da Atlantik İttifakı'nın tümü yarar görecektir. Türkiye ayrıca tarih, coğrafi konum ve kültürel bağların kendisine bahşettiği kültürel ve medeniyetler arası buluşma noktası rolünü de doğallıkla üstlenmiş durumdadır.'' Erdoğan, geçen hafta İstanbul'da yapılan İKÖ Dışişleri Bakanları Toplantısı'nın bunun en somut göstergesi olduğunu vurgulayarak, toplantının en önemli sonuçlarından birinin örgütün genel sekreterliğine bir Türk'ün seçilmesi olduğunu söyledi. 
     İslam Konferansı Örgütü'nün, yeni Genel Sekreteri Prof. Dr. Ekmeleddin İhsanoğlu'nun rehberliğinde ve Türkiye'nin desteğiyle uluslararası platformda olumlu bir güç olma yolunda ilerleyeceğine inandığını ifade eden Erdoğan, ''Ayrıca ikisinin de doğal üyesi olduğumuz İslam dünyası ve Avrupa camiasını biraraya getiren İKÖ AB Ortak Forumu'nun ikincisinin, bu yıl ekim ayında yine İstanbul'da yapılacağını belirtmek istiyorum. Türkiye, G-8'den D-8'e uzanan küresel kurumlar hattında katkısı önemsenen hatta elzem ülkelerden biridir'' diye konuştu. 
     Başbakan Recep Tayyip Erdoğan, NATO'nun açık kapı politikasının devam etmesi gerektiğini belirterek, ''Bu, tercihten ziyade zorunluluktur'' dedi. 
     Erdoğan, Çırağan Sarayı'nda yaptığı konuşmada, yeni uluslararası konjonktürde Türk dış politikasının temel bir eksenini transatlantik bağların oluşturduğunu dile getirerek, Türkiye'nin, Atlantik ittifakının üstlendiği ve ileride üstlenebileceği misyonlarda başarılı olması için her türlü desteği sağlamaya devam edeceğini bildirdi. 
     Bu bağlamda yarın başlayacak konferansta ele alınacak temel bazı konulara ilişkin görüşlerini paylaşmak istediğini de dile getiren Erdoğan, şöyle devam etti 
     ''NATO'nun açık kapı politikası devam etmelidir. Bu, bir tercihten ziyade zorunluluktur. Dolayısıyla, üyeliği arzu eden Arnavutluk, Makedonya, Hırvatistan'a İstanbul'da vereceğimiz mesaj, açık ve teşvik edici olmalıdır. İttifakın bugüne kadarki genişleme politikasının başarısı, esasen ortaklık ilişkilerinin başarısına dayanmaktadır. Ortaklık ilişkileri, aynı zamanda NATO'nun Avrasya coğrafyasına açılımının da anahtarını oluşturmaktadır. Dolayısıyla, önümüzdeki yeni dönemde bu politikanın güçlendirilmesine ve genişletilmesine önem vermekteyiz.'' Erdoğan, Türkiye'nin, ittifakın Ortadoğu'daki ortaklarına da aynı anlayışla yaklaştığını ifade ederek, güçlendirilmiş Akdeniz diyalogu ve İstanbul işbirliği girişiminin bu hedefe yönelik önemli araçlar olacağını söyledi. 
     
     TERÖRİZMLE MÜCADELE 

     Bölgeye komşu bir müttefik ve demokratik ortak olarak Ortadoğu'nun istikrarına ve refahına katkıda bulunacak girişimlerin içinde ve arkasında olacaklarını belirten Erdoğan, şöyle devam etti 
     ''Terörizmle mücadeleye yönelik transatlantik camianın taahhütünün ve kararlılığının devam etmesi de büyük önem taşımaktadır. Terörizm belasıyla ve terörizmi ortaya çıkaran koşullarla mücadelenin zaman içinde gündemimizden düşmesine izin vermemeliyiz. Terörizmin adedi yoktur, çeşidi sınırsızdır. Terör nereden, ne zaman, kimi, nasıl, niçin vuracağı belli olmayan bir fenomendir. Bizler, uluslararası teröre karşı uluslararası ortak mücadele platformu oluşturmaya mecburuz. Afganistan, bu bağlamda ittifakın önündeki en önemli sınavdır. Afganistan'da uluslararası toplumun ve özellikle NATO'nun başarılı olmaktan başka seçeneği yoktur. NATO ve Afgan halkı bu süreçte Türkiye'yi her zaman yanlarında bulmuşlar ve bulacaklardır.'' Erdoğan, ittifak güneye ve doğuya açılırken Avrupa'da güvenlik ve istikrarın korunmasına verdiği önemin de devam ettiğini vurgulayarak, ''Bu noktada NATO-AB stratejik ortaklığı büyük bir potansiyele sahiptir. İki örgüt arasında etkin bir işbirliğine ve iş bölümüne ihtiyaç vardır'' dedi. 
     Erdoğan, Bosna-Hersek'teki NATO misyonu SFOR'un sona ermesini takiben AB'nin bir operasyon başlatacak olmasının, bunun en güzel örneğini teşkil ettiğini dile getirerek, AB'nin ve NATO'nun genişlemesiyle beraber Karadeniz havzasının transatlantik coğrafyada öneminin artacağını anlattı. 
     
     IRAK KONUSU 

     Bu bölgeden kaynaklanabilecek olası güvenlik risklerinin öncelikle bölgesel işbirliği yoluyla bertaraf edilebileceğini kaydeden Erdoğan, şöyle devam etti 
     ''Esasen bunun için gerekli zemin ve mekanizmalar mevcuttur. Tabiatıyla risk ve tehditler bölgesel imkanların seferber edilmesinin yeterli olmayacağı boyutlara vardığında, başta NATO olmak üzere başka imkanların yardımına başvurulması gerekecektir. Geçtiğimiz yıl transatlantik bağları ciddi bir sınava tabi tutan Irak'ın artık bu bağları güçlendiren bir işlev görmesinin zamanı gelmiştir. Bugün geldiğimiz aşamada ortak noktamız, Irak'ta barışı ve istikrarı birlikte kazanmak zorunda olduğumuz gerçeğidir. Transatlantik bağlar bugüne kadar sadece güvenliğimiz açısından değil, ekonomik refahımız ve gelişmemizde de vazgeçilmez bir rol oynamıştır. ABD eski başkanlarından Harry Truman, en çok gurur duyduğu başarının Atlantik ittifakının kurulması ve eski hasımların müttefiklere dönüşmesi olduğunu söylemişti. Transatlantik camia şimdi çok farklı bir konjonktürde, ancak önem bakımından aynı ağırlıkta bir başarıya imza atmak durumundadır. Şimdi başlıca misyonumuz, aramızdaki bağların temelini oluşturan Avrupa-Atlantik coğrafyasını bir barış ve refah alanına dönüştüren ortak değerleri işbirliği ve ortaklık ruhu içinde Avrasya'nın geneline yayabilmektir. 
     
</TEXT>
</DOC>
