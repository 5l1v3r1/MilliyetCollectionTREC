<DOC>
<DOCNO> 252553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/astro/index.html </URL>
<DATE> 2004/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldızların tesellisi 
</HEADLINE>
<TEXT>


Alain de Botton "Felsefenin Tesellisi" adlı kitabında insana üzüntü ve sıkıntı veren konuları felsefenin geniş kolları arasına alarak bir çeşit rahatlama duygusu vermeye çalışırken insani eksiklerimiz üzerinde tek tek duruyor. 
Engellenmişlik duygusu, kırık bir kalp, yeterli paraya sahip olmamak ve pek çok hayat zorluğu karşısında bize felsefeden başka hangi geniş çerçeve yardım edebilir Bu yaklaşımı astroloji perspektifi ile de ele alabiliriz. 
De Botton size daha önce sözünü ettiğim Stoalı düşünürlerden güzel bir örnek sunuyor. Bu benzetme Grek filozof Krisippus'a ait. Bakın hayatın bize getirdikleri ile, yani yazgıyla özgür irade arasındaki ilişki ne kadar güzel bir benzetme ile sunuluyor Arabaya belirli bir uzunlukta iple bağlanmış bir köpek düşünelim. Araba belirli bir yönde hareket etmektedir. Köpek arabayı takip ediyorsa onun tarafından çekilerek hızla ilerleyecektir. Bu özgür iradenin arabayla yani hayatın kendisi ile uyum gösterdiği bir durumdur ve her şey kendiliğinden akmaktadır. Eğer köpek arabayı izlemezse ancak ipinin izin verdiği ölçüde bunu yapabilecek ama tamamen ters yöne gitmek için diretirse, büyük acılar içinde boğazının sıkıldığını hissedecektir. Aklı olan insan, arabanın yani hayatın nereye doğru gittiğini çok daha iyi anlayabilir. 

Seçimlerimizi nasıl yapıyoruz 

Astroloji bize bizim için doğal olanı ve hayatımızın nasıl bir kulvarda hareket ettiğini gösteriyor. Yine astroloji bize hayatımızın çok değişik köşelerinde, krizlerinde ve seçim anlarında arabayı, yani hayatın gittiği genel yönü veriyor. Stoa felsefesi ile beraber düşündüğümüzde, ancak doğal olanla birlikte akmak bize mutluluk getirebilir. Kişiler hayata gözü kör biçimde direndikçe çok daha fazla acı çekerler. Bu durum her önümüze geleni kabul etmeliyiz mantığı şeklinde yorumlanmamalı. Seçimlerimizi biz yapıyoruz ama bu seçimleri yaparken hayatın bize doğal olarak sunduğu alternatifler arasında hareket edebiliriz. 
Astrolojinin tesellisi daha doğru ve mutluluğu artırıcı yönde seçimler yapabilmemizi kolaylaştırabilir. Hayatımızın farklı geçişlerinde ilgimizi kendimize yöneltmemiz ya da kendimizi eşimize, ailemize ya da yaptığımız işe daha çok vermemiz gerekebilir. Bu geçişleri Satürn çok net biçimde önümüze koyar. İş hayatında yükselme zamanı olduğu gibi devam eden bir işi sona erdirme zamanı da gelir. Böyle zamanlarda astroloji, hayatımızın yönü ve gerekliliklerle kişisel özgürlüğümüz arasında nasıl mutlu bir denge kurabileceğimizi gösterir. 


</TEXT>
</DOC>
