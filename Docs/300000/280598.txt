<DOC>
<DOCNO> 280598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun09.html </URL>
<DATE> 2005/03/15/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
Pentagon'da şarbon .. 
</HEADLINE>
<TEXT>

     ABD Savunma Bakanlığı Pentagon'un posta hizmetlerini gören iki tesisin çalışanları, binalarda gerçekleştirilen rutin kontrolde şarbon izine rastlanmasının ardından bu öldürücü bakteriye karşı testten geçirildi. 
     Pentagon'dan yapılan açıklamaya göre, geçen perşembe günü rutin taramada binada şarbon tespit edilmesinin ardından, pazartesi günü yeniden örnek alındı, ancak bu kez şarbon belirtisine rastlanmadı. Bazı ek örnekler, ABD Kara Kuvvetleri'nin Maryland'deki bulaşıcı hastalıklar araştırma enstitüsüne yeni testler için gönderildi. Kesin sonuçlar, 48-72 saat içinde bu testin ardından ortaya çıkacak. 
     İki posta tesisindeki 300 kadar posta çalışanı şarbon ile temasa geçip geçmediklerini tespit için testten geçirilirken, her ihtimale karşı antibiyotik kullanmaya başlamaları tavsiye edildi. Pentagon yetkilileri, çalışanlardan hiçbirinin, şarbona yakalandığına ilişkin bir belirtinin bulunmadığını açıkladı. 
     11 Eylül saldırısının hemen ardından, Amerikalı Senatörler Tom Daschle ve Patrick Leahy'ye şarbonlu mektuplar postalanmıştı. Bazı televizyon ve tabloid gazetelerin binalarına da şarbonlu mektuplar gönderilmiş, bir kısmı postacı olmak üzere beş kişi şarbondan ölmüştü. 
     
</TEXT>
</DOC>
