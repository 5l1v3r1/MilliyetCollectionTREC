<DOC>
<DOCNO> 289248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonsiy04.html </URL>
<DATE> 2004/11/16/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Kıratlıoğlu, "Sayın Bakanım'ı" abartılı buldu... 
</HEADLINE>
<TEXT>

     Başrollerini Haluk Bilginer ile Kenan Işık'ın oynadığı "Sayın Bakanım" adlı dizide canlandırılan "bakan" karakterini eski bakanlar "abartılı" buldu. 
     TBMM ve kabinede olduğu dönemde siyasetin en renkli isimlerinden biri olan eski DYP Nevşehir Milletvekili Esat Kıratlıoğlu, ANKA'nın söz konusu dizinin gerçeği tam yansıtıp yansıtmadığı konusundaki sorusunu yanıtlarken, "Yansıtmasına yansıtıyor da pek abartılı" dedi. 
     Kıratlıoğlu, filmlerde birtakım konuların gerçeğe uygun ortaya konmasının zorluğuna dikkat çekerken, aşırı abartılı olmasının ise pek hoş olmadığını bildirdi. 
     Esat Kıratlıoğlu, eseri ortaya koyanların siyaseti çok fazla bilmediği kanaatinde olduğunu söylerken, "Bir bakanın müsteşarla, özel kalemle münasebeti gösterildiği gibi olmaz" şeklinde konuştu. 
     DYP'nin eski tüfeklerinden olan ve uzun siyasi yaşamında 13 kez bakanlık koltuğuna oturmuş bulunan Aydın eski Milletvekili Nahit Menteşe de eserde mübalağa bulunduğunu söyledi. 
     Ancak Menteşe, "Kimse alınmasın ama öyle bakanlar da gelip geçmiştir. Ama hepsi de iyi niyetli arkadaşlarımızdı" demekle yetindi. 
     
</TEXT>
</DOC>
