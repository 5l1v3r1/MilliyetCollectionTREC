<DOC>
<DOCNO> 264719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/soneko25.html </URL>
<DATE> 2004/08/19/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Bolu Dağı Tüneli'nde çalışmalara yeniden başlandı... 
</HEADLINE>
<TEXT>

     Kredi temininde yaşanan sorun nedeniyle çalışmalarına ara verilen Bolu Dağı Tüneli'nde, 300 milyon dolar dış kredi sağlanması üzerine inşaata yeniden başlandı. 
     Bolu'da düzenlenen ''İl Koordinasyon Kurulu'' toplantısında Bolu Dağı Tüneli Projesinin son durumu hakkında bilgi veren Karayolları 4. Bölge Müdür Yardımcısı Muhammed Kanberoğlu, il genelinde toplam 9 proje yürüttüklerini kaydederek, şunları kaydetti 
     ''Bolu'da yürütülen projelerin tamamının proje bedeli 1 katrilyon 523 trilyon 555 milyar lira. Bolu Dağı Tüneli inşaatına 1986 yılında başlandı. Bir aksilik olmazsa 2006 yılı sonunda tamamlanacak. Proje için bugüne kadar 860 trilyon 650 milyar lira harcama yapıldı. İnşaat yüzde 80 oranında tamamlandı. Kredi sorunu nedeniyle ara verilen çalışmalara 300 milyon dolarlık dış kredi temini ile birlikte yeniden başlandı. Çalışmalar aralıksız sürüyor.'' Kanberoğlu, geçtiğimiz günlerde tünel açma çalışmaları sırasında meydana gelen iş kazasında, düşen 2 işçiden 1'inin öldüğünün hatırlatılması üzerine ise şunları söyledi 
     ''Tünelde yaşanan olay bir iş kazası... Olayla ilgili soruşturma sürüyor. Bu olayın tünelde devam eden çalışmaları aksatması söz konusu değil. Tünelin inşaatı kredi akışında bir sorun yaşanmazsa 2006 yılı sonunda tamamlanır.'' 
     
     BOLU DAĞI TÜNELİ 
     Yapımına 1986 yılında başlanan Bolu Dağı Tüneli toplam 5 bin 742 metre olacak. Düzce'de yaşanan depremde tünelin Düzce kesiminde bulunan viyadükler hasar görmüş, bundan kaynaklanan zarar, sigorta şirketi tarafından karşılanmıştı. 
     Karayolları Genel Müdürlüğü tarafından yürütülen ''Gümüşova-Gerede'' Otoyolu projesinin bir bölümü olan ''Bolu Dağı Geçişi'' 25.6 kilometre otoyol, 1.6 kilometre bağlantı yolu olmak üzere toplam 27.2 kilometreden oluşuyor. 
     Proje içeriklerinde 1 adet tünel Bolu Dağı Tüneli , 4 adet toplam 4 bin 644 metre uzunluğunda viyadük, 3 adet toplam 917 metre uzunluğunda köprü, 1 adet 76 metre uzunluğunda üst geçit köprüsü, 12 adet toplam 682 metre uzunluğunda alt geçit köprüsü bulunuyor. 
     
     ''BOLU DAĞI TÜNELİ 290 PROJENİN 3 KATINA EŞİT'' 
     Bu arada, Bolu Valiliği'nden yapılan yazılı açıklamada, kentte toplam 290 proje yürütüldüğü belirtilerek, söz konusu projelerin bedellerinin toplamının 1 katrilyon 909 trilyon 378 milyar 902 milyon lira olduğu hatırlatıldı. 
     Açıklamada, 2004 yılı ödeneklerinin yüzde 65'inin ulaştırma, yüzde 10'unun eğitim, yüzde 5'inin sağlık, yüzde 4'ünün enerji sektörüne ait olduğu, kalan yüzde 16'lık ödeneğin ise diğer sektörler arasında dağıldığı belirtildi. 
     Karayolları Genel Müdürlüğü'nün Bolu Dağı Tüneli proje bedelinin 1 katrilyon 433 trilyon 300 milyar lira olduğuna işaret edilerek şöyle denildi 
     ''Bu bedel toplam proje bedelinin Gümüşova-Gerede Bolu Dağı Geçişi Projesi yüzde 75'ine tekabül etmektedir. Projenin 2004 yılı ödeneği ise 106 trilyon 495 milyar 830 milyon liradır. Bu rakam Bolu'daki 2004 yılı yatırım ödeneğinin yüzde 58'ine, toplam 209 proje için yapılan harcamaların yüzde 77'sine denk geliyor. Bolu Dağı Tüneli proje bedeli kentte yürütülen proje bedellerinin üç katını oluşturuyor.'' 
     
</TEXT>
</DOC>
