<DOC>
<DOCNO> 270466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sontur08.html </URL>
<DATE> 2004/09/09/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Kene paniği 2 ölü 
</HEADLINE>
<TEXT>

     Erol KÜÇÜKOĞLU DHA 
ORDU Sağlık İl Müdürlüğü'nün yaz başından itibaren belirli aralıklarla halkı uyardığı Kırım Kongo Kanamalı Ateşi virüs ile ilgili rapor hazırlandı. Sığır, koyun, keçi, inek ve kuş gibi hayvanlardan keneler yoluyla insana bulaşan ölümcül virüsle ilgili olarak bugüne kadar 6 vakaya rastlandığı, kene ısırması sonucu sağlık kurumlarına başvuran bu kişilerden 2'sinin öldüğü açıklandı. 
     Ordu İl Sağlık Müdürü Vahap Eren'in hazırlattığı raporda, kene ısırması sonucu sağlık kurumlarına başvuran 6 kişiden 2'sinin bulaşan virüs nedeniyle öldüğü belirtildi. Raporda, ölümcül virüs bulaşan Ordu'nun Ulubey İlçesi Aydınlar Köyü'nden Mehmet Yılmaz'ın 2004 Haziran ayında başlayan şikayetleri karşısında 6 gün sonra öldüğü, ikinci ölüm vakasının ise Mesudiye İlçesi'nden gerçekleştiği belirtildi. İlçeye bağlı Yavşan Köyü'nden Avni Güzeller'in geçen Temmuz ayında başlayan şikayetlerinin üzerinden 11 gün sonra öldüğü kayddeildi. 
     Son iki yılda özellikle Tokat ve Sivas'ın kırsal kesiminde sık görülen Kırım-Kongo Kanamalı Ateşi KKKA hastalığı, Ordu'da da etkisini göstermeye başlaması vatandaşları tedirgin etti. Bir çeşit ölümcül virüsle hayvanlardan insanlara geçen ve genellikle de keneler yoluyla yayıldığı bildirilen hastalıktan ölen iki kişinin ardından 4 kişi de karantinaya alındı. Tedavi edilmediği takdirde yaklaşık iki hafta içinde ölümle sonuçlanan bu hastalık nedeniyle Ordu Sağlık İl Müdürlüğü vatandaşları uyardı. 
     Hastalık ve virüs konusunda, halka gerekli bilgilerin verildiğini, çalışmaların yapıldığını söyleyen Ordu Sağlık İl Müdür Vekili Kemal Baykal, "Vatandaşlara köy gezileri aracılığıyla gerekli uyarılar yapıldı. Ordu Tarım İl Müdürlüğü yetkilileri de yüksek kesimlerde kalan köylere giderek, köylü vatandaşlarımıza gerekli bilgilendirme ve eğitim çalışmaları yaptı'' dedi. 
     Hastalık yüksek ateş, kusma, ishal, baş ağrısı ve karın ağrısı gibi rahatsızlıklarla kendini gösteriyor. Hayvanlardaki belirtisi de yüksek ateş, gözlerde sulanma ve iştahsızlık olarak görülüyor. 
     1944 yılında Kırım'da, 1956'da Kongo'da görülen hastalığa 'Kırım-Kongo kanamalı ateşi' adı verildi. Bugüne kadar ölümcül virüse en çok Karadeniz Bölgesi'nde rastlandı. Sağlık Bakanlığı verilerine göre bugüne kadar Amasya'da 1, Artvin'de 1, Çankırı'da 4, Çorum'da 5, Erzurum'da 9, Erzincan'da 1, Karabük'de 1, Yozgat'ta 11, Sivas'ta 56, Tokat'ta 50, Ordu'da 6 ve bilinmeyen 11 vaka ile toplam 156 vaka ile karşılaşıldı. 
     
</TEXT>
</DOC>
