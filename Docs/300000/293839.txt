<DOC>
<DOCNO> 293839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonsiy22.html </URL>
<DATE> 2004/12/01/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Başkent'te Kıbrıs mesaisi... 
</HEADLINE>
<TEXT>

     17 aralık zirvesi taslak metninde yer alan 'müzakerelerin başlaması için Türkiye'nin Kıbrıs Rum Kesimi'ni fiilen tanıması' ifadesi, Ankara'yı hareketlendirdi. 
     Ankara'ya göre taslakta pazarlığa açık bir ifade bulunuyor. 
     Diplomatik kaynaklar, Avrupa Birliği'nin Rum kesiminin resmen tanınması talebinde bulunmadığını düşünüyorlar. Bunun yerine ileriye dönük bir niyet beyanında bulunulmasının yeterli olabileceği belirtiliyor. 
     
     Ankara, verilen sözleri hatırlatmaya hazırlanıyor 

     Kritik süreçte Ankara, Kıbrıs'taki referandumu ve referandum sürecinde verilen sözleri de AB'ye hatırlatmaya hazırlanıyor. 
     Avrupa Birliği zirvesinden önce ortaya çıkan taslak metinde en çok Kıbrıs tartışılıyor. Ankara'daysa Kıbrıs paragrafına ilişkin sıkıntılı bir mesai var. 
     Ankara'nın elindeki en önemli koz nisan ayında yapılan birleşme referandumu. Bu süreçte Türkiye'nin rolü ve Rum tarafının karşı tavrı Avrupalılara hatırlatılacak. Hem BM'nin aldığı kararlar hem AB Komisyonu'nun kilit isimlerinden Verhaugen'in açıklamaları hatırlatmalarda esas olacak. 
     
     Ankara resmen tanımaya yanaşmayacak 

     Türkiye'den Kıbrıs konusunda bu aşamada ek bir istekte bulunulamayacağı, Kıbrıs Rum Kesimi'nin Ankara tarafından tüm adanın tek temsilcisi olarak tanımanın ise zaten sözkonusu olamayacağı vurgulanıyor. 
     Dışişleri, bu bölümde daha sonra doldurulmak üzere kritik bir boşluk bırakıldığına işaret ediyor. 
     
</TEXT>
</DOC>
