<DOC>
<DOCNO> 295447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/yazar/kohen.html </URL>
<DATE> 2004/12/07/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Stratejik ziyaret 
</HEADLINE>
<TEXT>


RUSYA Devlet Başkanı Vladimir Putin'in 24 saatlik Ankara ziyareti, 502 yıllık Türk-Rusya ilişkileri tarihine, herhalde bir dönüm noktası olarak geçecek. 
Bu ziyaretin önemini ortaya koyan birçok nokta var 32 yıldan beri bir Rus devlet başkanının ilk kez Türkiye'ye gelmiş olması, bu vesileyle Ankara'da 6 anlaşmanın imzalanması, görüşmelerin fevkalade dostane ve samimi geçmesi gibi... 
Ama asıl önemli olan, bu ziyaretin "stratejik" bir nitelik taşımasıdır. Ankara'da yapılan en üst düzeydeki Türk-Rus görüşmeleri, iki ülke arasındaki ilişkileri -ortak deklarasyondaki terimiyle- "çok boyutlu bir ortaklık" aşamasına getirmiştir. 

HATIRLAYALIM Henüz yakın geçmişte, Soğuk Savaş döneminde, karşıt kamplarda yer alan iki komşu ülke birbirinde hasım olarak bakıyordu. Bu düşmanlığı yüzyıllar boyunca iki ulusun birbirine karşı giriştiği savaşların izleri de besliyordu... Son yıllarda -"uluslararası yumuşama" ile birlikte- Ankara ile Moskova arasında hava düzelmeye başladı. Özellikle ekonomik çıkarlar iki ülkeyi birbirine yakınlaştırdı, düşmanlıktan dostluğa geçişi sağladı... 
Ticaretten turizme, müteahhitlikten enerjiye kadar çeşitli ekonomik sektörlerde kurulan yakın ilişkiler siyasal ve stratejik işbirliği için de elverişli bir ortam oluşturdu. İşte şimdi böyle bir ortamda ilişkilerdeki yeni aşamaya, yani "geliştirilmiş ortaklığa" geçiliyor. 

RUSYA'yı ve Türkiye'yi karşılıklı ilişkilerini yeni bir ortaklık düzeyine çıkarmaya sevk eden nedenler, aslında çıkarlar arasındaki uyumla ilgili. Daha açık bir deyişle, iki taraf da, son zamanlarda birbirlerine ihtiyaçları olduğunu fark etmişler ve birbirlerine yakınlaşmakta yarar görmüşlerdir. 
Rusya, Batı dünyasıyla ilişkilerini geliştirmekle beraber, ABD, hatta AB tarafından "çevrelenmekte" olduğunu hissediyor. Putin, arka bahçesi olarak gördüğü bölgeleri kontrolü altında tutmakta zorlanıyor. Moskova şimdi yakın bölgelerde yeni partnerler arıyor Putin'in Türkiye'ye gelmeden Hindistan'a da gitmesi anlamlıdır ... Ayrıca Rusya şimdi Türkiye'nin dış politikasındaki gelişmeleri dikkate alarak, Ankara'yla daha "stratejik" ilişkiler kurulabileceğini görüyor. 
Türkiye için de, Rusya'yla yakınlaşmanın lehinde birçok faktör var. Rusya'nın ekonomik bakımdan ifade ettiği büyük potansiyel bunlardan sadece biri. Ankara şimdi ABD'den daha az bağımlı, daha çok yanlı bir dış politika konseptini geliştirmek çabasında. Bu boyutlardan biri de AB üyelik perspektifidir. Rusya'yla ortaklık da, bu çok boyutlu politikanın bir ayağını oluşturmaktadır... 

BU bağlamda, Rusya'yla ilişkilerin bir ortaklık düzeyine çıkarılmasını, bir alternatif olarak görmemek lazım. Açıkçası, Ankara'nın bazı hallerde ABD'ye veya AB'ye gücenmesi durumunda, onlara sırt çevirip Rusya'ya tamamen yönelmesi veya umutlarını sadece onunla bazı yeni oluşumlara bağlaması, fevkalade yanlış olur. 
Rusya'yla yeni ortaklığı, dış politikada mevcut ilişkilerin yerini alacak bir "seçenek" olarak değil, aksine ilişkileri çeşitlendirip zenginleştirecek bir "artı değer" olarak görmek daha doğru olur... 



</TEXT>
</DOC>
