<DOC>
<DOCNO> 286338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sondun40.html </URL>
<DATE> 2004/11/05/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Yunanistan, ABD'ye h l çok kızgın 
</HEADLINE>
<TEXT>

     Yunanistan Hükümet Sözcü Yardımcısı Evangelos Andonaros, ABD'nin Makedonya'yı anayasal adıyla Makedonya Cumhuriyeti tanımasının Atina'nın bu konudaki tavrını değiştirmediğini söyledi. 
     Andonaros, yaptığı basın toplantısında, Atina'nın, ''komşu ülkenin ismi konusunda BM çerçevesinde yapılan görüşmeler sonunda taraflarca kabul edilebilecek bir çözüm bulunması yolundaki çabalarını sürdüreceğini'' vurguladı. 
     Gazetecilerin, Atina'nın AB ve NATO'ya üyelik taleplerine karşı vetosunu kullanıp kullanmayacağına ilişkin sorularını da yanıtlayan Andonaros, ''Bilindiği gibi hem NATO, hem de AB'de üyeliğin kabulü için oybirliği gerekiyor. Bu soruna çözüm bulunmaması halinde Yunanistan Üsküp'e yardımcı olmayacak'' dedi. 
     Yunanistan Kilisesi'nin ABD'nin kararını protesto gösterileri düzenlenmesi önerisine de sorular üzerine değinen Andonaros, hükümetin bu konuya soğukkanlı bir biçimde yaklaşılmasını arzu ettiğini söyledi. 
     Bu arada Atina Haber Ajansı ANA , Dışişleri Bakanlığı Genel Sekreteri Yorgo Yenimatas'ın AB üyesi ülkelerin Atina büyükelçileriyle bir araya geldiğini ve ABD'nin Makedonya'ya ilişkin kararından Atina'nın duyduğu rahatsızlığı ifade ettiğini duyurdu. 
     Ajans, Yenimatas'ın büyükelçilere, komşu ülkenin ismine ilişkin anlaşmazlığa iki tarafın da kabul edeceği bir çözüm bulunmaması halinde Atina'nın Üsküp'ün AB'ye üyelik talebini desteklemeyeceğini de söylediğini kaydetti. 
     Öte yandan Yunan basını, ''ABD'den Atina'ya diplomatik darbe'' olarak nitelediği karara geniş yer verdi. 
     ABD'yi iki ülke arasında BM çerçevesinde yapılan görüşmeleri ve sonuçta BM'yi dikkate almadan karar vermekle suçlayan gazeteler, Atina'nın büyük bir öfke içinde olduğu yorumunu yaptı. 
     Washington'un bu kararının başkanlık seçimlerinin hemen ardından açıklandığına da dikkati çeken Yunan basını, ''ABD yönetiminin Yunan kökenli Amerikalıların oyunu yitirmemek için bu yolu seçtiğini'' savundu. 
     Atina, kuzeybatı komşusunu ''Eski Yugoslavya Cumhuriyeti Makedonya'' adıyla tanıyor. 
     
</TEXT>
</DOC>
