<DOC>
<DOCNO> 275852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sondun06.html </URL>
<DATE> 2004/09/29/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
ABD Kuzey Kore konusu Güvenlik Konseyi'nin önüne gelebilir... 
</HEADLINE>
<TEXT>

     ABD, Kuzey Kore'nin nükleer programına son verilmesi için yürütülen çok taraflı görüşmelere katılmayı reddetmesi durumunda bu konunun BM Güvenlik Konseyi'nin önüne gelebileceğini bildirdi. 
     ABD'nin silahsızlanma ve uluslararası güvenlikten sorumlu Dışişleri Bakan Yardımcısı John Bolton, bir düşünce kuruluşunun düzenlediği toplantıda yaptığı konuşmada, ''Eğer Kuzey Kore bu konuda sağır rolünü oynamaya devam ederse bir sonraki aşamanın Güvenlik Konseyi olması çok mantıklı'' diye konuştu. 
     Bolton, ''bir süre sonra artık Kuzey Korelilerin bu konuda yükümlülük almaya hazır olup olmadıkları ve görüşmelerin geleceğinin ne olacağının sorulmaya başlanacağını'' söyledi. 
     Kuzey Kore, kısa süre önce nükleer programıyla ilgili çok taraflı görüşmelerin bu ay sonunda yapılacak olanına katılmayı reddetmişti. 
     Pekin'de yapılması öngörülen görüşmelere Kuzey ve Güney Kore ile ABD, Çin, Rusya ve Japonya'nın katılması bekleniyordu. 
     
     İRAN DOSYASI 
     Amerikalı yetkili, İran'ın nükleer programıyla ilgili gelişmeleri de değerlendirdi. 
     Bolton, İran'ın nükleer programıyla ilgili dosyanın BM Güvenlik Konseyi'ne taşınmasının, bu ülkeye hemen yaptırım uygulanacağı anlamına gelmediğini, ancak bunun Tahran'ın hesaplarını değiştirmesi için baskı unsuru yaratacağını söyledi. 
     Washington'un, 25 Kasım'da toplantı yapacak olan Uluslararası Atom Enerjisi Ajansı'nın UAEA İran'ın nükleer programıyla ilgili dosyasının, Güvenlik Konseyi'nin önüne getirilmesi için baskı yapmaya devam edeceğini belirten Bolton, ancak kısa vadede bu girişimin Rusya veya Çin gibi ülkelerin vetosuna takılabileceğini kaydetti. 
     Amerikan yönetiminin ''şahinlerinden'' Bolton, ''Güvenlik Konseyi'nde ne olur Hemen yaptırımlara karar verilir mi Sanmam. Hemen güç kullanımı kararı alınır mı Bunu da sanmıyorum'' diye konuştu. 
     
</TEXT>
</DOC>
