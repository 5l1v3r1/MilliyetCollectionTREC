<DOC>
<DOCNO> 282921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/soneko03.html </URL>
<DATE> 2004/10/24/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
TOKİ, ihalelerle para basıyor... 
</HEADLINE>
<TEXT>

     Toplu Konut İdaresi TOKİ ve Emlak Gayrimenkul Yatırım Ortaklığı GYO bugüne kadar hasılat paylaşımı tarzında yaptığı ihalelerden yaklaşık 1.5 katrilyon lira gelir bekliyor. 
     Edinilen bilgiye göre, İdare ve GYO, konut üretimi ve bunun için gerekli finansmanın sağlanması amacıyla oluşturduğu prestij ve kaynak projeleri kapsamındaki hasılat paylaşımı gelir paylaşımı yöntemiyle, İstanbul, Ankara ve İzmir'de toplam 22 bin 109 konut ihale etti. 
     TOKİ, belirtilen illerde 379.5 milyon dolar getirili 9 bin 791 konut ihale ederken, GYO, yine aynı illerde 770 trilyon getirili 12 bin 318 konutun ihalesini gerçekleştirdi. 
     TOKİ ve GYO, bu şekilde gerçekleştirdiği ihalelerden beklediği yaklaşık 1.5 katrilyon lirayla 25 bin konut üretmeyi hedefliyor. 
     
     İSTANBUL-HALKALI'NIN YÜZDE 45-50'Sİ TAMAMLANDI 
     Hasılat paylaşımı tarzında İstanbul-Halkalı'da ihale edilen konutların ilk etabı yüzde 45-50 oranında tamamlanırken, yine bu etabın tamamının satışı gerçekleşti. 
     Bu şekilde konut üretimi için ciddi kaynak temin etmeyi amaçlayan TOKİ'nin, Muğla Fethiye ve Aydın Didim'de hasılat paylaşımı şeklinde ihale edilecek 1000 konutluk bir projesi bulunuyor. 
     
</TEXT>
</DOC>
