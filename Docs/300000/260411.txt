<DOC>
<DOCNO> 260411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/spor/ygokce.html </URL>
<DATE> 2004/08/04/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Önce güvenlik 
</HEADLINE>
<TEXT>


Hafta içinde Bahçelievler Stadı'nda oynanan İstanbulspor - Eyüpspor maçı, bir anda sahaya dalıp elinde taşıdığı silahla rastgele ateş açan, silahı kafasına dayayarak bağırıp çağırarak neyi protesto ettiği de anlaşılamayan sorunlu bir yurttaş tarafından dehşete dönüştürüldü. 
Tüyler ürperten, insanın kanını donduran bir manzara... 
Polisin olaya müdahale etmekte geciktiğini görünce tedirgin olduk... Tabancanın "kurusıkı" olduğunu öğrendik, biraz rahatladık. 
Peki ya gerçek bir silah olsaydı Polis nasıl müdahale edebilecekti acaba 
Dün İstanbul emniyetinde görevli üst düzey bir müdürle konuştuk... 
Aynı olay Amerika'da gerçekleşseydi, polis hiç tereddüt etmeden - yasaların kendisine verdiği yetkiyle - silah kullanarak o adamı etkisiz hale getirebilir, büyük bir olasılıkla da öldürürdü. 
Türkiye'de bu tür müdahale, polisin ortalama 5 yıl sürecek bir yargılanma sürecine katlanması gerektiğini dayatıyor. Beş yılda terfi edemiyor, maaşı dışında tüm özlük hakları da donduruluyormuş. Huzursuz geçecek beş yıl da cabası 
Futbol alanında yaşanan ve tanık olduğumuz dehşet, aylardan beri transfer yıldızlarını, takım kadrolarını, federasyon seçimlerini tartıştığımız gündemde, "güvenlik sorunlarının" da tartışılması gerektiğini anımsattı bana. 
Üstelik, gecikmiş bir tartışma konusu bu. 

Acele edildi 
Biliyorsunuz, geçen yıl alınan kararlar, yasa ve yönetmelik değişiklikleriyle stadlarda şiddetin önlenmesi için bir dizi önlem gündeme geldi. Bunların hayata geçmesi için duyarlılıkla izlenmesi gerekiyor. 
Stadlarda şiddetin önlenmesi için duyarlılığımız artarken, Süper Lig maçlarında özel güvenlik ekiplerinin içeride, polisin de dışarıda konumlanmasına karar verildi. 
Bu kararın, yeterince tartışılmadan alındığını, polisin üzerindeki ağır yükün kaldırılması için acele edildiğini görüyorum. 
Özel güvenlik şirketleri, ev sahibi kulüp tarafından görevlendirilecek... 
Hemen akla gelen ilk soru Acaba o görevliler, ev sahibi takım taraftarının mesela rakip seyirciye, rakip futbolcuya, ya da hakeme karşı herhangi bir şekilde fiili saldırısını nasıl önleyecek 
Cop mu kullanacak, silah mı çekecek Saldırganı etkisiz hale getirmek için önlem alırken, onu koruyan ve teslim etmemek için direnen kalabalık gruplara karşı ne yapacak Nasıl davranacak 
Diyelim ki, saldırganı yakalayıp staddan çıkardı. Polise teslim edip yasal ceza ve yargı sürecini mi başlatacak, yoksa ensesinden itip sokağa mı bırakacak 
Diyelim ki, saldırgan ev sahibi kulüp yönetiminin parayla himaye ettiği ateşli bir tribün lideridir. Güvenlik şirketinin işvereni konumundaki kulüp yönetimi nasıl bir tavır alacak Ayrıcalıklı ve dokunulmaz bir taraftarlar listesi VIP Amigolar uygulamasına geçip, konuk takımı ve taraftarlarını baskı altına almayı mı tercih edecekler, yoksa gerçekten stat içi asayişi sağlamaya çalışanlara yardım mı edecekler 
Başka sorular da var gündemde... 

Herşey yetersiz 
Özel güvenlik elemanları, hangi kaynaklardan nasıl sağlanıyor Ne tür bir eğitim sürecinden geçiyor Bu görevlilerin silah kullanma yetkisi olacak mı Sorumluluk ve yetki sınırları nerede başlar, nerede biter Sürekli aynı stadda görev yapan, ev sahibinin taşkınlık yapan taraftarlarına karşı haftalar ilerledikçe duyarlılığını yitiren - hatta hoşgorüyle bakan - elemanlara karşı şirketin ve kulübün tavrı ne olacak 
Gördüğüm kadarıyla özel güvenlik konusunda Türkiye'de yasalar da yönetmelikler de yetersiz... Bu uygulamayı hayata geçirirken hiç boşluk bırakılmaması gerekiyor. 
Bahçelievler Stadı'nda yaşanan olay, anlaşıldı ki, stadlarda her zamankinden daha çok polise ihtiyacımız var... 
Yetki kullanacak, varlığıyla insanlara güven verecek, duruşuyla dahi suçu önleyecek polise 
Özel güvenlik kavramını da böyle erken ve hazırlıksız uygulamalarla sakın ha yozlaştırmayalım 

Fenerbahçe 'emin' ellerde 

İzmir'deki Fenerbahçe - Juventus maçının bence en unutulmaz olayı, kaleci Volkan'ın İtalyanların süperstarı Aleksandro Del Piero'nun kullandığı penaltı atışını kurtarmasıydı. 
Açıkça anlatalım ki, Del Piero o atışı kullanırken hiç de özenli değildi... Topa yavaşça yaklaşıp düz ve sert bir vuruş yaptı, o kadar... Hünerini gösterme gereği duymadı. Ama dikkat ettim, Volkan da Del Piero vuruşunu yapmadan en az bir metre öne çıkarak kendisine kural dışı bir avantaj sağladı. Özel maçın havasından mı bilemem, İsmet Arzuman penaltıyı tekrarlatmadı. Çok da önemli değil. Bırakın özel maçı, dünyanın en önemli liglerinde bile hakemler genellikle atlar bu olayı. 
O penaltıda önemli olan Volkan'ın başarısıydı... Daum'un "dehşet" sözcüğünü kullanarak kendisine güvensizlik mesajı vermesi korkunç bir hataydı. Yönetimden özür dileyen Christoph'un, kendisine tepki gösteremeyen Volkan'ı da çok haksız biçimde kırdığını düşünüyorum. O nedenle penaltıyı izlerken Milli Takım kalecisini alkışlamaktan kendimi alamadım. 
Ben Volkan'a güveniyorum. Elbet hatalı goller de yiyecektir. Fazlasını da kurtaracağı gibi. 
Paniğe gerek yok Fenerbahçe, emin ellerde. 

Del Bosque'nin işi zor 

Beşiktaş'ın İspanyol hocası Del Bosque, kimseyi kırmadan - karalamadan Beşiktaş'la, futbolla ilgili görüşlerini anlattı. 
Ümraniye'deki Nevzat Demir tesislerinde bir tanışma yemeği yedik. Sorduğumuz her soruya, Real Madrid yıllarından esinlenerek getirdiği örneklerle yanıt vermeye çalıştı... 
Söz, yıldız futbolculara geldiğinde "Sokaktan geldiklerini unutmasınlar... Kendilerini tanrılaştırmasınlar. Ruhlarını kaybetmesinler. Ben Real Madrid'de bu değerlerini koruyan yıldızlarla çalıştım" dedi... 
Şimdi onun bu insani tanımlamalarını ele alıp Beşiktaş'ta yıldız futbolculara karşı bir tavır olarak yorumlamak, çok haklı bir tavır gibi gelmiyor bana. 
Yine de her görüşe saygı duyarım... Ama Del Bosque'nin görüşlerine de saygı duymak gerekir. 
Paylaşmak, katılmak, benimsemek o kadar önemli değil. 
Anlamaya çalışmalıyız... 
Kimbilir, Beşiktaşlı yıldız futbolcular - Sergen ve Tümer gibi - belki bizden daha iyi anlamışlardır hocanın mesajını... 

Çelik gibi MHK 

MHK Başkanı Sabri Çelik'e "Merak ediyorum, sen mazoşist misin " diye sordum. Her zamanki gülümseme... Beyaz dişler parlıyor... "Yok abi, nereden çıkardın " diye sormaktan kendini alamadı. 
Sabri Çelik, FIFA kokartıyla yıllarca maç yönetti. Şaibesiz, tertemiz bir hakemlik kariyeri var. Hatalı kararlar vermiş olabilir. Ama kimse düdüğünü sattığını söyleyememiştir. Sorumun gerekçesi de, Spordan Sorumlu Sayın Devlet Bakanı Mehmet Ali Şahin'in TFF yasasını yenilerken koyduğu bir maddeye dayanıyor. Eskiden MHK'nın başkanıyla birlikte 3 üyesi maaş alarak görev yaparlardı. Oysa yasa değiştikten sonra MHK başkanlığı da üyeliği de "fahri görev" e dönüştü. Tepki yasasının, en yanlış maddesi buydu bence... Öğretmen emeklisi olarak sınırlı bir gelire sahip Sabri Çelik'in şimdi 24 saat sorumluluk taşıyıp günde en azından 12 saat çalışmasını bekleyemezsiniz. O da böyle bir görevi ücretsiz yapıyorsa, acı çekmekten zevk alan "mazoşist" bir tip olabilir ancak... 
Neyse ... TFF Başkanı Levent Bıçakçı yasada tarif edilen "ücretsiz" göreve, hukukla çelişmeyen biçimde bir ücret ödemek için elinden geleni yapacakmış. 
Mazoşizm faslını böylece geride bıraktık... 

Yepyeni dönem 
Çelik'e "Yeni dönemde neler yapacaksınız Hepimizin gözü sizin üzerinizde... Örneğin Erol Ersoy, Hagi'nin takımı Galatasaray'ın Ali Sami Yen ya da Olimpiyat Stadı'ndaki bir maçını yönetecek mi, yönetmeyecek mi " diye sordum. "Kimsenin kuşkusu olmasın, her hakem, her takımın her maçını yönetecek... Özellikle atamalarda kendi ilkelerimiz ve kendi standartlarımızın dışında hiçbir etki sözkonusu olmayacak" dedi... 
Sonra Özgüç Türkalp'in Ankara'da yönettiği TSYD Kupası maçında korner atışından önce kural dışı davranan iki futbolcuya sarı kart göstermesini anlattı keyifle Açtım telefonu, kutladım... Tüm hakemlerimiz aynı duyarlılığı gösterecek... Lige çok iyi giriyoruz, göreceksiniz " 
Peki ya küfür 
Öğrendiğime göre TFF, küfürle ilgili yönetmeliklerde bir dizi yeniliğe hazırlanıyor... Hakemin sırtındaki anons yükünü kaldıracağını, küfüre daha ağır cezalar getireceğini sanıyorum. 
Sabri Çelik, MHK'da her türlü spekülasyonun aksine yepyeni bir dönemin başladığının sinyallerini veriyor bizlere... 
Tıpkı adı gibi "sağlam" ve "temiz" bir dönem... 

Güler misin, ağlar mısın 

BURSA At Yarışları'nda önceki gün favori Altınkızım'ın jokeyinin kilo fazlalığı nedeniyle koşuyu kazanmasına rağmen son sıraya atılmasıyla yaşanan skandal 500 milyon lira ile geçiştirildi. Osmangazi Hipodromu'nda dün toplanan Komiserler Kurulu, antrenör Mehmet Çam ile jokey Mehmet Kaya'ya 15 gün hak mahrumiyeti ve 250'şer milyon lira para cezası verdi. Kurul, tartı hakemlerinin herhangi bir suçu bulunmadığını tespit ederken faturayı yine yarışsever ödedi. TJK bu olayda da sessiz kaldı. 



</TEXT>
</DOC>
