<DOC>
<DOCNO> 259717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sondun06.html </URL>
<DATE> 2004/08/01/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
ABD'de Ermenilerden Kerry'ye destek... 
</HEADLINE>
<TEXT>

     ABD'de Ermeni lobisini oluşturan kuruluşlardan Amerikan Ulusal Ermeni Komitesi ANCA , 2 Kasım'da yapılacak başkanlık seçiminde Demokrat aday senatör John Kerry destekleyeceğini duyurarak, tüm Amerikan Ermenilerini Cumhuriyetçi Başkan George W. Bush yerine Kerry'ye oy vermeye çağırdı. 
     ANCA Başkanı Ken Hachikian, açıklamasında, ''Amerikan Ermenileri için açık tercih, John Kerry'den yana. Senatör Kerry, 20 yılı aşkın süredir ABD'de Ermenileri ilgilendiren meselelerde güçlü mücadele veren Ermeni toplumunun bir dostudur'' dedi. 
     Kerry'nin rakibi Bush'u ise ''Ermeniler için büyük bir hayal kırıklığı'' olarak değerlendiren Hachikian, ''Bush, 2000 seçiminden önce verdiği soykırımı tanıma sözünü yerine getirmediği gibi, onun yönetimi, soykırımın tanınmasına ilişkin yasal çabalara şiddetle saldırdı'' ifadesini kullandı. 
     ANCA'dan yapılan açıklamaya göre de Kerry, Hachikian'in bu duyurusuna karşılık, ''Yardımcım John Edwards ve ben, secimde bizi desteklemesinden dolayı ANCA'ya teşekkür ederiz'' dedi. 
     
     AMERİKAN ERMENİLERİ KERRY'YE OY VERMELİ'' 
     ABD'de bu yılki başkanlık seçiminin sonucunu, henüz kararsız durumdaki eyaletlerin belirleyeceğini kaydeden ANCA, açıklamasında, ''Ermeni toplumu, Florida, Ohio ve Pennsylvania gibi kilit eyaletlerde sonucun ortaya çıkmasında anahtar rolü oynayabilecek büyüklükte bulunuyor. Amerikan Ermenileri Kerry'ye oy vermeli'' denildi. 
     Ermeni lobisi, 2000 seçiminde ülke sonucunu olaylı biçimde belirleyen Florida eyaletinde Ermenilerin Bush'a oy verdiğini ve Bush'un o sayede ABD başkanı seçilmeyi başardığını ileri sürüyor. 
     Demokrat Başkan Adayı Kerry, Senato'daki uzun görev süresince Ermeni yanlısı çabalara destek vermişti. 1990 yılında Senato genel kurulunda kabul edilmeyen sözde soykırımın tanınması tasarısı lehine oy veren Kerry, halen Senato gündeminde bekleyen ve bu yasama yılında gündeme gelmesi öngörülmeyen, sözde soykırımın dolaylı tanınması yönündeki bir tasarının da imza sahipleri arasında yer alıyor. 
     Başkan Bush'u eleştiren ANCA açıklamasında, kuruluş liderlerinin geçen 4 yılda defalarca Bush ile görüşmeye teşebbüs ettiği, ancak bu çabaların tamamının sonuçsuz kaldığı belirtildi. 
     ABD'de Kongre'nin alt kanadı olan Temsilciler Meclisi'nin Cumhuriyetçi Başkanı Dennis Hastert da Ermeni lobisinin Temsilciler Meclisi'nden geçirdiği Türkiye karşıtı bir değişiklik önergesinin yasalaşmaması için gereken bütün gayreti göstereceğini açıklayarak Ermenileri kızdırmıştı. 
     ANCA, ABD'deki Ermeni lobisinde yer alan iki büyük grup arasında Türkiye'ye karsı en sert tutumu benimseyen kuruluş olarak bilinirken, daha ılımlı Ermenileri bir araya getiren Amerikan Ermeni Meclisi ise başkanlık seçimi için henüz açık tavrını ortaya koymadı. Ancak gözlemciler, ABD'deki Ermeni toplumunun büyük çoğunluğunun Kerry'den yana olduğunu belirtiyor. 
     
</TEXT>
</DOC>
