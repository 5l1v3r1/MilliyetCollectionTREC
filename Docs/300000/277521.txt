<DOC>
<DOCNO> 277521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sontur12.html </URL>
<DATE> 2004/10/05/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Okulda tabanca gösterince... 
</HEADLINE>
<TEXT>

     Taylan YILDIRIM DHA 
İZMİR'in Alsancak semtindeki Namık Kemal Lisesi'ne kız arkadaşını görmek için giden 16 yaşındaki H.E., okul içinde dolaştığı sırada kendisine engel olmaya çalışan öğrencileri havalı tabancasını göstererek tehdit edince gözaltına alındı. 
     Olay, dün saat 17.00 sıralarında meydana geldi. H.E, kendisini öğrenci olarak tanıtarak okulun ana kapısından içeri girdi. Sınıfını bilmediği kız arkadaşının bulmak için koridorda dolaşan genç, kendisinin öğrenci olmadığı söyleyip okul dışına çıkmasını isteyen öğrencilerle tartıştı. 
     Öğrencilerin üzerine yürümesi üzerine belindeki havalı tabancayı çıkartarak kendisine yaklaşılmamasını isteyerek tehdit eden H.E., okuldan uzaklaşmaya çalışırken çağrılan polis tarafından yakalandı. Gözaltına alınarak Alsancak Karakolu'na götürülen H.E., yapılan işlemlerin ardından çocuk büro amirliği ekiplerine teslim edildi. Olayla ilgili soruşturma başlatıldı. 
     
</TEXT>
</DOC>
