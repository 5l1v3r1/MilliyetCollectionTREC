<DOC>
<DOCNO> 298339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sonyas28.html </URL>
<DATE> 2004/12/16/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Stresle başetmenin yolları... 
</HEADLINE>
<TEXT>

     Psikolog Suna Akgün, stresle başetmek için güne başlarken en az 15 dakika spor yapılması gerektiğini söyledi. 
     Psikolog Akgün, DYP Çankaya İlçe Teşkilatı'nın düzenlediği seminerde, stres ve stresle başetmenin yolları hakkında bilgi verdi. 
     Stresin hayatın bir gerçeği olduğunu ve bundan uzak durulamayacağını ifade eden Akgün, stres ile başedilememesi halinde, kişinin hem fiziksel hem de ruhsal kaynaklarının tükeneceğini söyledi. 
     Akgün, çocuklarda stresin tahmin edilenden çok daha fazla bulunduğunu ifade ederek, çocuklardaki stresin nedenini, anne-babanın geçimsizliği, şiddet, boşanma ve çocukların birbirleri ile kıyaslanması olarak sıraladı. 
     Stres altında ezilmeden yaşam ile başedilmesi gerektiğini vurgulayan Akgün, ''Sters ile başetmek, stresin biz de yarattığı etkiyi hep olumlu düzeyde tutabilmeyi öğrenmek anlamına gelir'' dedi. 
     Stresle başedebilmek için önerilerde bulunan Akgün, ilk olarak kişinin güne başlarken en az 15 dakika spor yapması gerektiğini belirtti. 
     İyi iletişim becerisi kazanmanın da stresle başetme yöntemlerinden birisi olduğuna işaret eden Akgün, gün bitmeden, sorunun konuşularak çözüme kavuşturulmasının şart olduğunu belirtti. 
     ''Herşeyi kavga ederek çözen toplum olmayalım'' diyen Psikolog Akgün, ''Kendi dünyamıza bakalım. Nasıl iletişim kurduğumuza bakalım. Biz toplum olarak dinlemesini bilmiyoruz'' diye konuştu. 
     Psikolog Akgün, stresle başetmenin diğer yöntemlerini ise ''zamanı iyi kullanmak, olumsuz düşünce biçiminden olumlu düşünce sistemine geçmek, beslenme alışkanlıklarını kontrol etmek, solunumu kontrol altına alabilmek, zihinde canlandırma ve güçlendirme yardımı alma'' olarak gösterdi. 
     Akgün, çay, kahve ve kola gibi kafein içeren içeceklerin çok alınmasının da stres hormonlarının salgılanmasına yol açtığını söyledi. 
     Psikolog Akgün, konuşmasının sonunda katılımcılara meditasyon yaptırdı. 
     
</TEXT>
</DOC>
