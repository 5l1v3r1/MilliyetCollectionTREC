<DOC>
<DOCNO> 275177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/guncel/gun04.html </URL>
<DATE> 2004/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da Kürtçe dil kursu açıldı 
</HEADLINE>
<TEXT>


12 öğretmenin görev yapacağı Aksaray'daki kursta, eğitime 4 Ekim'de başlanacak... 

İSTANBUL Milliyet 

İstanbul'da Kürtçe eğitim verilecek "Özel İstanbul Kürt Dili Öğretim Merkezi", dün düzenlenen törenle açıldı. Dil-Yay Limited Şirketi tarafından Aksaray'da açılan merkezin açılış törenine katılanlar ellerinde "Dilin özgürlüğüyle halkların kardeşliği pekişir", "Dil halkların en temel varlığıdır" yazılı dövizler taşıyarak, Kürtçe şarkılar eşliğinde halay çekti. Merkezin müdürü Mevlüt Çetinkaya, Kürtçe ve Türkçe olarak yaptığı konuşmada AB uyum yasaları çerçevesinde de olsa Kürtçe öğretime izin verilmesinin Türkiye için önemli bir adım olduğunu söyledi. Kürtçe eğitimine 4 Ekim 2004 tarihinde başlanması planlanan merkezde, 20 - 25'er kişilik 5 derslik yer alıyor. Merkeze kayıtların yarından bugünden itibaren başlayacağı ve 117 kişinin önkayıt yaptırdığı bildirildi. Kursiyerlere Kürtçe okuma - yazma, pratik Kürtçe ve akademik eğitim verileceği belirtilen merkezde, 180 saatlik ilk kurs ücretinin promosyonlu olarak 100 milyon lira olarak belirlendiği öğrenildi. Merkezde İsveç'in Upsala Üniversitesi Kürdoloji Bölümü mezunu 12 öğretmenin görev yapacağı belirtildi. 


</TEXT>
</DOC>
