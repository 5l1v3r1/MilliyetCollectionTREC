<DOC>
<DOCNO> 297490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sondun18.html </URL>
<DATE> 2004/12/14/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Fransa'nın korkusu Türkiye AB kararlarının yüzde 75'ini bloke edebilecek 
</HEADLINE>
<TEXT>

     Türkiye'nin, AB'ye girmesi durumunda AB Bakanlar Konseyi'nde kararların yüzde 75'ini bloke edebileceği öne sürüldü. 
     Fransa Maliye Bakanlığı'nca yayınlanan "Economie et Prevision" dergisinde yer alan bir makalede Avrupa Anayası'nda Avrupa Bakanlar Konseyi için öngörülen oylama sisteminin, Türkiye'ye AB Bakanlar Konseyi'nde üstünlük sağlayacağı belirtildi. Buna göre, Türkiye'nin konseydeki kararların yüzde 75.6'sını bloke edebileceği kaydedildi. Bu oranın Fransa için yüzde 55.7'de kaldığına dikkat çekildi. 
     Frederic Bobay imzasını taşıyan makaleyi değerlendiren Le Figaro gazetesi ise, Fransa'nın Avrupa yanlısı elitinin, nüfusu 2050 yılında 97.8 milyona ulaşacak Türkiye'nin AB'ye katılımıyla AB yönetiminde yaratılabileceği "blokaj"dan kaygı duyduğunu yazdı. 
     Türk milletvekillerinin Avrupa Parlamentosu'ndaki gücünün de Fransa'da endişe yarattığını da belirten gazete, Fransa Cumhurbaşkanı Jacques Chirac'ın ise, Türkiye'nin AB üyeliğine, "medeniyetlerin çatışması"nı önlemek için destek veriğini, Chirac'ın bu yaklaşımının Fransız diplomatlarının çoğu tarafından desteklendiğini de yazdı. 
     
</TEXT>
</DOC>
