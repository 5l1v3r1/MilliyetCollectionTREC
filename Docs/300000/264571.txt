<DOC>
<DOCNO> 264571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/guncel/gun04.html </URL>
<DATE> 2004/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kilisede ezanlı tören İtalya'yı karıştırdı... 
</HEADLINE>
<TEXT>


Bir Türk'ün İtalyan kadınla nik h töreninde Kuran ve ezan okundu. Onay veren başrahip eleştirilere hedef oldu 


İtalya'da Ahmet Eren Kademoğlu adlı Türk'ün İtalyan Silvia Maria Borge ile nik hı öncesinde kilisede yapılan törende, Kuran ve ezan okunması İtalya'da polemik konusu oldu. Kademoğlu ve Borge çifti, 31 Temmuz'da Torino'ya bağlı Volpiano beldesinde belediyede nik h kıyarak evlendi. Nik h öncesi kız tarafını da memnun etmek için Pavlus Kilisesi'nde "Kitabı Mukaddes" ve Kuran'dan esinlenerek bir tören yapıldı. Törene katılan bir imam da Kuran'dan ayetler ve ezan okudu. 
Olayın duyulması üzerine Volpiano Belediye Meclisi üyesi Flavio Nalesso, Başrahip Carlo Castegneri'yi, bağlı olduğu Torino Başpiskoposu Kardinal Severino Poletto'ya şik yet edeceğini açıkladı. 

'Aldatıldım' 
Töreni düzenleyenlerin verdikleri söze sadık kalmadıklarını öne süren Castegneri ise, "Volpiano'da bir mescit olmadığı için benden izin istediler. Görkemli bir tören yapmayacakları konusunda anlaştık. Ama gelen imam duayı uzun tuttu, üstüne bir de ezan okudu. Bundan sonra böyle bir törene izin vermem" dedi. 

'Başrahip saflığının kurbanı' 
Katolik Kilisesi'nin karma evliliklere sıcak bakmadığını hatırlatan Kardinal Poletto da, Castegneri hakkında soruşturma açmayı düşünmediğini kaydetti. Poletto, "Kendisinin iyi niyetinden şüphem yok. Saflığı nedeniyle bir günaha alet olduğunu düşünüyorum" diye konuştu. 
Volpiano Belediye Başkanı Francesco Goia de, polemiklere tepki göstererek, "Bir bardak suda fırtına koparılıyor. Engizisyon dönemi geride kaldı. Köktendinciliğin karşısına bir başka köktendincilikle dikilerek hiçbir yere varılamaz" şeklinde konuştu. 
Türkiye'de balayında bulunan Kademoğlu ise, Katolikleri incitmemek için "kılı kırk yardıklarını" belirterek, okunan tüm duaları İtalyanca olarak davetlilere de dağıttıklarını, bu konuda başrahipten de onay aldıklarını söyledi. Kademoğlu şöyle devam etti "Törende sadece Kuran ve ezan okunmadı. Mezmurlar'dan Neşideler Neşidesi'nden de pasajlar okundu. Katolikleri incitmemeye bu denli özen göstermişken, olayın bir polemik konusu haline getirilmesinin sebebini anlamıyorum." 


</TEXT>
</DOC>
