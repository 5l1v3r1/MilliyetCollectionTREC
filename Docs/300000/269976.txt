<DOC>
<DOCNO> 269976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sondun07.html </URL>
<DATE> 2004/09/08/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Kerry ve Bush kapıştı 
</HEADLINE>
<TEXT>

     ABD'de Demokrat Parti başkan adayı John Kerry, Irak Savaşı'nın, ABD Başkanı George W. Bush'un ''en felaket seçimi'' olduğunu belirtirken, Bush ise Kerry'yi, Demokrat Parti içindeki eski rakibi Howard Dean'in sözlerini çalmakla suçladı. 
     ABD'nin eski başkanı Bill Clinton'dan aldığı tavsiye doğrultusunda Cumhuriyetçi Parti'ye karşı hafta sonundan bu yana dilini sivrilten Kerry, Başkan Bush'un, Irak Savaşı'na girerek yanlış seçim yaptığını ve bu yüzden de sağlık ve diğer yerel harcamalar için gereken bütçenin eksildiğini hatırlattı. Kerry, Kuzey Carolina'daki bir konuşmasında, ''Bush birçok yanlış seçim yaptı. Ancak yaptığı bu yanlış seçimler arasında en felaket seçim, Irak'taki karmaşadır'' dedi. 
     Kerry, ''Irak, Bush'un seçimiydi. Bu savaşın başlayacağı tarihi o seçti. Amerika'nın yalnız başına bu işe girişeceği anı o seçti. Ve bugün Amerika, bunun bedelini ödüyor'' diye konuştu. John Kerry, Irak Savaşı'nda Amerikan askeri kayıplarının 1000'i aştığını ve şu ana kadar 200 milyar dolar para harcandığını söyledi. 
     John Kerry, ''Silah namlusunun ucunda insanların boğazından özgürlüğü zorla sokamazsın'' dedi. 
     Bush ise, 2 Kasım'daki başkanlık seçiminin çekişmeli geçeceği eyaletlerden Missouri'de otobüslü seçim kampanyası sırasında, Kerry'yi ne dediğini bilmemek ve kararsız olmakla suçladı. Başkan Bush, Massachusetts Senatörü Kerry'nin, ABD Kongresi'ndeki oylamada önce Irak'a askeri operasyona destek verdiğini ve sonra da savaş için gereken bütçeye onay vermediğini hatırlattı. Bush, Kerry'nin daha sonra, kitle imha silahları olmadığını bilse de Irak'a savaşa destek vereceği sözlerine işaret etti. 
     Bush, Kerry'nin, Demokrat Parti içindeki başkan adaylığı yarışında rakibi olan Howard Dean'in sözlerini çalmakla da suçladı. Kerry dün, ''yanlış zaman, yanlış yer, yanlış savaş'' sözleriyle Bush'un Irak Savaşı'nı eleştirmişti. Aynı sözleri daha önce Howard Dean'in kullandığı belirtiliyor. 
     Beyaz Saray basın sözcüsü Scott McClellan ise Kerry'nin, Irak'ta 1000 Amerikan askerinin öldüğü sözlerinin hatırlatılması üzerine, ''bu nefret ve diktatörlük ideolojilerini yenebilelim diye 1000 askerimiz öldü'' diye konuştu. 

     
</TEXT>
</DOC>
