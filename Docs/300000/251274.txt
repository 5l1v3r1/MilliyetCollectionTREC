<DOC>
<DOCNO> 251274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sontur13.html </URL>
<DATE> 2004/06/27/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Kazayla ablasını vurdu... 
</HEADLINE>
<TEXT>

     Batman'ın Gerçüş İlçesi'nde bir çocuk kazayla ablasını vurdu. 
     Edinilen bilgiye göre, Ulaş Köyü'nde 7 yaşındaki M.K, elindeki tüfeğin kazayla ateş alması sonucu ablası Sümeyya K'yı vurdu. 
     Sümeyya K, Gerçüş Devlet Hastanesi'ne kaldırılırken öldü. 
     
     KURU FASULYE POŞETİNDEN KALAŞNİKOF ŞARJÖRÜ ÇIKTI 
     Bursa'nın İnegöl İlçesi'nde bir yolcu otobüsünde boş kalaşnikof şarjörü ele geçirildi. 
     Güvenlik güçleri, ihbar üzerine, Muş'tan yola çıkan 34 PJS 54 plakalı otobüsü durdurdu. Yapılan aramada, Abdullah Ç'ye ait kuru fasulye poşetinin içine gizlenmiş 2 boş kalaşnikof şarjörü bulundu. 
     Abdullah Ç, gözaltına alındı. 
     
     SU YERİNE ÇAMAŞIR SUYU İÇİNCE 
     Edirne'de su yerine çamaşır suyu içen polis, rahatsızlanarak hastaneye kaldırıldı. 
     Alınan bilgiye göre, Edirne Emniyet Müdürlüğü Önleyici Hizmetler Şubesi'nde polis Y.B, görevli olduğu 643. Tarihi Kırkpınar Yağlı Güreşleri'nin yapıldığı Sarayiçi Er Meydanı'nda, yanlışlıkla su yerine çamaşır suyu içti. 
     Arkadaşları tarafından Trakya Üniversitesi Tıp Fakültesi Hastanesi'ne kaldırılan polis memurunun sağlık durumunun iyi olduğu bildirildi. 
     
     DEVRİLEN TRAKTÖRÜN ALTINDA KALDI 
     Kayseri'nin Özvatan İlçesi'nde, devrilen traktörün altında kalan çiftçi öldü. 
     Soğukpınar mevkiinde Mehmet Altıparmak yönetimindeki 38 AS 6 plakalı traktör, tarlanın meyilli olması nedeniyle devrildi. 
     Traktörün altında kalan Altıparmak 41 , hayatını kaybetti. 
     
</TEXT>
</DOC>
