<DOC>
<DOCNO> 278928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sontur02.html </URL>
<DATE> 2004/10/10/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
İstanbul'da trafik kazaları 3 ölü, 5 yaralı... 
</HEADLINE>
<TEXT>

     Sultanbeyli, Kadıköy ve Beyoğlu'nda meydana gelen trafik kazalarında, 3 kişi öldü, 5 kişi yaralandı. 
     AA muhabirinin aldığı bilgiye göre, sürücüsünün kimliği açıklanmayan 35 HZ 794 plakalı kamyon, TEM Otoyolu Sultanbeyli mevkiinde önünde giden Yunus Şanlı yönetimindeki 34 UF 3508 plakalı minibüse arkadan çarptı. 
     Minibüs, çarpmanın etkisiyle sürüklenirken, arkadan gelen 3 araç da kazaya karışan kamyon ve minibüse vurdu. 
     Kaza sonucu hurdaya dönen minibüsün sürücüsü Yunus Şanlı ile aynı araçtaki eşi Habibe Şanlı öldü. Yunus Şanlı'nın 6 aylık bebeği Emre Şanlı ile 9 yaşındaki Yasin Eren, Cahide Kayış ve Kemal Devri yaralandı. 
     Çevredeki hastanelere kaldırılan yaralılar, bir süre sonra taburcu edildi. 
     E-5 Karayolu Kadıköy Göztepe mevkiinde meydana gelen diğer kazada ise Hasan Yahya Fuatoğlu'nun kullandığı 34 UY 2150 plakalı motosiklet, kontrolden çıkarak bariyerlere vurdu. 
     Motosikletten düşen Fuatoğlu, olay yerinde öldü. 
     Beyoğlu Sütlüce Koç Müzesi önündeki kaza da, yolun karşısına geçmeye çalışan ve üzerinden kimliğini belirlemeye yarayacak herhangi bir belge çıkmayan alkollü bir kişiye otomobilin çarpmasıyla oluştu. 
     Çarpmanın etkisiyle yola fırlayan ve bacağı kırılan yaralıya ilk müdahale, çevredeki vatandaşlarca yapıldı. Yol üzerindeki yaralının ön ve arka tarafına araç lastiği koyarak yolu trafiğe kapatan vatandaşlar, ardından yaralı ile konuşarak kendinden geçmesini engellemeye çalıştılar. 
     Yaralı, olay yerine gelen ambulansla SSK Okmeydanı Eğitim ve Araştırma Hastanesi'ne kaldırdı. 
     Polis, olay yerinden kaçan otomobil sürücüsünün yakalanması amacıyla çalışma başlattı. 
     
</TEXT>
</DOC>
