<DOC>
<DOCNO> 297388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/dunya/adun.html </URL>
<DATE> 2004/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Mönüde Türkiye var 
</HEADLINE>
<TEXT>


Avrupa Birliği devlet ve hükümet başkanları, perşembe akşam yemeğinde Türkiye ile müzakere kararı, tarihi ve müzakerenin ucu açıklığı konusunda son kararı verecekler 

Güven Özalp 


Avrupa Birliği AB Zirvesi'ne 3 gün kala, gerçekleştirilen dışişleri bakanları toplantısında 3 ana konu Birlik liderlerinin kararına bırakıldı. Bunlar, "müzakere kararı, müzakere tarihi ve ucu açıklık." Her şey perşembe günkü akşam yemeğinde çözülecek. Zirve öncesinde Başbakan Recep Tayyip Erdoğan, Fransa Cumhurbaşkanı Jaques Chirac ve Almanya Başbakanı Gerhard Schröder'in bir araya gelmeleri ve 25'lerden önce bir uzlaşı arayışı içine girmeleri gündemde. Dünkü toplantıda Dönem Başkanı Hollanda, zirveden çıkacak karara evet ya da hayır demenin Türkiye'ye bağlı olacağını hatırlatırken, Fransa, müzakerelerin açılmasına yeşil ışık yakıp "Müzakerenin hedefi üyelik" mesajı verse de "üyelik dışı alternatifler" konusundaki ısrarını sürdürüyor. 

Üyelik mesajı 
Dışişleri bakanları toplantısındaki tartışmalar, Holanda tarafından hazırlanan dördüncü taslak metin temel alınarak yapıldı, ancak herhangi bir değişikliğe gidilmedi. Toplantı sonrasında bir açıklama yapan Hollanda'nın Dışişleri Bakanı Bernard Bot, "üst düzeyde bir anlaşma zemini" yakalandığını belirterek, "Perşembeye kadar tüm ülkelerin görüşlerini almaya devam edeceğiz. Müzakere açılıp açılmayacağı, bunun tarihi ve ucu açıklık konularını liderlere bıraktık" dedi. Bot, olumlu bir sonuç alınacağını belirtirken, son dönemde Ankara'da gündeme getirilen "kırmızı çizgilere" değinerek, "AB'nin kitabında kırmızı çizgiler yer almaz. Kulübe üye olmaya çalışan Türkiye, AB değil. Zirvede konsensüsle alınacak olan karara evet ya da hayır demek Türkiye'nin bileceği iştir" dedi. Bot, Türkiye'nin AB'nin pozisyonunun farkında olduğunu söyledi. Bot, "Şu aşamada Türkiye ile ilgili bir B planı yok" dedi. 
Türkiye konusunda kilidi elinde tutan ülkelerden biri olan Fransa'nın Dışişleri Bakanı Michel Barnier de toplantı henüz sonuçlanmadan bir basın toplantısı düzenledi. Barnier, Türkiye'yi uzun ve zorlu bir sürecin beklediğini belirterek, "Fransa, bu müzakerelerin açılmasından yana ve bunların başarıyla sonuçlanmasını istiyor. Zaten bu tür bir süreç açarsanız bunun amacı, başarıyla sonuçlandırmak ve sonuna kadar götürmektir. İçtenlikle bunu istiyoruz" diye konuştu. Bu olumlu ifadelere karşın Barnier, bu sonucun önceden kestirilemeyeceğini ifade etti. 

En erken 2005 sonu 
Müzakerelerin en erken 2005 sonu ya da 2006 başında başlayabileceğini söyleyen Barnier, "Bundan daha erken olmaz" şeklinde konuştu. Barnier, Türkiye'nin katılımı konusunda son sözü de Fransız halkının referandumla vereceğini ifade etti. Fransa'nın pozisyonunun siyaset çevrelerinde Türkiye'ye yönelik muhalefetin yoğunluğu ve halktaki endişeler çerçevesinde değerlendirilmesi gerektiğini belirten Barnier, sürecin açık, şeffaf ve her aşamada denetlenebilir olmasını istediklerini söyledi. Barnier, "Başarısız olması halinde süreç kesilir. Bu daha önce İngiltere'yle de yaşandı. Yeni bir şey icat edilmiyor. Daha başından diğer opsiyonlar da belirlenmeli" diye konuştu. 

Kıbrıs'ta normalleşme 
Kıbrıs konusuna da değinen Barnier, hukuki anlamda tanıma konusunda şu aşamada bir şey yapılamayacağını belirterek, "Normalleşme gerekli. Mantık bunu gerektiriyor" dedi. Bot da Kıbrıs konusunda AB'nin şu anki beklentisinin Ankara Antlaşması'nın Türkiye tarafından uyumlaştırılması olduğunu belirterek, bunu Kıbrıs'ın tanınmasıyla ilişkilendirdi. Bot şu aşamada asker çekme gibi konuların masada olmadığını söyledi. 


</TEXT>
</DOC>
