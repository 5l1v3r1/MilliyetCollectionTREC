<DOC>
<DOCNO> 295043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/guncel/agun.html </URL>
<DATE> 2004/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çokeşlilik basın sayesinde bitiyor 
</HEADLINE>
<TEXT>


Ertuşi aşireti reisi İskender Ertuş, medyanın gücü sayesinde yavaş yavaş tek eşliliğe döndüklerini belirterek, 'Artık kızları, erkeklerin üstünde tutuyorum' diyor 

Belma Akçura 

Van'ın en büyük aşireti olarak tanınan Ertuşiler'in liderliğini yapan eski Başkale Belediye Başkanı İskender Ertuş, şimdi kızlarını okutmadığına pişman. Ertuş, "Ben artık kız çocuklarını erkek çocuğunun üstünde tutuyorum. Çünkü bana saygı duyan, sahip çıkan bu kız çocuklarıdır" dedi. Celali aşiretiyle barışan Ertuş, sorularımızı yanıtladı. 

Bu, aşiretinizin ilk barışı mı 
İlk değil ama son da değil. 1966, 1994 ve 2000'de de kan davalarımız oldu. Bu hadisede ölüm yok ama bir yangın merdiveni yüzünden Celali aşiretinin 2 adamı hastaneye, 2 adamımız da cezaevine düştü. 20 aydır bununla uğraşıyoruz. 

Bu barışlar aşiret yapısının değiştiğini mi gösteriyor 
Aşiretlerin yapısında bir değişme oldu ama bizim aşiretimizde değişmek çok mümkün değil. Ama artık barış şart. Gençlerimiz artık okuyor, demokratlaşma oluyor. 

Koruculuk sistemine "evet" diyen ilk aşiret reisi olarak tanınıyorsunuz. 
Doğru. Devletimiz istedi, yapamayız demedik. Biz de devletin askeri sayılırız. Devletin silahlı gücüyüz. 1984'ten 2000'e kadar PKK'yla çatışmalarda çok şehit verdik. 

Koruculuğun kalkmasını istemiyor musunuz 
İstemiyoruz. H l devletin 1460 silahı bizdedir. Çözüm için genel af şart. Pişmanlıkla bitmez. 

Barış yemeğinde kadınlar yoktu. Sizin aşirette kadınlarla ilişki nasıl 
Haliyle yoklar, kadınlarımız kapalıdır. Ama kadınlara saygı duyarız. Bizde bir kadın boşamak yoktur, bir de partiyi değiştiremezsiniz. Boşarsanız kan gövdeyi götürür. 

Sizde boşanma yok ama eş çok. 
Şimdi 'Bunu bırak, başkasını al' dersen adamın kulaklarını keserler. Boşanmak mümkün değil. Halin neyse devam ettirirsin. İki eşim var, ama bu kumalık olayı yavaş yavaş tekeşliliğe dönüyor. Bu medyanın gücünden kaynaklandı. "Bunu yapmayın, yanlıştır" diye yazıp yayınca, biz de yavaş yavaş toparlanıyoruz. 

Kız - erkek ayırıyor musunuz 
11 çocuğum var. Kızları en fazla ortaokula kadar okutuyoruz. 

Kızları niye okutmuyorsunuz 
Yavaş yavaş bunun farkına varıyoruz. Ben artık kız çocuklarını erkek çocuğunun üstünde tutuyorum. Çünkü bana saygı duyan, sahip çıkan bu kız çocuklarıdır. 


</TEXT>
</DOC>
