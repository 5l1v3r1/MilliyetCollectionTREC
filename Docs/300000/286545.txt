<DOC>
<DOCNO> 286545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/guncel/gun05.html </URL>
<DATE> 2004/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkenceden şik yetçi olmadılar 
</HEADLINE>
<TEXT>


Dövülen çocuklar için savcının jandarmaya soruşturma açtığı olayda, aile şik yetçi olmadı 

GÖKÇER TAHİNCİOĞLU Ankara 

Türkiye'nin şarabıyla tanıdığı Ankara'nın Kalecik ilçesi, bu kez işkence iddialarıyla gündeme geldi. Kalecik Savcılığı, komşularının evinden çay, yumurta, peynir gibi gıda malzemeleri çaldıkları gerekçesiyle gözaltına alınan 2 çocuğa jandarma tarafından işkence yapıldığı iddiasıyla soruşturma başlattı. Jandarma, Değirmenkaya köyünde oturan A. 16 ve D.V. 14 kardeşleri geçen hafta, hırsızlık iddiasıyla gözaltına aldı. Hasayaz Jandarma Karakolu'na götürülen 2 çocuk daha sonra savcılığa sevkedildi. 

Savcı morlukları gördü 
Savcı Mehmet Çağlayan, ağabey V.'nin kolunun sarılı olduğunu, kardeşinin vücudunda da morluklar bulunduğunu saptadı. Çocuklar düştüklerini söylerken, savcılığa telefonla ihbarda bulunan bir kişi işkence yapıldığını, çocukları Değirmenkaya köyü muhtarı Kemal Aslan'ın dövdüğünü iddia etti. 
Çağlayan'ın devlet hastanesine sevkettiği çocuklara sert bir cisimle vurulduğu belirlendi. Çocuklar, yeniden ifadelerini alan Çağlayan'a karakolda dayak yediklerini söyledi. Çocukları kendi arabasıyla karakola götüren Çağlayan, burada 3.5 saat keşif yaptı ve çocukları personelle yüzleştirdi. 
Yaşları 18'den küçük olduğu için, Çocuk Muhakemeleri Usulü Kanunu'na göre gözaltına alınmaları yasak olan ve ancak savcı tarafından sorgulanabilen çocukları dövdükleri iddia edilen jandarma personeli hakkında soruşturma açıldı. Dava açılabilmesi için Bakanlığın izin vermesi gerekiyor. Çocukların ailesinin suç duyurusunda bulunmadığı ve jandarmadan şik yetçi olmak istemediği öğrenildi. 


</TEXT>
</DOC>
