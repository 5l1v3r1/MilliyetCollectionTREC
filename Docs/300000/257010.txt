<DOC>
<DOCNO> 257010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/yasam/axyas01.html </URL>
<DATE> 2004/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençler için 'en iyi' ülke Türkiye 
</HEADLINE>
<TEXT>


Newsweek, son sayısında 'Dünyanın en iyi ülkeleri'ni sıraladı ve Türkiye'yi, 'genç olmak için en iyi ülke' seçti 

DIŞ HABERLER SERVİSİ 

Yerküre üzerindeki her yerin kendine özgü bir güzelliği olduğu düşüncesinden yola çıkan Amerikan Newsweek dergisi son sayısında "Dünyanın En İyi Ülkeleri" başlığıyla bu konuyu işledi ve kapak konusunda Türkiye için "Genç olmak İçin En İyi Ülke" dedi. 
Owen Matthews imzalı makalede, "Köylü çocuklar, modern bir yaşam için İstanbul'a geliyorlar" denilerek, İstanbul'dan genç manzaraları aktarıldı. Serin bir cuma akşamı Taksim Meydanı'ndaki gözlemlerini aktaran Matthews, meydanın gezen, sohbet eden, sevgilerinin yolunu gözleyen gençlerle dolu olduğunu yazıyor. Matthews, iyi giyimli, at kuyruğu saçlı, beyaz tişörtlü gençlerin, asker pantolonlu öğrencilerin, Britney Spears giyimli hoş kızların olduğu meydanda Müslüman bir ülkede olduğunuzu anımsatan tek izin, türbanlı, uzun pardösülü, erkenden eve gitmek için ayrılan bazı kızlar olduğunu anlatıyor. 

Modern yaşam peşinde 
Matthews, Türkiye'nin neden gençler için en iyi ülke olduğunu da şöyle yorumladı "Üç kuşaktır, Türk gençleri İstanbul gibi büyük kentlere akıyor. 1950'de Türklerin yüzde 82'si kırsalda yaşarken, bu oran şimdi yüzde 35'in altında. İstanbul'un nüfusu 10 kat artıp 14 milyona ulaştı. Kırsaldan gelenlerin etkisine rağmen, İstanbul fazlasıyla bir Avrupa kenti kaldı. Ve Türkiye Avrupa Birliği'ne katılmaya doğru yaklaştıkça, büyük kentte genç ve bek r olmak daha avantajlı bir hal aldı..." 
Matthews Newsweek okuyucularına, ailesiyle 7 yaşında Rize'den İstanbul'a gelen 21 yaşındaki müzisyen Bülent Aydoğan'ın İstanbul hakkındaki görüşlerini şöyle aktardı "Her yaz köye gittiğimde zaman yolculuğu hissine kapılıyorum. Köy her zaman bir parçam olacak... Ancak istediğim kadar bira içebileceğim, sevgilimin olacağı modern bir yaşam istiyorum." 

'Sosyal devrim kapıda' 
Parlak kent ışıklarının dünyanın her ülkesinde gençler için cazibe merkezi olduğunu hatırlatan Matthews, bu fenomenin Türkiye'de, ülkeyi Avrupa'ya, Ankara'daki hükümetin hazırladığı yasalardan daha fazla yakınlaştıran bir sosyal devrimin habercisi olarak algılandığı yorumunu yaptı. 
Matthews makalesinde Marmara Üniversitesi'nin kentlerde okuyan lise son sınıf öğrencileri üzerinde ülke çapında yaptığı araştırmanın sonuçlarına da değindi. Araştırmaya göre öğrencilerin çoğu evlenmek için ideal yaşın 30 olduğunu, ideal çocuk sayısının iki olduğunu düşünüyor, kız öğrencilerin çoğu ise aile kurmadan önce kariyer istiyor. Bunlar eğilimler tipik bir Batı Avrupa ülkesi karakteristiği. 

'Tezat çok keskin' 
Türkiye'de 24 yaş altı nüfusun genel nüfusa oranının yüzde 21 olduğunu yazan Matthews, gençlerin büyük kentlerde yoğunlaştığını, bunun da İstanbul'da 27, Ankara'da ise 19 üniversite olarak biçimlendiğini vurguladı. Türkiye'de büyük kentlerin genç kadınlar için özgürlük mek nları olduğunu belirten Matthews, biri kentli ve karmaşık, diğeri kırsal ve dindar Türkiye'deki iki dünya arasındaki tezatın hiçbir ülkede olmadığı kadar keskin olduğuna da değindi. 

İşte 'TOP 10' 
1. İSVEÇ Sağlık uygulamalarında yüksek not ve yenilikler 
2. ABD Girişimcilik merkezi 
3. NORVEÇ BM Gelişim Endeksi'nde 2003 ve 2004 birincisi 
4. JAPONYA Endüstri devi, cömert 
5. HOLLANDA Sağlıklı, liberal bir ahlak anlayışıyla iş bilincinin birlikteliği 
6. AVUSTRALYA Mülteci akınından enerji alıyor 
7. FRANSA Kültür, mutfak ve hala Avrupa'nın katalizatörü 
8. İRLANDA Ekonomik olarak hareketsizken şimdi taşeron merkezi 
9. SİNGAPUR Temiz hükümet 
10. KANADA Sessiz ancak açık ve çok yönlü toplum için model 


</TEXT>
</DOC>
