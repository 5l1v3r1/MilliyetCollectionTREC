<DOC>
<DOCNO> 254243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sonyas17.html </URL>
<DATE> 2004/07/09/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Bu ambulans balina ve yunus taşıyor... 
</HEADLINE>
<TEXT>

     İskoçya'da mahsur kalan veya yaralanan yunuslara ve balinalara acil yardım hizmeti verecek son teknolojiyle donatılmış bir ambulans bugün sulara açıldı. 
     Ambulansı hizmete sokan vakfın Müdürü Kevin Robinson, ''yunus ve balinaların mahsur kalması durumunda en önemli şeyin hızla olay yerine gitmek olduğunu'' belirterek, ''Şimdi bu olanağa sahibiz'' dedi. 
     Britanya'da ilk kez böyle bir ambulans hizmete girdi. 
     Başı derde giren yunus ve balinaların yerini belirleme, tedavi etme ve yeniden yüzdürme imkanlarına sahip ''tekne-ambulans'' aynı zamanda deniz araştırmaları için veri toplayacak. 
     Her yıl İskoçya'nın kuzeyindeki Moray Firth kıyılarında 300 kadar balina ve yunus mahsur kalıyor ya da kıyıya vuruyor. 
     
</TEXT>
</DOC>
