<DOC>
<DOCNO> 297390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/dunya/axdun02.html </URL>
<DATE> 2004/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek yol üyelik 
</HEADLINE>
<TEXT>


Almanya Başbakanı Schröder ve Hollanda Başbakanı Balkenende 'Türkiye ile imtiyazlı ortaklık' formülüne kesin bir dille karşı çıktılar 

DIŞ HABERLER SERVİSİ 


Almanya Başbakanı Gerhard Schröder ve AB Dönem Başkanı Hollanda'nın Başbakanı Jan - Peter Balkenende, AB'nin Türkiye ile müzakerelerinin tam üyelik hedefiyle sürdürüleceğini söylediler. Schröder, 17 Aralık'ta Brüksel'de yapılacak AB zirvesinin hazırlıklarını görüşmek üzere dün Berlin'de Balkenende ile bir araya geldi. Almanya Başbakanı, yaklaşık bir saat süren görüşmeden sonra Balkenende ile düzenlediği basın toplantısında, "Türkiye ile üyelik müzakerelerine başlanması konusunda Balkenende ile görüş birliği içindeyiz. Müzakere hedefi tam üyelik, bu hedef göreceli hale getirilmeyecek. Türkiye'ye müzakere tarihi verilecek, ancak müzakereler uzun sürecek ve sonucu da açık" dedi. 
Schröder, Hıristiyan Sosyal Birlik Partisi CSU Genel Başkanı Edmund Stoiber'in, 2006 yılında iktidara geldikleri takdirde Türkiye'nin AB üyeliğini engellemek için her türlü çabayı harcayacaklarını söylediğinin hatırlatılması üzerine de, "Bay Stoiber çoğu zaman haddini aşar" diye konuştu. 
Balkenende de, AB zirvesiyle ilgili hazırlıkları görüşmek amacıyla Schröder'i ziyaret ettiğini ve karar tasarısında açık kalan bazı konuları görüştüklerini belirterek, "Herkesin kabul edeceği ve Türkiye tarafından kabul edilebilir bir metin üzerinde çalışıyoruz. Bu hususta 3 konunun kabul edilmesini istiyoruz. Müzakerelerin hedefi tam üyelik olacaktır. Türkiye'ye müzakere tarihi verilecektir ve müzakerelerin sonucu açık olacaktır" şeklinde konuştu. 
Görüşmede Kıbrıs konusunun gündeme gelip gelmediği yolundaki bir Türk gazetecisinin sorusu üzerine Balkenende, "Kıbrıs konusunu da görüştük. Bu konu Türkiye için de çok önemli. Bu konuda Atina ve Kıbrıs'ta Rum Kesimi'nde temaslarda bulundum, ayrıca İngiltere Başbakanı Tony Blair ile de görüştüm" dedi. Almanya Dışişleri Bakanı Joschka Fischer ise, "Bize göre hedef tam üyeliktir. Bu hedefi saptıracak her sulandırma, Türkiye'deki başarılı reform sürecinin kesilmesine yol açar" diye konuştu. 
Bu arada Tony Blair'in Türkiye'nin AB üyeliği konusunda bugün Londra'da İtalya Başbakanı Silvio Berlusconi ve Almanya Başbakanı Gerhard Schröder ile görüşeceği açıklandı. Blair'in sözcüsü, gündemin AB'nin Türkiye ile ilgili kararının alınacağı zirve olacağını bildirdi. Almanya ve İtalya, İngiltere gibi, AB'nin Türkiye ile gelecek yıl tam üyelik müzakerelerine başlanmasına destek veriyor. 




</TEXT>
</DOC>
