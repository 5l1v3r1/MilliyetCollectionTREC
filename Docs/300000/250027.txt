<DOC>
<DOCNO> 250027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sontur09.html </URL>
<DATE> 2004/06/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kızıltepe'de terör örgütü operasyonu 3 kişi tutuklandı 
</HEADLINE>
<TEXT>

     Mardin'in Kızıltepe İlçesi'nde güvenlik kuvvetlerine karşı eylem hazırlığında bulunan terör örgütü PKK KONGRA-GEL üyesi 1 kişi ile yardım ve yataklık yapan 3 kişi tutuklandı. 
     Alınan bilgiye göre, güvenlik güçleri, ihbar üzerine Atatürk Mahallesi'nde bir eve operasyon düzenledi. Operasyonda, kırsal alandan gelerek güvenlik kuvvetlerine yönelik silahlı ve bombalı eylem hazırlığı içinde olan terör örgütü üyesi Serxwabun kod adlı O.K, 2 Rus yapımı savunma tipi parça ve basınç etkili el bombası, 1 kalaşnikof marka uzun namlulu silah ile silaha ait 3 şarjör, 91 fişek ve örgütsel doküman ile birlikte yakalandı. 
     Gözaltına alınan terörist O.K'nin, 5 yıldan beri terör örgütü PKK KONGRA-GEL'in Irak'ın kuzeyindeki kamplarında silahlı eğitim gördüğü, örgütün son dönem stratejisi çerçevesinde sorumlu düzeydeki teröristlerce Kızıltepe İlçesi'nde silahlı ve bombalı saldırılar gerçekleştirmek üzere görevlendirildiğinin belirlendiği bildirildi. 
     Daha sonra, yardım ve yataklık yaptıkları belirlenen S.U, M.K ve M.C.K de gözaltına alındı. 
     Sorgulanmalarının ardından adli mercilere sevk edilen 4 kişi tutuklandı. 
     
</TEXT>
</DOC>
