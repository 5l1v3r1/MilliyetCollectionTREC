<DOC>
<DOCNO> 279110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/soneko28.html </URL>
<DATE> 2004/10/11/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
AB ekonomi komiseri Euro, yerini petrol fiyatlarına bıraktı 
</HEADLINE>
<TEXT>

     Avrupa Komisyonu'nun Ekonomik ve Parasal İşlerden Sorumlu Üyesi Joaquin Almunia, Avrupa ekonomileri için geçen yıl endişe kaynağı olan değerli euronun artık bir tehdit olmaktan çıkarak yerini petrol fiyatlarına bıraktığını söyledi. 
     Almunia, Hollanda'nın başkenti Amsterdam'da bugün başlayan ''Beş Yılın Ardından Euro'' konferansı için hazırlanan konuşma metninde, ortak para kullanan ülkelerde makro ekonomik istikrarı hedefleyen politikaların euronun rezerv para olarak uluslararası çekiciliğini artırdığını kaydetti. 
     ''Geçen yıl AB için büyük tehdit oluşturan değerli euro, bu yıl yerini petrol fiyatlarına bıraktı. 2003'te diğer paralar karşısında hızla değerlenen euro, endişe yaratıyordu. Şimdi ise yüksek petrol fiyatlarının global büyümeyle enflasyon üzerindeki olumsuz etkisi tedirginlik oluşturuyor'' diyen Almunia, büyümenin sürmesini beklediği euro bölgesinde, 1.24'e çıkan mevcut euro dolar paritesinin risk oluşturmayacağını bildirdi. 
     Dış talep yanında Avrupa'daki tüketiciler ve iş dünyasındaki güven artışının büyümeyi sürüklediğini anlatan Almunia, Fransa başta olmak üzere iç talepte de kıpırdanma görüldüğünü kaydetti. 
     
     ''BÜYÜMENİN ALTYAPISI OLUŞTU'' 
     Euro bölgesinde son yıllardaki düşük enflasyon ortamının uzun vadede daha yüksek büyüme performansına erişmenin altyapısını oluşturduğunu belirten Avrupa Komisyonu'nun Ekonomik ve Parasal İşlerden Sorumlu Üyesi Almunia, Beş Yılın Ardından Euro Konferansı için hazırladığı konuşma metninde şu ifadelere yer verdi 
     ''Paradan sorumlu yetkililerin başarıyla uyguladığı politikalar, euro enflasyonuyla ilgili beklentilerin kontrol altında tutulmasını sağladı. İç tüketim talebindeki devamlılığı sağlama anlamında euronun güçlü bir para olduğu söylenebilir. 
     Büyüme ve ekonomik dinamizmde ise euro bölgesi ABD'nin gerisinde kaldı. Bunda Avrupa ürün ve işçi pazarının hala yeterli esnekliğe kavuşamaması etkili oldu.'' Almunia'nın konuşma metninde, Avrupa'da son zamanlarda sıkça tartışılan konular arasında bulunan ''euro kriterlerinin tanımlandığı İstikrar ve Büyüme Anlaşması'nda reform yapılmasının gerekli hale geldiği'' görüşü de destek buldu. 
     
</TEXT>
</DOC>
