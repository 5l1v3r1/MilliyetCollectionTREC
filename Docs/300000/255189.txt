<DOC>
<DOCNO> 255189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sontur33.html </URL>
<DATE> 2004/07/13/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Bakan Aksu Emniyetten kaçırma olayıyla ilgili incelemeler sürüyor 
</HEADLINE>
<TEXT>

     İçişleri Bakanı Abdülkadir Aksu, Hamit Bayram'ın emniyet binasından kaçırılması olayını araştırmak üzere bölgeye müfettişler gönderdiklerini belirterek, ''O müfettiş arkadaşlarımızın görevleri, olayı bütün yönleriyle incelemek, kusuru, eksiği, suçu olanlar varsa, bunları tespit etmek'' dedi. 
     Aksu, resmi konuğu olarak İstanbul'da bulunan Yunanistan Kamu Düzeni Bakanı Yorgos Vulgarakis'le ''güvenlik işbirliği protokolü''nü imzaladıktan sonra, basın mensuplarının Van'daki olaya ilişkin sorularını yanıtladı. 
     ''Malatya Emniyet Müdürlüğü tarafından Malatya'da yapılan arama sonucunda ele geçirilen Hamit Bayram ve arkadaşının üzerlerinde bulunan eroin maddesinden dolayı, bu kişilerin organize bir suç şebekesi olabileceği kanaatine varıldığını'' ifade eden Aksu, zanlıların bu konuda ifadelerinin alındığını bildirdi. 
     Aksu, ''Bunların, ekibe 'Van'da daha çok miktarda eroin verebileceklerini' ifade etmeleri üzerine Malatya Emniyet Müdürlüğü'nden 11 kişilik bir ekip, bu eroin kaçakçılığından zanlı olan kişileri beraberlerine alıp Van'a geliyorlar'' dedi. 
     ''Van'a girmeden Enez civarında şahıslar ve arabalarının, Bölge Trafik İstasyonu'nun arkasındaki Emniyet'e ait tamir bakım atölyesine getirildiğini ve aracın tekrar kontrol edildiğini'' anlatan Aksu, ''bu sırada Malatya emniyet ekibinin başındaki Kaçakçılık Şube Müdürü'nün de Van Emniyet Müdürü ile konuyu görüşmek üzere Van'a gittiğini'' söyledi. 
     
     ''HER İKİ ZANLI KAÇIRILMIŞTIR'' 
     Aksu, ''Bu sırada Tamir Bakım Atölyesi'ne gelen eski bir milletvekili ve adamlarının buradaki görevlilerle münakaşa ettiklerini'' kaydederek, sözlerini şöyle sürdürdü 
     ''Eski bir milletvekili ve adamlarının buraya gelmesi ve başlayan münakaşayla, her iki zanlı kaçırılmıştır. Bunun üzerine, gece olay bize intikal etti. Van Emniyet Müdürlüğü'ne talimat verildi. Bütün ekipler seferber edildi. Bu olaya karışan eski milletvekili ve 6 kişi savcılığa çıkarıldı, oradan da mahkemeye çıkarılarak tutuklandılar. 
     Ancak bu konuları araştırmak, soruşturmak için müfettişler görevlendirdik. O müfettiş arkadaşlarımız şu anda çalışmalarına devam ediyorlar. Tabii ki, Van'daki çalışmadan sonra, Malatya ile ilgili çalışmalarını da yapacaklar. Bu arkadaşlarımızın görevi, olayı bütün yönleriyle incelemek, bu olay içinde kusuru, eksiği, suçu olanlar varsa, bunları tespit etmek. Ondan sonra bu rapor doğrultusunda gereken adli ve idari işlemler yapılacaktır. Şu an henüz rapor tamamlanmadı.'' 
     
     ''KESİNLİKLE GÖRÜŞMEM OLMAMIŞTIR'' 
     İçişleri Bakanı Abdülkadir Aksu, ''Eski milletvekili Mustafa Bayram'ın kendisini ve pek çok bakanı bu olaydan sonra aradığı ve kaçırılma olayında bazı polislerin yaralandığı'' yolundaki iddiaların bulunduğunun söylenmesi üzerine de şöyle konuştu 
     ''Katiyen öyle bir arama, öyle bir konuşma yok. Yaralı polis olabilir, ama o konuda iddia edildiği şekilde bir şey yok. Ya da benim kesinlikle bir görüşmem olmamıştır. Diğer taraftan bütün ekiplerimiz, hem jandarmamız, hem güvenlik birimlerimiz kaçırılan zanlıları araştırıyor.'' ''Suçluların yurtdışına kaçıp kaçmadıklarına'' ilişkin soru üzerine ''bu konuda her türlü ihtimalin değerlendirildiğini'' vurgulayan Aksu, ''polisin uyuşturucu zanlılarına, yerlerini haber vermelerine yol açacak şekilde gözaltında telefon görüşmesi yaptırmasının yetkisi dahilinde olup olmadığı'' yönündeki soruya şu karşılığı verdi 
     ''İşin çok derinliğine giriyorsunuz. Polisin kullandığı birçok metotlar vardır. Gerek narkotik polisinin, gerek organize suçlarla mücadele polisimizin uyguladıkları metotlar vardır. Müfettişleri niye görevlendirdik Bütün bunlar müfettişlerce tespit edilecek.'' 
     
</TEXT>
</DOC>
