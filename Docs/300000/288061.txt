<DOC>
<DOCNO> 288061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonsiy01.html </URL>
<DATE> 2004/11/11/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Türkiye'den Filistin halkına başsağlığı mesajları... 
</HEADLINE>
<TEXT>

     Bugün sabaha karşı hayatını kaybeden Filistin lideri Yaser Arafat için Cumhurbaşkanı Sezer, Başbakan Erdoğan, Meclis Başkanı Arınç ve Dışişleri Bakanı Gül başsağlığı mesajları yayınladı. 
     Cumhurbaşkanı Ahmet Necdet Sezer, Filistin Devlet Başkanı Yasser Arafat'ın yaşamını yitirmesi üzerine, Filistin Ulusal Yönetimi Yasama Meclisi Başkanı Rawdi Fattouh'a başsağlığı mesajı gönderdi. 
     Cumhurbaşkanlığı Basın Merkezi'nden yapılan yazılı açıklamaya göre, Cumhurbaşkanı Sezer, mesajında, ''Değerli devlet adamı ve Filistin Ulusu'nun önderi, dostum ve kardeşim Yasser Arafat'ın yaşamını yitirmesini derin bir üzüntüyle öğrendim'' dedi. 
     Sezer, mesajında şöyle dedi 
     ''Filistin'in haklı davasını uluslararası kamuoyuna maleden ve ülkelerimiz arasındaki dostluk ve kardeşlik ilişkilerinin geliştirilerek güçlendirilmesine büyük katkılarda bulunmuş olan Yasser Arafat'ın yaşamını yitirmesi, Filistin Ulusu'nda olduğu kadar, Türk Ulusu'nda da derin üzüntü yaratmıştır. 
     Filistin Ulusu'nun esenlik ve gönenci için gösterdiği çabaların yanında, Yasser Arafat, tüm Ortadoğu bölgesinin barışın egemen olduğu bir coğrafyaya dönüşmesine yönelik çabalarıyla da her zaman anılacaktır. 
     Yasser Arafat'ın değerli katkılarıyla yürütülen Filistin davasının onun kaybından etkilenmeyeceğine, aksine, onun kararlılığından güç alan Filistin halkının kendisini bağımsızlığa götürecek bir önderi çıkarmayı başaracağına inanıyorum. Türkiye, uluslarımız arasındaki ilişkilerin dayandığı sarsılmaz temellerden güç alarak Filistinli kardeşlerini bu yolda desteklemeyi sürdürecektir. 
     Ülkelerimizin gelecekte de omuz omuza hareket edeceğine ve Uluslarımız arasındaki güçlü ilişkilerin önümüzdeki dönemde daha da ileriye götürülerek barışı ilke olarak benimseyecek gelecek kuşaklara taşınacağına olan inancımı dile getirmek istiyorum. 
     Türk Ulusu ve kendi adıma merhuma Tanrı'dan rahmet diler, size, ailesine ve dost Filistin Ulusu'na en içten başsağlığı dileklerimi sunarım.'' 
     
     ERDOĞAN 

     Başbakan Recep Tayyip Erdoğan, Filistin lideri Yaser Arafat'ın ölümü nedeniyle Filistin Başbakanı Ahmed Kurey'e başsağlığı mesajı yolladı. 
     Mesajında, Filistin halkının lideri ve Devlet Başkanı Arafat'ı yitirmiş olmaktan derin üzüntü duyduklarını ifade eden Erdoğan, Türk halkı ve hükümeti adına Filistinlilerin acısını paylaştıklarını belirterek, Arafat'a Allah'tan rahmet diledi. 
     Erdoğan, ''Filistinlilerin bu derin acılarını kendilerine yakışır bir metanetle göğüsleyerek ilerlemelerini sürdüreceklerinden şüphe duymamaktayım. Türkiye de Filistin'i bu doğrultuda desteklemeyi sürdürecektir'' ifadesini kullandı. 
     Başbakan Erdoğan mesajında şunları kaydetti 
     ''Filistin'in haklı davasının savunucusu ve Filistin Devleti'nin kurucusu olan Arafat'ın aramızdan ayrılması sadece Filistinliler için değil, bizim için de bir kayıp olmuştur. Haklı davasını kararlılıkla savunan ve bu yolla hiçbir fedakarlıktan kaçınmayan Arafat, aramızdan ayrılmış, ancak yaptıklarıyla dünya siyasetinde her lidere nasip olmayan edebi bir yere kavuşmuştur. 
     Filistin ulusunun refahı için sarf ettiği çabalara ek olarak, Arafat'ın tüm Ortadoğu bölgesinin barışın hüküm süreceği bir coğrafyaya dönüşmesi için gösterdiği çabalar unutulmayacaktır. Onun bu çabaları yeni Filistin neslinin hatırasına saygı ile barış yolunda daha kararlı adımlarla yürümesine ışık tutacaktır. 
     Arafat'ın Filistin Devleti ve halkı ile Türkiye ve Türk halkı arasındaki bağların her alanda güçlendirilmesi için sarf ettiği ve bu yönde yaptığı şahsi katkılar her zaman şükranla anılacaktır. 
     Türk Devleti ve halkının bu üzüntülü anınızda yanınızda olduğunu ve sizlerle dayanışma içinde bulunduğunu teyit eder, Arafat'ın tüm Filistinlilerin olduğu gibi, Türk halkının kalbinde de güzide yerini aldığını bilmenizi isterim.'' 
     
     ARINÇ 

     TBMM Başkanı Bülent Arınç, Filistin Devlet Başkanı Yaser Arafat'ın bıraktığı boşluğun büyük olduğunu bildirerek, ''Filistin halkı, kahramanını kaybetmiştir'' dedi. 
     Arınç, Arafat'ın vefatı dolayısıyla Filistin Yönetimi Meclis Başkanı Rawhi Fattouh'a bir mesaj gönderdi. 
     TBMM Başkanı Arınç'ın mesajı şöyle 
     ''Filistin halkının sembol lideri, özgürlük ve bağımsızlık mücadelesinin yılmaz savunucusu Filistin Devlet Başkanı Yaser Arafat'ın hakkın rahmetine kavuştuğunu büyük bir üzüntüyle öğrendim. 
     Ömrünü, inandığı davasına ve halkına adamış bir liderin bıraktığı boşluk büyüktür. 
     Filistin halkı kahramanını kaybetmiştir. 
     TBMM adına Türk Halkı'nın derin üzüntülerini ve dayanışma hislerini sizin aracılığınızla Filistin halkına iletiyorum. 
     Dualarımız, büyük devlet adamı ve Filistin davasının yılmaz savunucusu Yaser Arafat içindir. 
     Türkiye-Filistin ilişkilerinin her alanda gelişmesi için sarf ettiği çabalar her zaman şükranla anılacaktır. 
     Allah rahmet eylesin. 
     Allah, Yaser Arafat'ın ailesine, Filistin halkına ve İslam alemine sabır versin.'' 
     
     GÜL 

     Dışişleri Bakanı ve Başbakan Yardımcısı Abdullah Gül, Filistin lideri Yaser Arafat'ın yaşamını yitirmesi nedeniyle Filistin Dışişleri Bakanı Nebil Şaat'a başsağlığı mesajı gönderdi. 
     Gül mesajında, Arafat'ın ölüm haberini almaktan çok büyük üzüntü duyduğunu ifade ederek, onun, Filistin halkının mücadelesine yönelik uzun yıllardır sürdürdüğü liderliği boyunca halkına rehberlik ettiğini ve ilham verdiğini kaydetti. 
     Arafat'ın, Filistin davasının ön sıralara taşınmasında eşsiz bir rol oynadığını, ölümünün, sadece Filistin halkı için değil bütün dünya için büyük bir kayıp olduğunu belirten Gül, ''Arafat'ın şimdi, halklarının haklı davalarına kendilerini adayan siyasi liderler arasında yerini aldığını'' ifade etti. 
     Gül, mesajında şunları kaydetti 
     ''Arafat'ın geride bıraktığı denge, Filistinlileri sadece yeni başarılara taşımakla kalmayıp, ülkelerimiz arasında zaten varolan güçlü dostluk ve işbirliği bağlarını daha da geliştirmemiz ve çeşitlendirmemiz için hepimize yol gösterecektir. 
     Bu üzücü olay karşısında Türk halkı ve kendi adıma size, Arafat'ın tüm ailesine ve kardeş Filistin halkına kalpten başsağlığı dileklerimi iletiyorum.'' 
     
</TEXT>
</DOC>
