<DOC>
<DOCNO> 291903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/spor/axspo03.html </URL>
<DATE> 2004/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredileri tükendi 
</HEADLINE>
<TEXT>


Galatasaray Teknik Direktörü Gheorghe Hagi, Özhan Canaydın ile yaptığı görüşmede operasyon planını tekrarladı, Başkan'dan tam destek aldı. Ayrıca Canaydın ile Ergun Gürsoy arasındaki buzlar da eridi 

ERHAN TELLİ 


'Çok şans verdim' 
SARI - Kırmızılı takımın Rumen çalıştırıcısı Hagi, önceki gün Başkan Özhan Canaydın ile bir araya gelip, takımın son durumunu masaya yatırdı. Hagi'nin, bazı yıldızlarından beklenen verimi alamadığını dile getirip, "Kredileri tükendi. Şanslarının tamamını kullandılar. Şimdi sıra forma bulamayanlarda" dediği öğrenildi. Canaydın'ın ise, "Sonuna kadar arkandayım" mesajı verdiği iddia edildi. 

En sıcak yönetim 
BAŞKAN Özhan Canaydın, Hagi ile yaptığı görüşmenin ardından yönetim kurulu toplantısına katıldı. Canaydın, Fatih Akyel'in transferi nedeniyle aralarında kırgınlık olan Ergun Gürsoy ile buzları da eritti. Canaydın - Gürsoy ikilisinin, takımın başarısı için geçmişte yaşananları unutma kararı aldığı öğrenildi. Bu arada Galatasaray Başkanı, ilk yarının sonuna kadar yönetici arkadaşlarına "Sus" emri verdi. 

Yemekte buluştular 
YÖNETİM içinde yaşanan barış rüzgarlarının ardından Futbol Şubesi, takıma motive edebilmek için dün kolları sıvadı. 2. Başkan Ergun Gürsoy ve yardımcısı Fatih Gökşen Sarı - Kırmızılı futbolculara Beyti Restaurant'ta akşam yemeği düzenledi. Ergun Gürsoy'un 100. yıl hedeflerini hatırlatıp, "Sizden önceki haftalardaki gibi istikrarlı futbol bekliyorum" dediği öğrenildi. 

Formül arıyor 

Solda sıkıntı var 
GALATASARAY Teknik Direktörü Hagi, sol kanattaki krizi durdurabilmek için çözüm arayışlarını sürdürüyor. Hasan Şaş, Baliç ve Ergün'ün üst üste gelen sakatlıklarıyla zor durumda kalan Rumen teknik adam, bu bölge için alternatif oyuncu arayışlarını dün akşam yaptırdığı çalışmada da sürdürdü. Hagi bazı yıldızlarını bu mevkide test ederek forma şansı verdi. 

Volkan gündemde 
ERGÜN'ÜN sakatlığı hakkında kulüp doktorlarından sürekli bilgi alan Hagi'nin, tecrübeli oyuncuyu, cuma akşamı oynanacak Ankaragücü maçına kadar yetiştirilmesini istediği ve Volkan'ı bu bölgeye özel olarak hazırladığı bildirildi. Hazırlıklara ara vermeden devam eden Sarı - Kırmızılılar, bu sabah yapacakları son çalışmanın ardından akşam da Ankara'ya uçacak. 

Aslan sizi izliyor 

Kameralar artırılıyor 
BEŞİKTAŞ İnönü Stadı'nda yaşanan ölüm olayının ardından Galatasaray Yönetimi kolları sıvadı. Sarı - Kırmızılılar, Ali Sami Yen'de kullanılan güvenlik kameralarının sayısını artırma kararı aldı. Ekstradan yerleştirilecek olan 10 kamerayla, stadın kapalı ve ölü noktalarının da izleneceği öğrenildi. 

İki kapıya önlem 
STATLARA biletsiz giriş yapılmasını önleyen barkot sistemi sayesinde, bedavacıların önünü kesmeyi başaran Galatasaray, polis ve itfaiyecilerin giriş yaptığı iki kapıyı da yakın takibe aldı. Turnike sisteminin kullanılmadığı bu kapılara da, yakın görüntü çekebilen kameraların yerleştirileceği öğrenildi. 

Bülent'e kutlama 

A Milli Takım ve Galatasaray'ın emektar ismi Bülent Korkmaz, Beyti Restaurant'ta düzenlenen yemekte sürpriz bir doğum günü pastasıyla karşılaştı. Sarı - Kırmızılı futbolcular, 36. yaşını dolduran Bülent'i alkışlarla kutladı. Tecrübeli oyuncu, "Kendimi h l ilk günlerdeki gibi hırslı ve heyecanlı hissediyorum. Belki de başarımın en büyük sırrı bu. Gücümün yettiği yere kadar hizmete devam edeceğim" diye konuştu. 



</TEXT>
</DOC>
