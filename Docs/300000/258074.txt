<DOC>
<DOCNO> 258074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sontur12.html </URL>
<DATE> 2004/07/25/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Tren faciası... Alman ekip, kaza yerinde inceleme yapıyor... 
</HEADLINE>
<TEXT>

     Almanya'dan gelen 3 kişilik heyet Sakarya'da tren kazasının olduğu bölgede inceleme yaptı. 
     TCDD Genel Müdür Yardımcısı ve diğer yetkililerin nezaretinde Almanya Demiryollarından 3 kişilik uzman heyet kazanın olduğu bölgede inceleme başlattı. TCDD Genel Müdür Yardımcısı Erol İnal, yaptığı açıklamada, Almanya'dan gelen uzman heyetin sorularını yanıtlayacaklarını ve müdahale etmeyip kendilerini özgür bırakacaklarını söyledi. 
     Kurum olarak net bir sonucun çıkmasını istediklerini ifade eden İnal, kazanın ilk günü kaza yerine gelip inceleme yaptıklarını ve rapor hazırladıklarını bildirdi. 
     Raporun TCDD Genel Müdürlüğü'nde bulunduğunu anlatan İnal, şunları kaydetti 
     ''Bu raporu gelen heyete göstermedik. Biz Alman demiryolları yetkililerinin yorumu nedir diye düşünüyoruz. Trenin hız kulpunun hızı basında yazıldığı gibi değildir. Hız 80 kilometre olmalıydı. Trenin hızı bu bölgeye girmeden önce 80'e düşmeliydi. Burası virajlı bölgenin başladığı yerdir. Hızın düştüğü yerler burasıdır. Basında çıkan belgelerdeki hız limitinin gösterildiği yerler hızın düşmesi gereken noktalardır. O yere kadar ilave edilmeli. Yani Mekece'ye kadar olan hız 130 kilometredir, sonra da 80'e düşmesi gerekirdi. Bu dünyanın her yerinde böyledir ve böyle okunur. 
     Raylar, vagonlar ve traversler dünya standartlarındadır. Trenin 10 seferini inceledik ve hız kutusunda bütün seferlerde hız 76-77 kilometre çıktı. 
     Ancak bu arkadaşımız her nedense 110'un üzerinde gitmiş. O da kazanın olmasını istemezdi. Ayrıca delillerin karartıldığı yazılıyor. Öyle bir şey yok. Kazanın olduğu yere dokunmadık, kazadan sonraki bölgelerde çalışma yaptık.'' 
Alman heyet, raylarda ölçüm yapıp, fotoğraf çekti, TCDD yetkililerinden bilgi aldı. 

     
</TEXT>
</DOC>
