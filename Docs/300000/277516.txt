<DOC>
<DOCNO> 277516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sontur07.html </URL>
<DATE> 2004/10/05/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Pet şişe parmak kopardı .. 
</HEADLINE>
<TEXT>

     Antalya'da yaşayan 52 yaşındaki terzi Melek Efe'nin baş parmağı, içinde üzüm suyu bulunan pet şişenin patlaması sonucu koptu. 
     Melek Efe, AA muhabirine yaptığı açıklamada, Korkuteli İlçesi'nin bir köyünden pet şişe içinde getirttiği üzüm suyundan biraz içildiğini, daha sonra şişeyi buzdolabına koyduğunu söyledi. 
     Yaklaşık bir hafta dolapta kalan şişeyi, iki gün süreyle de balkonda beklettiğini kaydeden Efe, ''O gün atılacak çöpleri torbada topluyordum. Balkonda bekleyen şişeyi de atmak için elime aldım. O sırada şiddetli bir patlama oldu ve baş parmağımın bileğime doğru düştüğünü gördüm. Komşularım yardıma geldiklerinde evde tüp patladı sanmışlar'' dedi. 
     Önce SSK Antalya Bölge Hastanesi'ne kaldırılan Melek Efe, daha sonra sevkedildiği Akdeniz Üniversitesi Hastanesi'nde hemen ameliyata alındı. Kopan parmak, Ortopedi ve Travmatoloji Anabilim Dalı'nda Uzman Doktor Haluk Özcanlı tarafından üç saat süren operasyonla yerine dikildi. 
     Özcanlı, AA muhabirine yaptığı açıklamada, Melek Efe'nin hastaneye geldiğinde parmağında hayatiyet kalmadığının belirlendiğini kaydetti. Operasyonla sinir ve damarların onarıldığını belirten Özcanlı, ''Bugüne kadar çeşitli kopma vakalarıyla karşılaşmıştım, ama pet şişe patlaması sonucu uzuv kopmasına ilk kez rastlıyorum'' diye konuştu. 
     Haluk Özcanlı, Melek Efe'nin parmağının yaklaşık 6 ay sonra eski işlevini kazanacağını, ancak eskisine oranla biraz hissiz olacağını ifade etti. 

     
</TEXT>
</DOC>
