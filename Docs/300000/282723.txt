<DOC>
<DOCNO> 282723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonsiy07.html </URL>
<DATE> 2004/10/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Sezer BM'ye düşen görev bugün her zamankinden daha büyük... 
</HEADLINE>
<TEXT>

     Cumhurbaşkanı Ahmet Necdet Sezer, Birleşmiş Milletler'e BM düşen görevin, bugün her zamankinden daha büyük olduğunu belirtti. 
     Sezer, Birleşmiş Milletler'in Kuruluşunun 59. Yıldönümü dolayısıyla bir mesaj yayımladı. 
     Cumhurbaşkanlığı Basın Merkezi'nden yapılan açıklamaya göre, Sezer, devletlerin tüm sorunlarını dile getirme ve bu sorunlara çözüm bulma olanağı bulabildikleri tek evrensel platform olan BM'nin 59. kuruluş yıldönümünü kutlamaktan kıvanç duyduklarını ifade etti. 
     Sezer, geride bırakılan 59 yıllık süre içinde BM Yasası'nda yer alan temel hedeflere ulaşmada büyük aşama kaydedildiğini ve uluslararası alanda yaşanan sorunların hafifletilmesinde önemli başarılara imza atıldığını kaydetti. 
     191 üyesiyle evrensel niteliği bulunan BM'nin, varolan tehditler karşısında tüm insanlığa barış ve esenlik içinde bir arada yaşama ülküsünü aşılamayı ve bu yönde somut adımlar atmayı sürdürdüğünü belirten Sezer, ancak, günümüzde yaşanan terör ve savaş gibi acıların da ortaya koyduğu üzere, uluslararası barış ve güvenliğin tam anlamıyla sağlanmasında BM'ye düşen görevin, bugün her zamankinden daha büyük olduğunu vurguladı. 
     Cumhurbaşkanı Sezer, şöyle devam etti 
     ''Bölgesinde bir istikrar unsuru olan Türkiye, varolan anlaşmazlıkların çözümüne ve yenilerinin ortaya çıkmasının önlenmesine yönelik BM çabalarını her zaman desteklemiştir. Türkiye ayrıca, Örgüt'ün 21'inci yüzyılın gereklerine uygun olarak, küreselleşen dünyadaki yeni sorunlarla başa çıkabilecek biçimde güçlendirilmesi ve daha etkin hale getirilmesini güçlü bir şekilde savunmakta, bu kapsamda BM'nin günümüzün gereklerine yanıt verecek biçimde yeniden yapılandırılması yönündeki reform çabalarını yakından izlemektedir.'' Sezer, Örgüt'ün dünyanın barış ve güvenliği için vazgeçilmez hizmetlerini desteklediğini ifade ederek, tüm insanlığın barış ve gönencini diledi. 
     
</TEXT>
</DOC>
