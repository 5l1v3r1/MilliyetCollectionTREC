<DOC>
<DOCNO> 264636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/yazar/asik.html </URL>
<DATE> 2004/08/19/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Büyülü Fener 
</HEADLINE>
<TEXT>


Fenerbahçe, geçtiğimiz sezon kendi sahasında oynadığı ilk maçta İstanbulspor'a 3 - 0 yenilince birtakım aklıevveller mağlubiyetin nedenini hemen bulmuşlar 
- Bizim statta büyü var 
Şükrü Saraçoğlu'nun Müdürü Mürşit Tarhan ile yönetici Hakan Bilal Kutlualp'in işbirliği sonucu stada getirilen medyum Ayten idrar, sirke, gülsuyu, zemzem suyu, deniz suyu karışımı bir maddeyi sahaya döküp büyüyü bozmuş. Takım bir sonraki maçta Elazığspor'u 7 - 1 yenmiş. Ama medyumun parasının üzerine yatılmış. Olay bu yüzden bu yıl su yüzüne çıkmış. 
Gerekli gereksiz "Biz Atatürk'ün kulübüyüz" diye övünen... Ali Şen'in başkanlığı döneminde takım Ankara'ya deplasmana gittiğinde oyuncuları topluca Anıtkabir'e götürülerek Atatürk'ün huzurunda saygı duruşu yaptırılan ve övgü alan bir kulüpteki ilkel anlayışa bir bakar mısınız Atatürk sağ olup da bu olanları görseydi ne derdi, tepkisi ne olurdu diye düşünmez misiniz Kulübün Yüksek Divan Kurulu üyesi CHP Hatay milletvekili İnal Batu dostumuza bu olanlara ne dediğini soruyoruz. Yanıt "Ben bu olayı önce soğuk bir 1 Nisan şakası zannettim. Büyük Atatürk'ün takımı Fenerbahçe'de böylesine bir deli saçmalığının olabileceğine h l inanmak istemiyorum. Üzülüyorum, utanıyorum. Yöneticilerimizden derhal yalanlama bekliyorum..." 

Başbakan Erdoğan "İstanbul'da su baskınları sonucu can kaybı olmaması alınan tedbirlerin sonucu" demiş "Su baskınları, tedbirsizliğimizin sonucudur" dese daha doğru olurdu. 
Arif Ayhan 

Arşivden bir yazı... Bursa - Osmangazi'nin DSP'li belediyesi, orman içine kondurulmuş 180 kaçak villayı yıkma kararı alıyor Açık Pencere 28.06.2003 ... Çoğunluğu tarikat mensubu olan villa sahipleri mahkemeye başvurup yıkımı durduruyorlar... Ancak mahkeme belediyeyi haklı buluyor. Villalar yıkılacak. Aynı gün AKP'li Bayındırlık Bakanlığı ani bir emirle kaçak villaların bulunduğu 13 köyü Osmangazi'ye bağlı olmaktan çıkarıyor... Villaları kurtarıyor... 
AKP'nin kaçak yapılanmaya karşı bu hassasiyetinin parlak örnekleri 180 villa şeklinde Orhangazi'de durup duruyor. 

Bu sefer de Nusaybin'de yük treni raydan çıkmış 
Trenler aslında "Devlet yönetimi raydan çıktı" demek istiyor ama pek algılayan yok. 

Müftü bey küstü Şarköy müftüsü ilçede yıllardır yapılan şarap festivalini düzenleyenleri protesto etmiş. Olay gazetelere yansıyınca bu kez gazetecilere kızmış 
- Bu gazetecilerin hiçbirinin cennette yeri yok. Bunların hepsi cehennemlik... 
Vakti zamanında Ömer Hayyam'a da böyle suçlamalar yöneltilmiş... Hayyam şöyle cevaplar vermiş onlara 
Sen sofusun, hep dinden dem vurursun 
Bana da sapık, dinsiz der durursun. 
Peki, ben ne görünüyorsam oyum 
Ya sen Ne görünüyorsan o musun 

Irak, Türklere vize uygulayacakmış. 
Sanki çok gidilesi bir memleketleri var da... 
Haldun Ertem 

Kent cinayeti... Neymiş Siyasi rant anlayışı ve tarafgirlik Recep Tayyip Erdoğan döneminde asla yüz bulmamış... Kaçak yapılaşmaya kesinlikle izin verilmemiş. Aksine dere içleri, su havzaları ve yeşil alanlardaki kaçak yapılar en çok onun İstanbul Belediye Başkanlığı döneminde yıkılmış. Şayet masa başından kalkmaya zahmet edilirse gazete ve televizyon arşivleri bu tür isnatların aksi için şahitlik edecekmiş. 
Yukarıda özetini aktardığımız yazılı açıklama dün Başbakanlık Basın Merkezi'nden yapıldı. Yalan yazmakla suçlanan ve gazetecilik dersi verilen, İstanbul'daki kaçak yapılaşmaya en fazla Recep Tayyip Erdoğan'ın Belediye Başkanlığı döneminde göz yumulduğunu yazan Bekir Coşkun arkadaşımızdı. Biz de Bekir'le aynı gün dün benzer şeyleri yazmıştık, dolayısıyla açıklamanın bir diğer muhatabı da haliyle biz oluyoruz. 
Bunu geçelim ve sözü mimar Oktay Ekinci'ye bırakalım. 
"İstanbul içme suyu havzaları Tayyip Erdoğan'ın belediye başkanlığı döneminde imara açılmıştır. Bunun için İSKİ yönetmeliğini değiştirmiş, havzalardaki kaçak yapıların affını sağlayacak bir imar düzeni kurmuştur. Örneğin Çavuşbaşı, Ömerli, Alibeyköy, Terkos gibi bölgelerdeki sayısız kaçak yapı Erdoğan'ın değiştirdiği bu yönetmelikten yararlanmış ve üzerlerindeki yıkım kararları kaldırılmıştır. Biz Mimarlar Odası olarak İdare Mahkemesi'nde dava açarak bu yönetmeliği iptal ettirmiştik. Ancak Tayyip Erdoğan bir iki kelimesini değiştirerek yeniden yürürlüğe koydu. Yeniden mahkemeye gittik, üç kez iptal kararı çıkarttık, Erdoğan her defasında aynı yöntemi uygulayarak mahkeme kararına karşı hile yaptı. Açıklamadaki, siyasi rant anlayışı Recep Tayyip Erdoğan döneminde asla yüz bulmamıştır, şeklindeki iddia için de sadece şunu söyleyeceğim İstanbul genelinde yasadışı yapılaşma oranı yüzde 65'tir ama Tayyip Erdoğan'ın belediye başkanıyken en yüksek oyları aldığı yerlerdeki kaçak yapılaşma oranı yüzde 95'tir." 



</TEXT>
</DOC>
