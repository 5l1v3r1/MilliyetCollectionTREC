<DOC>
<DOCNO> 267517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sondun01.html </URL>
<DATE> 2004/08/30/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Irak'ta kaçırılan Türk mühendisler serbest bırakıldı 
</HEADLINE>
<TEXT>

     Irak'ta rehin alınan iki Türk mühendis Ali Daşkın ve Abdullah Özdemir serbest bırakıldı. 
     Daşkın ve Özdemir’i kaçıran örgüt, mühendislerin çalıştığı firmalardan Irak'taki faaliyetlerini 72 saat içinde durdurmalarını istemiş, aksi takdirde rehineleri öldürmekle tehdit etmişti. 
     Bunun üzerine, Daşkın ve Özdemir'in çalıştığı Usluel ve ŞA-RA şirketleri Irak'ı terketme kararı almışlardı. 
     
     Bugün Türkiye'ye getirilebilirler 

     Diplomatik kaynaklar, iki mühendisin dün TSİ 15.30'da serbest bırakıldığını duyurdu. 
     Daşkın ve Özdemir'in, şu an Türkiye'nin Bağdat Büyükelçiliği'nde oldukları da belirtildi. Dışişleri Bakanlığı Sözcüsü Namık Tan, mühendislerin bugün Türkiye'ye getirilmelerinin beklendiğini açıkladı. 
     
     Aileler sevinç içinde 

     Bir haftalık tutsaklıktan sonra özgür kalan Ali Daşkın, Bağdat'taki Türk Büyükeliçiliği'ne ulaşır ulaşmaz Ordu'daki ailesini aradı. Daşkın'ın sesini duyan yakınları, sevince boğuldu. Daşkın'ın sesini duyan eşi Şehnaz ve kızı Ayfer Daşkın, gözyaşlarını tutamadı. 
     Kendilerine 'Kitabül İmam Al Mücahit' adını veren bir grup tarafından kaçırılan Daşkın, merkezi Ankara'da bulunan Usluer şirketi adına Irak Enerji Bakanlığı'nın enerji hatlarının onarımı işinde çalışıyordu. 

     
</TEXT>
</DOC>
