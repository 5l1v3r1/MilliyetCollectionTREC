<DOC>
<DOCNO> 252978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sondun22.html </URL>
<DATE> 2004/07/05/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Denktaş'tan gençlere Güney'de uyuşturucuya dikkat edin 
</HEADLINE>
<TEXT>

     KKTC Cumhurbaşkanı Rauf Denktaş, gençlere, sigara ve uyuşturucudan uzak durmaları çağrısında bulunarak, ''Sigara, seks hayatınıza öldürücü darbe vurur'' dedi. 
     Cumhurbaşkanı Denktaş, Kıbrıs Türk Kalp Derneği heyetini kabulü sırasında yaptığı açıklamada, sigaranın insanın cinsel gücünü olumsuz etkilediğini ve ''öldürücü darbe'' vurduğunu ifade etti. 
     Güney Kıbrıs'ta uyuşturucu kullanımının yaygın olduğuna dikkati çeken Denktaş, gençlerden, özellikle Ay Napa bölgesindeki eğlence yerlerinde uyuşturucuya karşı dikkatli olmalarını istedi. 
     Gençleri ''fast-food'' türü yiyeceklerden de uzak durmaya çağıran Cumhurbaşkanı Denktaş, şöyle konuştu 
     ''Gençler biliyorlar mı ki sigara sadece kalbe, sadece ciğere değil, aynı zamanda seks hayatlarına da öldürücü darbe vurur. Belki hiçbir şey kendilerini etkilemez, ama bunu söylediğimde akılları başlarına gelir diye düşünüyorum. Bu, kitaplarda ilmi şekilde ispat edilmiş bir şey. 
     Onun için gençlik sigaradan ve bu arada esrardan da uzak durmalı. Rum tarafına geçip bilmem ne eğlence yerlerinde kasıtlı olarak içkilerine esrar konduğu, esrara bağlamak için tezgahlar kurulduğu söylenmektedir. Bunlara gençlerimiz dikkat etsin, bu felaketleri memleketimize getirmesin. 
     Bir memleketi çökertmek için onun gençliğini çökertmek, gençliğinin fikrini bozmak başlangıç adımıdır. Gençler hakikaten bu konularda çok dikkatli olsunlar, spora önem versinler, aldatıcı, şişirici, şişmanlatmaktan başka yararı olmayan yiyeceklerden fast food kaçınsınlar. Bütün bunlara dikkat etmek lazım.'' 
     
</TEXT>
</DOC>
