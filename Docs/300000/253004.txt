<DOC>
<DOCNO> 253004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/soneko10.html </URL>
<DATE> 2004/07/05/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Dış borcun 37.2 milyar doları Türk vatandaşlarına... 
</HEADLINE>
<TEXT>

     Türkiye'nin Mart 2004 sonunda 146.5 milyar dolar olan dış borç stokunun dörtte birini oluşturan 37.2 milyar dolarlık kısmının, aslında gerçek ve tüzel kişi Türk vatandaşlarına olan borçlardan kaynaklandığı belirlendi. Dış borç stokunun bu yapısının uluslararası karşılaştırmalarda Türkiye'nin çok borçlu ülkeler kategorisinde değerlendirilmesine yol açtığı belirtiliyor. 
     ANKA'nın, Hazine, Merkez Bankası ve BDDK verilerinden yaptığı belirlemelere göre, Türkiye'nin dış borç stoku içerisinde yer alan önemli kalemlerin bir kısmı aslında Türkiye'deki bankalar, Türkiye'deki ve yurt dışındaki Türk vatandaşlarının kredi, tahvil ve mevduat gibi alacaklarından kaynaklanıyor. 
     Dış borç stokunun en önemli kalemlerinden biri olan uluslararası piyasalara ihraç edilen tahvil borçları Mart 2004 sonu itibariyle 27.2 milyar dolar düzeyinde bulunuyor. 
     Söz konusu tutarın 26.5 milyar dolarının Hazine'ye ait olduğu biliniyor. Ancak Hazine'nin uluslararası piyasalara ihraç ettiği bu eurobondların 12.6 milyar dolarlık kısmı Türk bankaları ile Türk vatandaşlarının mülkiyetinde bulunuyor. Yıllık yüzde 8-9'a ulaşan getirisi eurobondları Türk bankaları ve tasarruf sahipleri için oldukça cazip hale getiriyor. Eurobondlar, hem Hazine'nin yurt içerisinde ihraç ettiği döviz tahvillerine hem de döviz tevdiat hesaplarına göre yatırımcıya önemli bir getiri sağlıyor. Ancak Türk banka ve vatandaşlarında bulunan söz konusu tahviller, aslında bir iç borç olmasına rağmen dış borç stoku içerisinde yer alıyor. Bu yöntem dış borç stokunu 12.6 milyar dolar artırıyor. 
     Dış borç stokunda yer alan bir önemli kalemi de 30.1 milyar dolarla yurt dışındaki ticari bankalara olan kredi borçları oluşturuyor. Oysa söz konusu kredilerin mart sonu itibariyle 7.8 milyar dolarlık kısmı, Türk bankalarının yurt dışı şubeleri aracılığıyla Türkiye'deki şirket ve gerçek kişilere açtığı kredilerden kaynaklanıyor. Bankacılık sektörü Türkiye'de mevduat ve krediler üzerinden alınan yüksek verilerden kurtulmak için, topladıkları mevduatların bir bölümünü yurt dışı bankaları aracılığıyla Türkiye'deki kuruluşlara kredi olarak kullandırıyor. Son aylarda söz konusu eğilim giderek artıyor. 
     Dış borç stokunu büyüten bir başka önemli kalem ise yurt dışında yaşayan Türk vatandaşlarının daha önce Dresdnerbank aracılığıyla, son yıllarda ise aracısız olarak açabildikleri kredi mektuplu döviz tevdiat hesapları ile süper döviz hesaplarından kaynaklanıyor. Dünyadaki diğer Merkez Bankalarında rastlanmayan söz konusu mevduatlar Mart 2004 sonunda 2.9 milyar doları bir yıldan kısa vadeli, 13.9 milyar doları da uzun vadeli olmak üzere toplam 16.7 milyar dolar düzeyinde bulunuyor. Türk vatandaşlarının mevduatı olduğu halde söz konusu tutar dış borç stokunda Merkez Bankası'nın dış borcu olarak değerlendiriliyor. 
     
     GSMH'YE ORANI YÜZDE 31'E DÜŞÜYOR 

     Hazine, Mart 2004 sonu itibariyle dış borç stokunun yine mart sonu itibariyle son bir yıllık GSMH'ye oranını yüzde 56.3 olarak hesaplıyor. Dış borç stoku GSMH'sinin yüzde 50'sinden yüksek olan ülkeler çok borçlular arasında değerlendiriliyor. 
     Dış borç stokunda yer alan gerçek ve tüzel kişi Türk vatandaşlarına olan borçlar dış borç stokundan indirildiğinde, stokun GSMH'ye oranı yüzde 31 ile oldukça düşük bir düzeye iniyor. 
     Eğer dış borç stokunda söz konusu sadeleştirme yapılırsa, mart sonu itibariyle stok rakamı 146.5 milyar dolardan 109.4 milyar dolara iniyor. Kısa vadeli borçlar 23.9 milyar dolardan 21 milyar dolara, orta-uzun vadeli borçlar ise 122.6 milyar dolardan 88.3 milyar dolara iniyor. 
     Özellikle eurobondlarda bir sadeleştirme yapılması halinde 27.2 milyar dolar olarak gözüken eurobondlardan kaynaklanan dış borçlar 14.6 milyar dolara kadar geriliyor. 
     İndirilen 12.6 milyar dolarlık borcun ise iç borç stokuna eklenmesi halinde iç borç stokunun GSMH'ye oranı artıyor. 
     Ancak kamu kesiminin iç ve dış borçlarının toplamından oluşan toplam borçluluk oranında bir değişiklik yaşanmıyor. 
     
</TEXT>
</DOC>
