<DOC>
<DOCNO> 278837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/yasam/yas02.html </URL>
<DATE> 2004/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kargalara son çözüm 
</HEADLINE>
<TEXT>


Yürüyenlerin üzerine pisleyen kargalara önlem olarak, ağaçların dallarına misinadan ağ gerilecek 

ERGUN AYAZ, EBRU DOĞAN Kocaeli DHA 

İzmit'te, demiryolunun sahile kaydırılmasıyla yürüyüş yoluna dönüştürülen ve kentin ortasında bulunan Hürriyet Caddesi'ndeki 100 yıllık çınarlar, kargaların meskeni olunca sorun yarattı. Özellikle akşam saatlerinde sürüler halinde gelerek gürültü çıkarıp yürüyenlerin üzerine pisleyen kargaların uzaklaştırılması için Saraybahçe Belediye Başkanı Halil Vehbi Yenice, çınar ağaçlarının üzerine misinadan ağ gereceklerini belirtti. Daha önce yapılan çalışmaların çözüm olmadığını dile getiren Yenice, "Şimdi yeni bir projeyi uygulayacağız. Kargaların konmalarını engellemek için çınarların üst dallarına ağ gereceğiz. Kargalar ağı görmediği için dokunduğunda korkup kaçacak, ancak misina zarar vermeyecek. Bunda da başarılı olamazsak yapacak bir şey yok" dedi. 


</TEXT>
</DOC>
