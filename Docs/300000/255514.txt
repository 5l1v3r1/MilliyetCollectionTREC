<DOC>
<DOCNO> 255514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/guncel/agun.html </URL>
<DATE> 2004/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK'lıya sadece ölüm riskinde sevk verilecek 
</HEADLINE>
<TEXT>


Artık SSK'lılar acil durumda doğrudan devlet hastanesine gidemeyecek, ortopedi ve beyin cerrahisi ameliyatları ancak ölüm riski halinde devlet hastanesinde yapılacak 

Yıldız Yazıcıoğlu 

SSK, Sağlık Bakanlığı ile ortak kullanım protokolüne aykırı olarak, acil ve travmatoloji ameliyatları için devlet hastanelerine sevkle gidilebilmesi, beyin cerrahisiyle ortopedi ameliyatlarında da tıbbi risk durumu hariç hasta sevk edilmemesi kararı aldı. 
SSK'nın Sağlık Bakanlığı ile imzaladığı "Sağlık Tesislerinin Ortak Kullanımı Protokolü"yle SSK'lı hastalar, sevk almaksızın devlet hastanelerine her türlü ameliyatları için gitme hakkına sahip bulunuyordu. Ancak SSK Sağlık İşleri Genel Müdürü Servet Karahan'ın tüm birimlere gönderdiği resmi yazıya göre, SSK'lılar, acil ve travmatoloji ameliyatları için devlet hastanelerine sevk edilmeyecek. Sadece hastaya müdahale edecek ekip veya ekipman yoksa sevk işlemi yapılacak. 

Gerekçe İthal malzeme 
Çoğunlukla ithal malzeme kullanıldığı ve bunun kurumu zarara uğrattığı gerekçesiyle Sağlık Bakanlığı'na bağlı devlet hastanelerinde, A grubu niteliğindeki ortopedi ve beyin cerrahisi ameliyatları yapılması da yasaklandı. Protez gibi tıbbi malzeme kullanılması gereken ortopedi ve beyin cerrahisi ameliyatları, sadece SSK eğitim hastanelerinde yapılabilecek. Ancak SSK hekimi, ameliyatta tıbbi risk görmesi halinde hastasını devlet hastanelerine sevk edebilecek. SSK'lı hastalar, ölüm riski taşımadığı takdirde beyin cerrahisi ve ortopedi ameliyatı için devlet hastanelerine gitmeyi talep etse bile reddedilecek. 

Acil durumda sıkıntı 
Ayrıca hastalar, acil durumlarda doğrudan devlet hastanelerine başvurursa SSK'nın sevk zincirine aykırı olduğu için bürokratik sıkıntı da yaşanacak. SSK, son olarak devlet hastanelerinde hazırlanan faturalarda, "SSK'lı hasta ile sigortalı arasındaki yakınlık" bilgisine de yer verilmesini istedi. Bunun için devlet hastaneleri, bilgisayar sistemlerini yeniden düzenlemek zorunda kalacak. 

Valilik yardım elini uzattı 

ASLI ÖKTENER İstanbul 
İstanbul Valiliği, Urfa'daki kaderinden kaçarak İstanbul'a sığınan 12 çocuklu Fatma Kısır'a sahip çıktı. Milliyet'in önceki gün "İstersen al bu kızı, senin olsun" başlığıyla yayımlanan haberle sağda gündeme getirdiği Kısır'ın durumuna İstanbul Valiliği el koydu. Çocuklarıyla önce Balat'taki bir parka, ardından derme çatma bir eve sığınan Kısır'la önceki gün Eyüp İlçe Sosyal Hizmetler Müdürlüğü uzmanı Naki Erdoğan üstte, sağda görüştü. Vali Yardımcısı Mehmet Seyman, ailenin koruma altına alınması gerektiğini belirterek, "Anne kabul ederse onu ve çocuklarını geçici bir süre sığınma evine yerleştirebiliriz" dedi. 

Milletvekili bile ameliyat ettiremedi 

ANKARA Milliyet 
CHP Mardin Milletvekili Mahmut Duyan, 16 gün hastanede yatarak ameliyat bekleyen hastasını ameliyat ettiremeyince isyan etti. Eski Mardin Devlet Hastanesi Başhekimi Duyan, günde ortalama 5 hastanın kendisinden yardım istediğini, gününün yarısını bu sorunlarla ilgilenerek geçirdiğini anlattı. 20 gün önce Mardin Kızıltepe'den beyninde tümör olan bir kadın hastanın geldiğini kaydeden Duyan, devreye girdiğini, hastanın 3 gün yatak bekledikten sonra Numune Hastanesi'ne yatırıldığını ifade etti. Duyan, "Acil ameliyat olması gerekirken 16 gün yattı. Başhekim ve Sağlık Bakanı ile konuşmalarım da sonuç vermedi" diye konuştu. 


</TEXT>
</DOC>
