<DOC>
<DOCNO> 260231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/soneko34.html </URL>
<DATE> 2004/08/03/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
İstanbul'da tüketici fiyatları yüzde 3.2 azaldı... 
</HEADLINE>
<TEXT>

     İstanbul Ticaret Odası'nın İTO verilerine göre İstanbul'da Temmuz ayında tüketici fiyatları yüzde 3.2, toptan eşya fiyatları yüzde 1.8 oranında azaldı. 
     İTO'dan yapılan yazılı açıklamaya göre, yıllık ortalama artışlar ise tüketici fiyatlarında yüzde 15.8, toptan fiyatlarda yüzde 16.0 olarak gerçekleşti. 
     Bir önceki yılın aynı dönemi ile kıyaslandığında, tüketici fiyatları yüzde 8.7, toptan fiyatlar yüzde 9.6 artış gösterdi. 
     İstanbul'da tüketici fiyat endeksinin 7 aylık artış oranı binde 8 oldu. 
     İstanbul Ticaret Odası'nın İTO verilerine göre, yıllık bazda düşüş trendi devam ediyor. 1995 bazlı İstanbul Ücretliler Geçinme Endeksi'ne göre, geçen ay fiyatlar yüzde 3.2 azalış gösterdi. İlk 7 aylık artış oranı binde 8, yıllık değişim oranı yüzde 8.7 ve 12 aylık ortalama değişim oranı da yüzde 15.8 olarak gerçekleşti. 
     Aynı endeks 2003 yılı Temmuz ayında yüzde 3.3 azalmış, ilk 7 aylık artış oranı yüzde 9.9, yıllık artış oranı yüzde 25.9 ve 12 aylık ortalama değişim oranı da yüzde 30.3 olmuştu. 
     
     TOPTAN EŞYA ENDEKSİ 

     İTO'nun 1963 bazlı Toptan Eşya Fiyatları Endeksi, Temmuz ayında yüzde 1.8 azaldı. İlk 7 aylık artış oranı yüzde 3.4, yıllık artış oranı yüzde 9.6 ve 12 aylık ortalama artış oranı yüzde 16.0 olarak kaydedildi. 
     1963 bazlı endekste 2003 yılı Temmuz ayı artışı yüzde 0.6, 7 aylık artış oranı yüzde 11.8, yıllık artış oranı yüzde 24.3 ve 12 aylık ortalama artış oranı da yüzde 28.0 olarak gerçekleşmişti. 
     
     SEBZE VE MEYVE ENDEKSİNDE YÜZDE 17.9 AZALIŞ 

     Geçen ay gıda harcamaları grubunda yüzde 2.6 azalış görüldü. 
     Bu grupta yer alan ekmek ve tahıllar endeksinde binde 2, yağlar, süt ve süt mamulleri endeksinde binde 4, et balık ve kümes hayvanları endeksinde binde 7, hazır yiyecek endeksinde yüzde 2.9, dışarıda yenen yemek endeksinde binde 2 artış saptandı. 
     Yaş-kuru sebze ve meyve endeksi yüzde 17.9 azaldı. Tütün, alkollü ve alkolsüz içkiler endeksinde kayda değer bir değişim olmadı. Bu grubun genel endeksinde yüzde 1.1 azalış görüldü. 
     Konut harcamaları grubu genel endeksinde yüzde 1.4 artış, ev eşyası harcamaları grubu genel endeksinde binde 8 azalış izlendi. 
     Giyim harcamaları grubu genel endeksinde yüzde 20.2 düşüş kaydedildi. 
     Sağlık ve kişisel bakım harcamaları grubu genel endeksinde yüzde 1.3, ulaştırma ve haberleşme harcamaları grubu genel endeksinde yüzde 1.2, kültür, eğitim ve eğlence harcamaları grubu ile diğer harcamalar grubu genel endeksinde binde 1 artış görüldü. 
     
</TEXT>
</DOC>
