<DOC>
<DOCNO> 279087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/soneko05.html </URL>
<DATE> 2004/10/11/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Yabancılar hisse aldı, endeks rekorlar kırıyor... Borsa analizi için... 
</HEADLINE>
<TEXT>

     AB raporunun ardından başlayan çıkış, kısa düzeltmelerle devam edecek gibi görünüyor. Hisse bazında seçici davranmakta fayda var Zeynep Aktaş MİLLİYET 

AB heyecanıyla rekorlar kıran İMKB - 100 endeksi tarihinin en yüksek seviyesinden kapanış yaptı. 22.951 puandan gerçekleşen kapanış ile endeksin haftalık getirisi yüzde 5.66 olurken son bir yıllık getirisi yüzde 51.52'ye ulaştı. Haftanın ve belki de tarihimizin en önemli olaylarından biri 6 Ekimde AB ile müzakerelere başlanabileceğini ifade eden ilerleme raporuydu. AB kapısını açan rapor birçok yönden eleştirilse de AB'ye hiç girilemeyecek bile olsa Türk halkının yaşam standardını yükseltme yolunda hükümetlere önemli bir yol gösterici olacak. Oldukça zorlu geçecek bu süreçte yaşanacak iniş ve çıkışlar gündemin ilk sıralarında yer alacak. 
     Geçen hafta yabancı yatırımcıların borsadaki pozisyonlarında yaklaşık 0.5 puanlık bir artış oluşarak toplam pozisyonlar yüzde 44.99'a ulaştı. Ancak İMKB 30 hisselerinde bu pay yüzde 57.28 seviyelerinde. Yani İMKB - 30 hisselerinin yarıdan fazlası yabancılarda. 
     11 Ekim'de IMF heyeti yeni standby kapsamında yetkililerle görüşmeye başlayacak. Çukurova grubunun YKB ve TMSF'ye yapacağı ödemeler için öne sürdüğü tarih de 11 Ekim. Gündemde oldukça yoğun yer tutacak bu iki konu endeksin de hareketlerinde belirleyici olacak. Teknik olarak endeksin kısa düzeltmelerle çıkışını sürdürmesi beklenebilir. Kısa ve uzun vadeli göstergelerin çıkış eğilimini sürdürmeleri de bu tezi doğruluyor. Ancak mutlaka kısa süreli düzeltmeler de izlenecektir. Ayrıca her senedin dalgalanma süreci ve döngüsü farklı. Bu nedenle senet bazında hareketler ön plana çıkabilir. Önümüzdeki hafta endeksin destekleri 22.500 ve 22.000'de iken dirençler 23.200 ve 24.000 seviyelerinde bulunuyor. 
     Bol kazançlı haftalar dileğiyle. 
     
</TEXT>
</DOC>
