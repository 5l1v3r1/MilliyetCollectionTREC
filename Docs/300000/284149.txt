<DOC>
<DOCNO> 284149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur22.html </URL>
<DATE> 2004/10/28/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Evden kaçan genç kıza tecavüz 
</HEADLINE>
<TEXT>

     İsmail AKDUMAN DHA 

SAMSUN'da evden kaçan 14 yaşındaki E.Ç'ye tecavüz ettiği iddiasıyla tutuklu yargılanan 19 yaşındaki Mehmet Karaca, savunmasında "Ailesinin baskısından evden kaçmış. Sokakta kalıp başına bir şey gelmesin diye onu eve aldım. Kendi isteğiyle ilişkiye girdik. Ben ona İnsanlık yaptım'' dedi. Karaca, 1 yıl 10 gün hapis cezası aldı. 
     Gaziosmanpaşa Mahallesi'nde 3 ay önce meydana gelen olayda, evli ve 1 çocuk babası olan Mehmet Karaca, 10 yaşındaki kardeşiyle L.Ç. ile birlikte evden kaçan E.Ç. ile bir düğünde tanıştı. Kalacak yeri olmayan genç kızla kardeşini bir arkadaşının bekar evine götüren Karaca, burada iddialara göre E.Ç'ye zorla alkol içirdikten sonra tecavüz etti. 
     Olaydan sonra genç kızın ailesi tarafından bulunması üzerine şikayet edilen Karaca, tutuklanarak cezaevine gönderildi. Samsun 1'inci Ağır Ceza Mahkesi'nde, 7 yıla kadar hapis istemiyle yargılanan Karaca, genç kıza ve kardeşine yardımcı olduğunu söyleyerek, "Sokakta kaldıklarını söylediler. Önce karınlarını doyurdum. Sonra da bir arkadaşımın evine götürdüm. Sokakta kalsalardı başlarına kötü bir şey gelebilirdi. Geceyi birlikte geçirdik. Evde onun da rızasıyla ilişkiye girdik. Ben ona insanlık yaptım'' diye konuştu. 
     
     AİLE BASKISINDAN KAÇTI 

     Duruşmada dinlenen E.Ç. ise, ailesinin kendisine yaptığı baskıdan dolayı evden kaçtığını belirterek, "Ailemden korktum ve şikayetçi oldum. Ancak şimdi değilim. Sanık bana tecavüz etmedi. Bize yardımcı oldu. Birlikte alkol aldık sonra da kendi isteğimle ilişkiye girdik. Kendisinden şikayetçi değilim'' dedi. Nüfus kayıtlarına göre yaşı 14 olan genç kızın doktor raporuyla yaşının 16'ya çıkması üzerine sanık Mehmet Karaca, alıkoymak ve rızayla cinsel ilişkiye girmek' suçlarından 1 yıl 10 gün hapis cezası aldı. Sanığın cezası daha sonra 5,5 milyar para cezasına çevrilerek ertelendi. 

     
</TEXT>
</DOC>
