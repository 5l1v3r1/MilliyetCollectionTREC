<DOC>
<DOCNO> 279061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sondun27.html </URL>
<DATE> 2004/10/11/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
İsrail uçakları, Lübnan üzerinde ses duvarını aştı 
</HEADLINE>
<TEXT>

     İsrail savaş uçaklarının Lübnan üzerinde ses duvarını aştığı bildirildi. 
     Lübnan ordusundan yapılan açıklamada, 10 İsrail jetinin Lübnan'ın kuzey kesiminde ve doğudaki Beka Vadisi üzerinde uçtukları, ses duvarını aştıkları belirtildi. 
     Bu arada, Lübnanlı bir güvenlik yetkilisi, uçakların doğudaki Suriye sınırında bulunan Akkar kasabası üzerinde uçtuğu sırada yöre halkı arasında paniğe yol açtığını söyledi. Yetkili, halkın hava saldırısı düzenlendiği endişesine kapıldığını belirtti. 
     İsrail ordusu, konuyla ilgili henüz açıklama yapmadı. 
     
     GAZZE'DE PATLAMALAR 

     Gazze'deki bir mülteci kampında meydana gelen patlamalarda, aralarında İslami Cihad örgütünün yerel lideri bulunan 5 kişi yaralandı. 
     Sağlık yetkilileri, patlamalara İsrail'in füze saldırısının yol açtığını, saldırının İslami Cihad'ın Refah'taki liderlerinden Muhammed Şeyh Halil'in evini hedef aldığını belirttiler. 
     Halil'in ağır yaralandığı saldırıda, 2 erkek kardeşinin de yara aldığı kaydedildi. 
     İsrail ordusu, konuyla ilgili açıklama yapmadı. 
     
</TEXT>
</DOC>
