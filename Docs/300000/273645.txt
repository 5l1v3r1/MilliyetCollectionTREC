<DOC>
<DOCNO> 273645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonsiy05.html </URL>
<DATE> 2004/09/21/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Mahkeme, CHP'nin TTK'ya 1.19 trilyon lira ödemesine karar verdi... 
</HEADLINE>
<TEXT>

     Ankara 2. Asliye Hukuk Mahkemesi, Atatürk'ün vasiyeti üzerine 2000 yılı İş Bankası hisse temettü geliri olarak CHP'nin Türk Tarih Kurumu'na 1 trilyon 190 milyar 750 milyon lira ödemesine karar verdi. 
     CHP aleyhine açılan davanın bugünkü karar duruşmasına, Türk Tarih Kurumu Başkanı Prof. Dr. Yusuf Halaçoğlu ve kurum avukatı Eser Güngör ile CHP avukatı katıldılar. Türk Tarih Kurumu'nun avukatı, delillerin toplandığını, CHP'ye ait İş Bankası hisselerinin 2000 yılı temettü gelirine ilişkin bankadan yazı geldiğini belirtti ve talepleri doğrultusunda davanın kabulüne karar verilmesini istedi. 
     CHP'nin avukatı ise Türk Tarih Kurumu'nun 12 Eylül darbesinden sonra hüviyet değiştirdiği ve artık Atatürk'ün kurduğu kurum olmadığına ilişkin önceki iddialarını yineledi. 
     Tarafların beyanlarının ardından kararı açıklayan yargıç Yılmaz İğrek, Atatürk'ün vasiyeti gereği CHP'nin İş Bankası hisselerinin 2000 yılına ait 326 milyar 615 milyon 596 bin liralık temettü gelirinin, nemasıyla birlikte 1 trilyon 190 milyar 750 milyon 359 bin lira olarak CHP tarafından Türk Tarih Kurumu'na ödenmesine karar verdi. İğrek, kararın infazı için İş Bankası Genel Müdürlüğü'ne karar örneğiyle birlikte yazı yazılmasını kararlaştırdı. 
     Türk Tarih Kurumu'nun, bundan sonraki hisse temettü gelirlerinin CHP'nin talimatı olmadan kuruma ödenmesi talebini reddeden İğrek, Türk Dil Kurumu tarafından aynı iddiayla açılan davanın ise takip edilmediğinden açılmamış sayılmasına karar verdi. 
     Dava dilekçesinde, Atatürk'ün, İş Bankası'ndaki hisselerinin çıplak mülkiyetini CHP'ye bıraktığı, bu hisselerinin nemasının ise TDK ve Türk Tarih Kurumu'na eşit oranda ödenmesini vasiyet ettiği belirtiliyordu. 
     CHP'nin İş Bankası hisselerinin 2000 yılına ait temettü gelirini kurumlara ödemediği anlatılan dilekçede, dava konusu 655 milyar 417 milyon liranın Türk Tarih Kurumu payına düşen 326 milyar 615 milyon liranın yasal faiziyle birlikte tahsiline karar verilmesi talep ediliyordu. 
     Türk Dil Kurumu ise temettü gelirinden kendi payına düşen miktarın ödenmesi için başka bir dava açmıştı. Bu dava, 11. Asliye Hukuk Mahkemesi'nde görülüyor. 
     
</TEXT>
</DOC>
