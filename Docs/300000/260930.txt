<DOC>
<DOCNO> 260930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sontur41.html </URL>
<DATE> 2004/08/05/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Ali Peri LPG'li araçlar, sıcakta bomba gibi dolaşıyor 
</HEADLINE>
<TEXT>

     TMMOB Makina Mühendisleri Odası MMO Gaziantep Şube Başkanı Ali Peri, ''Sızdırmazlık kontrolü yapılmayan LPG'li araçlar sıcak havalarda bomba gibi dolaşıyor'' dedi. 
     Peri, Gaziantep'te 15 bin civarında LPG'li araç bulunmasına karşın, bunlardan sadece bin 500'ünün sızdırmazlık kontrolünden geçirildiğini belirtti. 
     LPG'li araçlarda kalitesiz malzemeler nedeniyle sızdırmazlık durumunun arttığını ifade eden Peri, bu araçların kontrol edilmemesi nedeniyle trafikte büyük bir tehlike oluşturduğunu ifade etti. 
     LPG'li araçların kontrollerinin daha sıkı yapılmasının gerekli olduğuna dikkat çeken Peri, ''Karayolları Muayene İstasyonlarında, sürücüler araçlarının sızdırmazlık özelliğini mutlaka kontrol ettirmeli. LPG'li araçlar kontrolleri yapıldığı süre içinde tehlikeli olmaları söz konusu değildir. Ancak, kontrol yapılmadığı takdirde bu araçlar her an faciaya yol açabilir'' diye konuştu. 
     Benzinle çalışan diğer araçların da periyodik olarak kontrollerinin yapılması gerektiğine işaret eden Peri, şöyle konuştu 
     ''Benzinle çalışan özellikle eski model araçlarda elektrik ve benzin kaçakları, yangınlara neden olabiliyor. Bu araçların kontrollerinin de periyodik olarak yapılması gerekiyor. 
     Havaların aşırı derecede ısınmasıyla araçlarda sorunlar yaşanabiliyor. Bu sorunların faciaya dönüşmemesi için sürücüler mutlaka araçlarının kontrollerini yaptırmalılar.'' 

     
</TEXT>
</DOC>
