<DOC>
<DOCNO> 263054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sondun01.html </URL>
<DATE> 2004/08/13/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Basra'da İngiliz gazeteci kaçırıldı, 24 saat süre verildi... 
</HEADLINE>
<TEXT>

     Irak'ın güneyindeki Basra kentinde bir İngiliz gazeteci kaçırıldı. 
     Basra'da dağıtılan video kasette, silahlı maskeli eylemcilerin, İngiliz gazetecinin yanında durdukları görüldü. 
     Eylemcilerin, Necef'teki operasyonun durdurulmasını talep ettikleri, aksi takdirde İngiliz gazeteciyi öldürme tehdidinde bulundukları belirtildi. 
     Kimliği açıklanmayan gazetecinin, Basra'daki bir otelden kaçırıldığı kaydedildi. 
     Kaçırma eylemi, Irak polisi tarafından da doğrulandı. 
     Polis, gazetecinin, bazıları polis üniforması giymiş 30 kadar silahlı kişi tarafından, Diyafah otelinden kaçırıldığını belirtti. 
     Otel sahibi, gazetecinin The Sunday Telegraph gazetesi için çalıştığını ve kaçırılmadan önce bacağına iki kez ateş edildiğini söyledi. 
     
     24 saat süre... 

     Irak'ın güneyindeki Basra kentinde kaçırılan gazeteciyi, ABD kuvvetlerinin Necef'ten 24 saat içinde çekilmemesi halinde öldürme tehdidinde bulunuldu. 
     Basra'da dağıtılan video kasette, dün gece Diyifah otelinde kaçırılan James Brandon isimli gazetecinin görüntüleri yer aldı. 
     Görüntülerde, maskeli ve silahlı kişilerin, rehinenin yanında durdukları gözlendi. Eylemcilerden biri tarafından yapılan açıklamada, ''Amerikan kuvvetlerinden, Necef'ten 24 saat içinde çekilmelerini talep ediyoruz. Aksi takdirde İngiliz rehineyi öldüreceğiz'' denildi. 
     Video kasette, İngiliz gazetecinin konuşmasının da yer aldığı ve gazetecinin titrek sesle, ''Ben bir gazeteciyim. Sadece Irak'ta ne olup bittiğini yazıyorum. Adım James Brandon ve Sunday Telegraph için çalışıyorum'' dediği belirtildi. 
     
</TEXT>
</DOC>
