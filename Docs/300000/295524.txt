<DOC>
<DOCNO> 295524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/soneko11.html </URL>
<DATE> 2004/12/07/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Garanti'den rekor sendikasyon kredisi 
</HEADLINE>
<TEXT>

     
     Hilal YILMAZ LONDRA, DHA 
     

GARANTİ Bankası, ihracatın finansmanında kullanılmak üzere, uluslararası piyasalardan 1 yıl vadeli 600 milyon dolar tutarında kredi aldı. 
     Garanti Bankası, Londra'da düzenlenen törenle, 600 milyon dolar tutarındaki sendikasyon kredisine imza attı. Londra Claridge's Hotel'de dün düzenlenen imza töreniyle Garanti Bankası, bir Türk bankasının bugüne kadar aldığı en yüksek tutarlı sendikasyon kredisine imza atmış oldu. Böylelikle, 600 milyon dolar tutarındaki yeni kredi anlaşmasıyla Garanti Bankası'nın 2004 yılında, yurtdışından sağladığı kısa ve uzun vadeli kredilerin toplamı, 1.5 milyar dolara ulaştı. 27 ülkeden 63 bankanın katıldığı imza töreninde, ihracatın finansmanında kullanılmak üzere, Libor yüzde 0.50 faizle 1 yıl vadeli kredi sağlandı. 
     Garanti Bankası Genel Müdürü Ergun Özen, 600 milyon dolar tutarındaki kredi anlaşmasının, bugüne kadar bir Türk bankasının aldığı en yüksek sendikasyon kredisi olduğunu hatırlatarak, bunun Türk ekonomisine olan güvenin bir simgesi olduğunu kaydetti. Özen, "Türkiye'nin ihracatı yüzde 32-33 oranında arttığı için ihracatçılarımıza finansman desteği lazım. Türk bankaları olarak bu tür işleri becerebilmeliyiz. Daha ucuz ve daha uzun vadeli krediler bulup bunları ihracatçılarımızın hizmetine sunmalıyız'' diye konuştu. Rekor düzeydeki bir kredi anlaşmasına imza atmanın yeterli olmadığına değinen Özen, bu kredinin doğru kullanılmasının son derece önemli olduğunu vurguladı. Özen, "Buradan krediyi aldık ancak dönüp yapacağımız bir iş daha var. Bu krediyi doğru ihracat firmalarımıza doğru bir vadede satmamız gerekli'' dedi. 
     İmza töreninde, Londra Büyükelçisi Akın Alptuna, Londra Başkonsolosu Sanlı Topçuoğlu ve UFJ Bankası Genel Müdür Yardımcısı Graham Franklin hazır bulundu. Garanti Bankası, 24 Haziran 2004 tarihinde, 175 milyonu 5 vadeli, 150 milyonu ise 8 yıl vadeli olmak üzere 325 milyon dolar tutarında seküritizasyon kredisi ile, 9 Temmuz 2004'te 450 milyon euro'luk sendikasyon kredisine imza atmıştı. 
     
</TEXT>
</DOC>
