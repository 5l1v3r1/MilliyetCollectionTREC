<DOC>
<DOCNO> 257046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sondun24.html </URL>
<DATE> 2004/07/21/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Bulgaristan El Kaide'nin tehditleri haber sayılmaz 
</HEADLINE>
<TEXT>

     Kendisini El Kaide örgütünün Avrupa şubesi olarak tanıtan ''Tevhid İslam Örgütü''nün tehditlerinin, Bulgar istihbarat yetkililerince araştırıldığı bildirildi. 
     Hükümet basın merkezinden yapılan açıklamada, tehditlerin kökeni ve doğruluğunun araştırıldığı belirtilirken, Savunma Bakanı Nikolay Svinarov, ''El Kaide'nin tehditleri bizim için haber sayılmaz'' dedi. 
     Svinarov, Bulgaristan Devlet Radyosu'na BNR yaptığı açıklamada, Bulgaristan Askeri Karşı-İstihbaratı'nın VKR birkaç gün önce ülkenin terör eylemlerine hedef olabileceği yolunda çeşitli ihbar aldığını ve bu ihbarların soruşturulduğunu belirtti. 
     ''El Kaide'nin savurduğu tehditler bizim için yeni sayılmaz. Amacımız ülkemizde bir terör eyleminin düzenlenmesine izin vermemektir'' diyen Svinarov, şöyle devam etti 
     ''Bulgaristan'ın Irak'ta bulundurduğu 480 kişilik kontenjanın geri çekilmesini şart koşan, aksi halde ülkemizi 'kan gölüne çevireceğini' iddia edenler var. 
     Öte yandan, tehdidini imzalamayan bir örgütün talebi gerçekçi olamaz. Böyle bir talep olduğunda normalde ilgili örgütün imzası ve belirlediği parametreleri olması da şarttır. Yine de biz konuya ciddi yaklaşıyor ve gerekli önlemlerimizi alıyoruz.'' 
     
     GENELKURMAY BAŞKANI 
     Genelkurmay Başkanı Orgeneral Nikola Kolev de VKR'nin elinde olası bir terörist tehdidine ilişkin bilgi olması durumunda bu bilgiyi kendisine de resmen ulaştırması gerektiğini ifade etti. 
     Konuyu basından öğrendiğini kaydeden Orgeneral Kolev, ''Bulgaristan Genelkurmay Başkanlığı, aldığı her sinyali ciddiye alır'' diyerek, ordunun, benzer durumlarda karşı koyma kapasitesinin tamamını kullanmaya hazır olduğunu vurguladı. 
     Bulgaristan Silahlı Kuvvetleri'nde 2004 yılı başından bu yana olası terör tehlikesi yüzünden alınan ek güvenlik önlemlerin hepsinin halen uygulandığını açıklayan Kolev, Irak'ın Kerbela kentinde bulunan Bulgar askerleriyle ilgili herhangi bir düzenleme yapılmayacağını belirtti. 
     Tevhid İslam Örgütü imzasıyla bir internet sitesinde yayımlanan mesajda, Bulgaristan ile Polonya'dan, Irak'taki askerlerini geri çekmeleri istenmiş, aksi taktirde bu iki ülkede kanlı eylemler düzenleneceği tehdidinde bulunulmuştu. 
     
</TEXT>
</DOC>
