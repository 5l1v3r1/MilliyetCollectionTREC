<DOC>
<DOCNO> 289311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sontur14.html </URL>
<DATE> 2004/11/16/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Tecavüzcüsü evlenmeyine ortada kaldı 
</HEADLINE>
<TEXT>

     Neşet KARADAĞ ADANA, DHA 

ADANA'da 10 yıl hapse mahkum ettirdiği 25 yaşındaki tecavüzcüsü Turgut Akdoğan'ın, Seninle evleneceğim' sözü üzerine şikayetinden vazgeçip beraat etmesini sağlayan 26 yaşındaki A.Y., tecavüzcüsünün sözünde durmaması üzerine 3.5 yaşındaki kızı K. ile birlikte ortada kaldı. Adliyeye gidip, tecavüzcü Akoğan'ın kendisini kandırdığını öne sürüp cezalandırılmasını isteyen A.Y., "Bu tecavüzcüyü tekrar içeri atın'' diye ağladı. 
     Yüreğir İlçesi'ne bağlı Dogankent Beldesi'nde yaklaşık 4 yıl önce çıkan komşu kavgasında 26 yaşındaki A.Y. yaralandı. İddiaya göre, A.Y.'nin annesi 48 yaşındaki N.Y. cezaevindeki oğlunu ziyarete gittiği sırada, komşusu Turgut Akdoğan eve girerek hasta yatağındaki A.Y.'ye zorla tecavüz etti. Bu tecavüz sonucu A.Y.'nin bir kız çocuğu doğdu. 
     Her iki ailenin araya girmesi sonucu evli 2 çocuk babası olan Turgut Akdoğan, A.Y.'yle imam nikahı kıyarak evlenmek zorunda kaldı. A.Y., çocuğu ve eşinden boşanıp kendisiyle evlenmeyi reddeden Turgut Akdoğan hakkında Cumhuriyet Savcılığı'na şikayette bulundu. Şikayet üzerine Adana 2'inci Ağır Ceza Mahkemesi'nde tecavüz zanlısı Turgut Akdoğan hakkında Zorla ırza geçmek, kızlık bozmak' suçundan dava açıldı. 
     Duruşmalara kucağında kızı K. ile gelen A.Y., kendisine tecavüz edenin ve doğan kızının babasının Akdoğan olduğunu iddia etmiş, "Hasta yatağımda bana zorla tecavüz etti. Erkek kardeşlerim kendisini sıkıştırınca bana imam nikahı yaptı. Resmi nikah yaptıracağını söyledi. Yaptırmadığı gibi, çocuğumu da inkar etmeye başladı. Davacıyım. Çocuğumun babası kendisidir. İsterseniz DNA testi yaptırın'' demişti. 
     Tutuksuz yargılanan Turgut Akdoğan ise, tecavüz suçlamasını kabul etmeyip, "Sarhoş olduğum sırada nikah kıymışlar. Çocuk da benden değil'' diye ifade verdi. İstanbul Adli Tıp Kurumu'nda yapılan DNA testinde K.'nin yüzde 99.99 Akdoğan'ın kızı olduğu belirlendi. Bunun üzerine Turgut Akdoğan, A.Y.'ye zorla tecavüz edip kızlığını bozduğu iddiası ile 26 Haziran 2003'de 10 yıl 6 ay ağır hapis cezasına mahkum edildi ve tutuklanarak cezaevine kondu. 
     
     EVLİLİK BERAATİ 
     Yargıtay aşamasında Turgut Akdoğan, iddiaya göre, "Şikayetinden vazgeçersen, eşimden boşanıp seninle resmi nikah kıyacağım'' diyerek A.Y.'yi kandırdı. A.Y. mutlu bir yuva kurma düşüncesiyle şikayetinden vazgeçince Turgut Akdoğan hakkında verilen karar, Yargıtay tarafından bozuldu. Yargıtay, kararında A.Y.'nin Turgut Akdoğan ile rıza göstererek ilişkiye girdiği görüşüne vararak sanığa ceza verilmesine gerek olmadığını belirtti. Yerel mahkeme, Yargıtay'ın kararına uyarak Turgut Akdoğan'ın 19 Nisan 2004'de beraatına karar verdi. 
     
     'YENİDEN CEZALANDIRIN' 
     Tecavüzcüsünü beraat ettiren A.Y. , 3.5 yaşındaki kızı K. ile birlikte Turgut Akdoğan'ın evine giderek kendisine resmi nikah yapmasını istedi. Eşinden boşanmak istemediğini belirten Turgut Akdoğan, A.Y. ve kızını evinden kovdu. Sinir krizleri geçiren A.Y. Cumhuriyet Savcılığı'na tecavüzcüsü hakkında yeniden şikayette bulundu. 
     Hemen hemen her gün kızı K. ile birlikte adliyeye giderek verdiği şikayetin sonucunu soran A.Y., tecavüzcüsü hakkında herhangi bir işlem yapılmadığından yakınıp baygınlık geçirdi. Kendisini yerden yere atan A.Y. "Evleneceğini, çocuğun nüfus cüzdanını da çıkartacağını söyledi. Ama sözünde durmadı, beni kandırdı'' diye ağladı. Polislerin sakinleştirmeye çalışmasına karşın sık sık bayılan A.Y., "Yeni yasaya göre, böyle kişiler evlenmeyi kabul etse bile cezalandırılıyormuş. Keşke ben de affetmeseydim. Sözünde durmadığı için cezalandırılması gerekmez mi Tek isteğim kızıma nüfus cüzdanı çıkartması ve onun cezalandırılması. Onunla evlenmek de istemiyorum'' diye gözyaşı döktü. Tecavüz mağduru kadın ile kızı K. polis memurları tarafından sakinleştirildikten sonra evlerine gönderildi. 
     
</TEXT>
</DOC>
