<DOC>
<DOCNO> 282236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sontur07.html </URL>
<DATE> 2004/10/21/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Emekli imamı eşi sırtından bıçakladı 
</HEADLINE>
<TEXT>

     Serkan GÜLER- Kemal KAĞAN DHA 

BURSA'da 35 yaşındaki Selma Uzel, emekli imam olan eşi 55 yaşındaki Hasan Uzel'i, sokak ortasında sırtından bıçakladı. Ağır yaralanan Hasan Uzel, hastanede ecelle pençeleşirken, olaydan sonra kaçan Selma Uzel avukatıyla birlikte gelip polise teslim oldu. 
     Olay, Yıldırım İlçesi Tayyareci Mehmet Ali Caddesi'nde önceki gece saat 22.30'da meydana geldi. 8 yıl önce kendisinden 20 yaş küçük Selma Uzel'le evlenen Davutkadı Camii imamı Hasan Uzel, bu yaz emekliliğini istedi. Ayşenur ve Ahmet Yunus adında iki çocukları olan Uzel çifti arasında yaş farkı nedeniyle anlaşmazlık çıktı ve çift boşanmanın eşiğine geldi. 
     Emekli imam Hasan Uzel, yine bir tartışma sırasında eşine sinirlenince memleketi Yozgat'a gitti. Orada 2.5 ay kalan Hasan Uzel, önceki gün Bursa'ya döndü. Evine gitmeyip okuldaki kızı Ayşenur'un çıkışını bekleyen emekli imam Uzel, ona eve dönmeyeceğini ve bir arkadaşının yanında kalacağını söyledi. 
     BOŞANMA SÖZÜ ÇILDIRTTI Ayşenur eve dönünce annesi Selma Uzel'e, babasıyla görüştüğünü, artık eve gelmeyip arkadaşında kalacağını söylediğini anlattı. Selma Uzel de gece saat 22.30 sıralarında, eşi Hasan Uzel'in yanında kaldığı arkadaşının evine gitti. Selma Uzel'in, "2.5 aydır ortada yoksun. Neden eve gelmiyosun '' demesi üzerine Hasan Uzel, "Ben artık seninle yaşamak istemiyorum. Emekli oldum. 30 milyar tazminat aldım. Seninle boşanmak için de dava açtım'' yanıtını verdi. 
     Tartışma devam ederken emekli imam Hasan Uzel evden çıktı, Selma Uzel de mutfaktan kaptığı ekmek bıçağı ile arkasından koştu. Selma Uzel sokak ortasında yakaladığı eşi Hasan Uzel'in sırtına elindeki bıçağı iki kez sapladı. Ağır yaralanan Hasan Uzel, Yüksek İhtisas Hastanesi'ne kaldırıldı. Doktorlar, emekli imam Hasan Uzel'in sağlık durumunun ciddiyetini koruduğunu söyledi. 
     Olaydan sonra terliklerini bırakıp kaçan Selma Uzel, dün öğlen satlerinde avukatıyla birlikte karakola gelerek teslim oldu. Selma Uzel sorgusundan sonra adliyeye sevkedilecek. 
     
</TEXT>
</DOC>
