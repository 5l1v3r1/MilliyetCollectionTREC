<DOC>
<DOCNO> 267510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/yazar/congar.html </URL>
<DATE> 2004/08/30/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Öteki Amerika 
</HEADLINE>
<TEXT>


ABD'de Demokrat başkan adayı Senatör John Kerry'nin yanında başkan yardımcılığı için yarışan Senatör John Edwards, ön seçimlerden beri aynı temayı işliyor "Biri zengin öteki yoksul, iki ayrı Amerika var." 
Edwards'ın avukatlık yıllarında, tazminat davalarından büyük servet kazanmış olması, kimine göre, bu mesajın etkisini azaltıyor. 51 yaşındaki senatör, hemen her ortamda, bir işçi ailesinin çocuğu olduğunu ve kendisinden önce hiçbir akrabasının üniversiteye gidemediğini anlatınca da, ister istemez, ABD'nin 'yokluktan varlığa ulaşmayı olanaklı kılan bir fırsatlar ülkesi' olduğu kabulünü perçinlediğiyle kalıyor. 
Aslında yanlış değil ABD, gelişmiş ülkeler arasında en fazla göçmen alan, sosyal mobilitesi yüksek, geleneksel bir aristokrasiden yoksun, ancak güçlü bir meritokrasi yaratmış bir ülke olmasıyla ayrıcalıklı yere sahip. 
Öte yandan, ayrımcılıkla mücadelede onurlu bir tarihi var ABD'nin. O mücadele sayesinde, Amerikan toplumu, bilginin, yeteneğin ve emeğin ödüllendirilmesinde ayrımcılığı birçok alanda aşabildi ve aşmayı sürdürüyor. Bilgiye ulaşma hakkındaki, yeteneklerini geliştirebilme fırsatındaki eşitsizlikler ise, yasalardan temizlenmiş olsa da, fiilen belli ölçüde sürüyor. 
Yine de, ABD'de doğan ya da ailesi bu ülkeye göç eden çocukların, hangi kökenden olurlarsa olsunlar, önlerinde engeller kadar, belki başka hiçbir ülkede bulamayacakları denli çok ve çeşitli yollar, kanallar buldukları da bir gerçek. 
Ancak ABD'yi ABD yapan bu özün farkında olmak, burasının bir 'göçmen toplumu' ve 'fırsatlar ülkesi' olma niteliğini takdir etmek, 'öteki Amerika'nın varlığını görmezden gelmeyi gerektirmiyor aksine, görmeyi zorunlu kılıyor. 

Yoksullar ordusu 
Özelde Edwards'ın seçim sloganının, genelde de Demokratlar'ın iktisadi ve sosyal alandaki mesajlarının yerindeliğini hatırlatan veriler, geçen hafta, ABD Sayım Bürosu'nca açıklandı. 
Bu verilere göre, 2003 itibariyle, ABD'de yoksulluk sınırı altında yaşayanların sayısı 35 milyon 900 bin ile nüfusun yaklaşık yüzde 12.5'i. 
Çocuklara gelince, tablo daha da vahim ABD'de 18 yaşından küçük nüfusun yüzde 17.6'sı resmen yoksul. 
Hesaplarında hane halkı büyüklüğünü baz alan ABD Seçim Bürosu, dört kişilik bir aile için yoksulluk sınırını yılda 18 bin 810 dolar, iki kişilik bir hane için ise yılda 12 bin 15 dolar olarak belirliyor. 
Son bir yılda, bu sınırın altına inenlerin sayısı 1 milyon 300 bin, yani ABD'nin yoksul nüfusu yüzde 4 artmış. 
George W. Bush'un başkanlığı üstlendiği 2001'den bu yana, yoksullar ordusuna katılan Amerikalılar'ın sayısı ise 4 milyon 300 bin. Aynı üç yıl zarfında, yoksul Amerikan çocuklarının sayısında yüzde 11'lik artış var. 
Öte yandan, 45 milyon Amerikalı - nüfusun yaklaşık yüzde 16'sı - sağlık sigortasından yoksun. Bush döneminde, sağlık sigortasını kaybedenlerin sayısı 5 milyon 200 bin. 

Gini'de başa başız 
ABD ekonomisinin sosyal adalet bakımından küresel merdivenin neresinde olduğunu görmenin en iyi yolu, Gini endeksine bakmak. 
Ülkelerin gelir dağılımı eşitsizliğini karşılaştırmaya yarayan bu endeks, bir ülkedeki birey ya da hane halkı gelirlerinin, o ülkenin toplam gelirindeki payını, kümülatif olarak, en yoksuldan en zengine doğru yansıtan bir Lorenz eğrisi yardımıyla hesaplanıyor. Hangi ülkenin gelir dağılımını gösteren eğri, farazi tam eşitlik çizgisine daha yakınsa, o ülkede sosyal adalet daha güçlü. Bu eğri ile çizgi arasındaki fark Gini puanlarını belirliyor. Endekste sıfır puan, mükemmel eşitlik demek 100 ise, tam adaletsizlik. 
Dile kolay, ABD ekonomisi deyince, 10 trilyon 890 milyar dolarlık GSYİH'dan, kişi başına 37 bin 800 dolarlık gelirden söz ediyoruz. 
Ancak ABD'nin Gini endeksindeki 40.8'lik puanı, bu toplam ve ortalamanın ardındaki uçurumu daha net yansıtıyor. 
Bu puanla ABD, sosyal eşitsizlikte, Rusya 45.8 dışındaki G - 8 ülkelerini ve bütün AB üyelerini büyük farkla geride bırakıyor. Eşitlikte en ön sırada, Danimarka 24.7 , Japonya 24.9 , İsveç ve Belçika 25'er var. 
ABD'deki sosyal uçurumu bize en iyi kavratabilecek şey ise, herhalde kendi halimize bakmamız olacaktır. Zira, Gini endeksinde 40.0 puan alan Türkiye, eşitsizlikte ABD ile başabaş. 
Sandık hesapları 
ABD'deki gelir dağılımı dengesizliği, tabii ki Bush döneminin ürünü değil bu uçurum, yıllar yılı, kamunun harcama ve vergi politikalarının, göçmen toplumu olmaktan sendikal hareketin cılız geçmişine kadar birçok toplumsal dinamiğin bileşkesinde oluştu. 
1960'larda federal hükümetin sosyal reform önlemleri sayesinde, yoksulluk sınırı altındakilerin oranını yüzde 22'den yüzde 12 - 14 düzeyine çeken ABD, 35 yıldır yerinde seyrediyor. Amerikan yoksullarının 2003'teki oransal büyüklüğü, 1969'dakiyle hemen hemen aynı. 
Yine de son yoksulluk rakamları, Bush yönetiminin üstünü örtmekte zorlandığı bir kötüye gidişin habercisi. Bush'un iktisadi sicilinde artık sadece rekor bütçe açıkları ve artan işsizlik değil, büyüyen yoksulluk ve eşitsizlik de var. 
Sayım Bürosu'nun verilerine göre, 2003'te, Amerikan toplumunun en zengin yüzde 20'sinin toplam gelirden aldığı pay yüzde 49.8. Bu oran, bir yıl öncesine göre binde birlik, 20 yıl öncesine göre yüzde 5.1'lik bir artışa işaret ediyor. 
Bu veriler karşısında, Bush yönetimi suçu öncelikle "Clinton döneminden miras" saydığı durgunluğa atıyor. 
Gerek iktisadi konjonktür, gerekse 11 Eylül saldırılarının yarattığı tedirginlik nedeniyle sıkıntılı bir dönem yaşandığını kabul eden Başkan Bush'a göre, kendisinin vergi indirimi kararı sayesinde, ekonomi canlanmaya, istihdam arzı artmaya başladı. Bu iddia, Cumhuriyetçi ekibin seçim kampanyasına, "Zor günler geride kaldı köşeyi dönüyoruz, önümüz açık" sloganıyla yansıyor. 
Ancak Bush'un durgunlukla mücadelede tek silah olarak sarıldığı vergi indirimleri, kamu gelirini 400 milyar dolar azaltırken, zarflarla evlere postalanan vergi iadesi çeklerinden asıl yararlanan da, zaten en üstteki yüzde 20'lik dilim oldu. Son büyüme ve istihdam rakamları ise, Bush ekibinin öngördüğü oranda bir canlanmanın yakalanamadığının işareti. 
Başkan Bush, daha önceki durgunluk dönemlerinde, yoksul Amerikalıları gözetme amacıyla uygulanmış önlemlerin hiçbirini hayata geçirmedi. Ekonomiyi canlandırmaya yönelik federal harcamaların sadece yüzde 3'ünü, eyaletlerdeki sağlık ve çocuk bakım hizmetleri ile alt ve orta kesime yönelik mesleki eğitim programlarına aktardı. 
Clinton döneminde 1993 - 2001 kendisini daha güçlü hissetmeye başlayan Amerikan orta direği, Bush'lu yıllarda kaybetti ve anketlere bakılırsa, bunun da gayet iyi farkında. Aylardır bütün yoklamalarda, ekonomi yönetiminde Kerry'i Bush'a tercih edeceğini söyleyenler, yüzde 6 ila 10 oranında daha yüksek. 
Velhasıl, 2 Kasım sandığının galibi Bush olursa, bu sonucu, iktisadi performansıyla elde etmeyeceği kesin. Amerikan başkanlık yarışında, yollar dönüp dolaşıp "Seçmen, terörle mücadelede kime daha çok güvenecek" sorusuna çıkıyor. 



</TEXT>
</DOC>
