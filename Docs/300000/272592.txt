<DOC>
<DOCNO> 272592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sondun04.html </URL>
<DATE> 2004/09/17/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Korkulan oldu .. Ivan Kasırgası 20 can aldı 
</HEADLINE>
<TEXT>

     ABD'de korkulan gerçekleşti ve Ivan Kasırgası'nın bilançosu ağır oldu. ABD'nin güney kıyılarındaki eyaletleri vuran Ivan Kasırgası, köprüleri tahrip edip, yolları göle çevirdi. Ağaçları yerlerinden söken kasırga, pek çok evi yerle bir ederken, geride en az 20 ölü bıraktı. 
     Şiddeti iyice azalıp bir tropikal fırtına halinde Georgia eyaletine doğru yol almadan önce Alabama eyaletinde büyük tahribata yol açan kasırga, etkisini yitirmiş haliyle bile kuzey Georgia ve Atlanta bölgesinde aşırı yağışlar yüzünden uçak seferlerinin iptaline yol açtı. 
     Ivan Kasırgası'nın vurduğu Florida'da 13 kişinin, Mississippi'de 2, Georgia'da 1, Louisiana'da 4 kişinin ölümüne yol açtığı kaydedildi. Ivan, ABD kıyılarında etkili olmadan önce vurduğu Karayipler'de ise 70 civarında kişinin ölümüne yol açmıştı. 
     Ivan Kasırgası, 13 Ağustos'ta vuran Çarli Kasırgası ve 5 Eylül'de vuran Frances Kasırgası'ndan sonra Florida'yı son beş hafta içinde vuran üçüncü büyük kasırga oldu. Kasırgalar geride onlarca ölü ve milyarlarca dolarlık maddi zarar bıraktı. 
     Ivan Kasırgası'nın vurduğu eyaletlerde 1,5 milyondan fazla ev ve iş yerine elektrik verilemezken, ABD Başkanı George W. Bush dün kasırganın vurduğu Alabama, Louisiana ve Mississippi eyaletlerini felaket bölgesi ilan eden bir kararı imzaladı. 
     
</TEXT>
</DOC>
