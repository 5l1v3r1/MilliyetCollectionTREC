<DOC>
<DOCNO> 265438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/yazar/tamer.html </URL>
<DATE> 2004/08/22/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Roche yalnız kaldı 
</HEADLINE>
<TEXT>

Uluslararası dev ilaç üreticilerinin Türkiye'deki şirketlerini temsilen konuşan Demirdere, "Roche'un pazarlama felsefesini anlamamız mümkün değil" dedi 
Roche'un SSK ile skandal alışverişi her geçen gün yeni bir boyut kazanarak dallanıp budaklanırken, uluslararası dev ilaç üreticilerini çatısı altında toplayan Araştırmacı İlaç Firmaları Derneği AİFD, dün nihayet suskunluğunu bozdu. 
AİFD Başkanı ve Novartis İlaç Genel Müdürü Dr. Altan Demirdere, "Fiyatı 230 milyon lira olan bir ilacın 88 milyona nasıl satılabildiğini anlayabilmiş değiliz. Bunun için de ne olup bittiğini Roche'un kendisinin açıklaması lazım diye düşündük ve ağzımızı açmadık. Ancak bu garip alışveriş, Roche ile SSK arasındaki bir olay olmaktan çıkarılıp da iş, bütün araştırmacı ilaç firmalarının benzer şekilde çalıştığı iddialarına varınca, konuşma gereğini duyduk" dedi. 

"Roche'u anlayamadık" 
Roche, NeoRecormon adlı kanser ilacını Beşer Ecza Deposu'na 88 milyon liraya, SSK'ya ise 230 milyona satmıştı. Roche'un bu büyük fiyat farkından İhale Kanunu'nu sorumlu tutmasını da anlayamadıklarını belirten Demirdere, sözlerini şöyle sürdürdü 
"İhale Kanunu'nu suçlamak da ne demek oluyor Burada sorun, 230 milyon liralık bir ilacın nasıl olup da 88 milyona satılabildiği. Bu ilacın bir maliyeti var. Üstelik jeneriği de yok. Eğer jeneriği olsaydı, o takdirde yerli firmalar SSK'ya 88 milyona satabilirlerdi. Onlar da kendi aralarında rekabet halinde oldukları için... SSK'nın web sitesine girdiğinizde bunun örneklerini görebilirsiniz. Araştırmacı ilaç firmaları ancak 5 - 10 iskonto yaparlar. En fazla iskonto oranı 25'tir, o da jeneriği olan ilaçlar için. NeoRecormon'da bu ikisi de yok. Demek ki başka bir pazarlama felsefesi var. Bunu Roche'un kendi açıklaması lazım. Ben nereden bileyim " 

"SSK zarara uğramıyor" 
Basındaki haberlerde işin SSK'nın soyulmasına kadar vardığından yakınan Demirdere, "SSK'nın ilaçta soyulduğu falan yok. Tam tersine 3 sosyal güvenlik kurumu içinde ilacı en ucuza alan SSK'dır. Sonra Bağkur gelir. En pahalı Emekli Sandığı alır. Üstelik SSK ilacı depocu ve eczacı k rı olmadan doğrudan üreticiden aldığı için piyasada 160'a olan ilacı 100'e alır. Depocu ve eczacı k rını da üzerine ekleyerek SSK'lıya 145'ten fatura eder. SSK'lı 145'in 20'sini öder. Eğer SSK ilaç alımında zarara uğruyorsa, herkes zarara uğruyor demektir," dedi. 

"Hiç iskonto yapmayız" 
Bu noktadan sonra AİFD şapkasını çıkaran Demirdere, açıklamalarını Novartis İlaç Genel Müdürü şapkasıyla sürdürdü. Çünkü gazetelerde Roche'la benzer şekilde çalıştığı iddia edilen firmalar arasında Novartis'in de adı birkaç kez zikredilmişti 
"Novartis olarak biz hiç iskonto yapmayız. Bir taraftan ilaç fiyatları kurtarmıyor diye zam isterken, diğer taraftan büyük iskontolar yapmanın mantığı yok. Satabildiğimiz kadar sattığımız halde Türkiye'nin en büyük firmasıyız. Tabii bu, ilaçlarımızın yapısı ile de ilgili. Biz jeneriji olan ilaçlarda bile iskonto yapmayız. Mesela Voltaren. Beliniz ağrıdığında siz de kullanmışsınızdır. Jeneriji de var. Ama biz yine de iskonto yapmayız. 
NeoRecormon'daki fiyat uçurumunu çözemiyorum. Çünkü jeneriği de yok. İşte bu nedenle Roche Türkiye'nin ayrı bir pazarlama felsefesi olmalı diyorum." 
Demirdere, jenerik ilaç üreten bazı yerli firmalara da ciddi eleştiriler yöneltti "100 liraya satılan patentli ilacın çıplak maliyeti 20 liradır. Bioteknolojik ilaçlarda maliyet, haydi bilemediniz 25 - 30 liraya çıkar. Bu bilinen bir şeydir ve normaldir. Esas çarpıklık, tek kuruş araştırma - geliştirme harcaması yapmadan, 20 liralık bir ürün çıkarıp, bunu 80'e satmaktır. O zaman da bol keseden 50 indirim yaparsın. Bazı yerli firmaların yaptığı budur. SSK'nın web sitesine girdiğinizde, bunları da bulabilirsiniz. Diyebilirsiniz ki 'Neden ortaya çıkıp da 80 liraya satılan jenerik ilaçların 40 lira olması lazım diye bağırmıyorsunuz ' Jeneriklerin fiyatı 40 liraya inecek olsa, o zaman da bizlerin çekip gitmesi gerekir." 

Not Bu ilaç meselesi burada bitmez. Sizlerden yaz bitmeden bir hafta izin istiyorum. Dönünce kaldığımız yerden devam ederiz. Siz bu arada e - postaları kesmeyin. Her gün düzenli bakacağım. 



</TEXT>
</DOC>
