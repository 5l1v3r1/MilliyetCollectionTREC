<DOC>
<DOCNO> 274489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sondun07.html </URL>
<DATE> 2004/09/24/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Irak Başbakanı, ABD'de seçim politikasına malzeme oldu .. 
</HEADLINE>
<TEXT>

     Irak Başbakanı İyad Allawi, ABD'de yaklaşan başkanlık seçimleri öncesinde giderek sertleşen Washington'daki iç politika tartışmalarında arada kaldı. 
     ABD kongresinde konuşan, Beyaz Saray'da Başkan George W. Bush ile bir araya gelerek gazetecilerin sorularını yanıtlayan ve bazı düşünce kuruluşlarının toplantılarına katılan Allawi, Dış İlişkiler Konseyi CFR adlı düşünce kuruluşundaki konuşmasında, ''Ben kimsenin maşası değilim'' dedi. 
     İyad Allawi'nin bu sözleri, Demokrat Parti başkan adayı, Senatör John Kerry'nin kendisini eleştiren açıklamalarının ardından geldi. 
     Kerry, Allawi'nin Washington'daki temasları öncesinde, Irak Başbakanı'nın isyancılarla ilgili çelişkili açıklamalar yaptığını ve Bush ile birlikte, izlenen politikaların iyi olduğu izlenimi vermeye çalıştıklarını söylemişti. Kerry, Bush'un Irak'ta işlerin iyi gittiği sözlerine katılmadığını ve terörizme karşı savaşı kazanmak için daha farklı bir yaklaşım sergilenmesi gerektiğini kaydetti. 
     Irak Başbakanı, Beyaz Saray'ın ünlü Rose Garden'nda Bush ile ortak basın toplantısı yaparken, Bush'un politikalarıyla uyumlu ve Amerikan iç politikasına göre konuşmalarıyla dikkati çekti. 
     Allawi, aynen Bush yönetiminin söylediği gibi, Irak'ta olanların medya tarafından yanlış yansıtıldığını, Irak'ın sadece küçük bir bölümünde azınlıkta bir grubun isyan çıkardığını ve bunun büyütülmemesi gerektiğini savundu. İyad Allawi, medyanın biraz da Irak'taki iyi gelişmelere, elektrik, suya kavuşulmasına yönelmesini tavsiye etti. 
     Allawi, Bush'tan da övgüyle söz etti ve ''ülkemi özgürleştirmek için yorulmaksızın çalışan bir liderle bir araya gelmek benim için büyük onur'' dedi. 
     
     CHENEY DE MÜDAHALE ETTİ 
     Kerry'nin, Irak'taki durumla ilgili olarak Allawi ve Bush'u eleştiren sözlerinin ardından ABD Başkan yardımcısı da tartışmalara katıldı. Cheney, ''Şunu söylemeliyim ki, Senatör Kerry'nin bu cesur adama Allawi gösterdiği saygı yoksunluğuyla şaşkına uğradım. Kerry, koşa koşa basın toplantısı düzenledi ve teröristleri yenmek için ABD'nin yanında durması gereken Başbakan'a saldırdı'' diye konuştu. 
     Missouri'de seçim kampanyası çalışmalarını yürüten Cheney, ''John Kerry, bütün kazanılmış olan iyi şeyleri yıkmaya çalışıyor. Ve onun sözleri, Irak'taki çabalarımızla terörizme karşı küresel savaşta yıkıcı etki yaratıyor'' ifadesini kullandı. 
     Bush, Kerry'nin sözlerinin, ABD'nin düşmanlarına cesaret veren mesajlar olarak algılandığını savunuyor. 
     
</TEXT>
</DOC>
