<DOC>
<DOCNO> 269696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sondun23.html </URL>
<DATE> 2004/09/07/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Bolkestein, Türkiye'nin üyeliğine karşı değil 
</HEADLINE>
<TEXT>

     AB Komisyonu üyesi Hollandalı Frits Bolkestein'ın sözcüsü Jonathan Todd, Bolkestein'ın Türkiye'nin AB üyeliğine karşı olmadığını söyledi. 
     Komisyonun basın toplantısında, Bolkestein'ın Hollanda'da bir üniversite açılışında yaptığı konuşmada, ''Türkiye'nin AB üyeliğine karşı sözlerinin'' sorulması üzerine Todd, ''Bolkestein, Türkiye'nin AB'ye girmesine karşı değil. Bolkestein, AB'nin son genişlemesinden sonra yeni bir genişleme için çok zamana ihtiyaç olduğunu ve bir sonraki genişleme süreci için çok iyi hazırlık yapılması gerektiğini düşünüyor'' diye konuştu. 
     Komisyon Sözcüsü Reijo Kemppinen ise komisyon üyelerinin düşünce ve fikirlerini ifade etme hürriyeti içinde kendi düşüncelerini dile getirdiklerini belirtti. 
     Bolkestein, dün yaptığı konuşmada, ''Ukrayna ve Belarus'un Türkiye'den daha Avrupalı olduklarını'' kaydederek, ''Türkiye'nin üyeliğine kim izin verirse bu ülkelerin de üyeliğine izin vermelidir'' demişti. 
     Bolkestein, ''gelişmeler ışığında ABD'nin tek süper güç olarak kalacağını, Çin'in ekonomik güç olacağını, Avrupa'nın ise İslamlaşacağını'' savunmuştu. 
     Bolkestein, ''Türkiye'nin AB'ye katılım sürecinde ciddi bir değişiklikten geçeceğini ve farklı bir kimlikte AB'ye üye olacağını'' ifade etmiş, Amerikalı tarihçi Bernard Lewis'e atıfta bulunarak, ''Avrupa'nın bu yüzyılın sonuna kadar İslamlaşacağını'' belirtmişti. 
     Bolkestein, Osmanlı İmparatorluğunun 1683 yılında Viyana kuşatmasında başarısız olması ve Avrupa'da etkinliğini yitirmesini hatırlatarak, ''Eğer bu doğru çıkarsa o zaman Viyana'da başarılı olmanın anlamı kalmaz'' diye konuşmuştu. 
     
</TEXT>
</DOC>
