<DOC>
<DOCNO> 261725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sondun19.html </URL>
<DATE> 2004/08/09/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Talat Rumların niyeti iyi değil 
</HEADLINE>
<TEXT>

     KKTC Başbakanı Mehmet Ali Talat, Rum yönetiminin Yeşil Hat Tüzüğü ile ilgili önerilerinin iyi niyetle hazırlanmadığını, Rumların bütün çabasının Kıbrıs Türklerinin Gazimağusa ve Ercan'dan doğrudan ticaretini engellemek olduğunu belirtti. 
     Talat, Salih Tunar başkanlığındaki KKTC Sanayi Odası yetkililerini kabul ederek, KKTC ile Rum kesimi arasındaki ticareti düzenleyen Yeşil Hat Tüzüğü ve KKTC'den başka ülkelere serbest ticaret yapılabilmesi konularını görüştü. 
     Kabulde konuşan Talat, kendilerinin Yeşil Hat Tüzüğü'ne karşı olmadıklarını, ticari araçların Güney'e geçişiyle ilgili önerileri de yetersiz olmasına rağmen bir ilerleme olarak gördüklerini belirtti. Yeşil Hat Tüzüğü'nün Ada içi ticaret için olduğunu, bunun için Rumların yapacağı önerilerin dikkate alınabileceğini bildiren Talat, ancak Gazimağusa ve Ercan'dan direkt ticaret düzenlemeleri için Kıbrıslı Türkler ile AB arasında işbirliği yapılması gerektiğini kaydetti. 
     Talat, şunları kaydetti 
     ''Bizim AB'den talebimiz Yeşil Hat Tüzüğü, bununla ilgili değişiklik önerileri değerlendirilebilir. Ama bizim, direkt ticaretimiz, serbest ticaretimiz, tercihli ihracatımızın gerçekleşmesi için Kuzey Kıbrıs'a yönelik kısıtlayıcı hususlar ve önlemler tamamen ortadan kaldırılmalıdır. Kıbrıs Türkü, dünyayla bütünleşmeyi istemiştir, onun bu iradesini başka bir toplumun iradesi ipotek altına alamamalıdır. Gelişmeler, Avrupa değerlerinin de bir anlamda sınanacağı bir dönemi önümüze çıkarmaktadır.'' 
     
     TALAT ''PAPADAPULOS YÖNETİMİ İYİ NİYETTEN YOKSUN'' 
     Başbakan Talat, Rum yönetiminin ticaretle ilgili yaptığı önerilerin Yeşil Hat Tüzüğü ve araçların geçişleriyle ilgili olduğunu söyledi. 
     Yeşil Hat Tüzüğü'ne göre, Rum yönetiminin tüzüğe ilişkin öneride bulunması durumunda, bu önerilerin 1 ay içerisinde AB Komisyonu'nda ele alınması ve yine bu 1 ay içinde itiraz yapılmaması halinde önerilerin yürürlüğe girmesi gerektiğini anlatan Talat, Ağustos'ta Avrupa'nın tatilde olduğuna, Rumların da önerileri Temmuz'un son günü yaptığına dikkat çekti. Talat, şöyle konuştu 
     ''Bu önerilerin iyi niyetle hazırlanmadığı apaçık ortadadır. Rum yönetimi eğer öneri hazırlayacaktı, bunu AB Komisyonu ile görüşürdü. Hatta bizimle de görüşürdü ve ondan sonra uygun zamanda öneri yapardı. Avrupa'nın tatilde olduğu dönemde, 1 ay avantajını bu şekilde kullanmaya kalkışmazdı. Bu da Papadopulos yönetiminin iyi niyetten yoksun olduğunu gösteriyor.'' 
     
     ''MECBURİYET KIBRISLI TÜRKLERİN KARARINA HAKARETTİR'' 
     Talat, Rum tarafının doğrudan ticareti engelleme ve her şeyi Yeşil Hat Tüzüğü'ne bağlama çabası içinde olduğuna işaret ederek, Rumların Brüksel'deki COREPER toplantılarında bunu söylediklerini kaydetti. 
     Başbakan Talat, bununla birlikte Yeşil Hat Tüzüğü'nün Kıbrıslı Türklerin ihracatıyla ilgili değil, Kuzey-Güney arasındaki mal geçişiyle ilgili olduğunu ifade etti. Talat, şunları söyledi 
     ''Bizim limanlarımızdan serbest ticaret için, limanlarımızın yeterli teknik ve idari yapısı mevcut değilse AB uzmanlarının burada konuşlanarak ihracatla ilgili gerekli düzenlemeleri bizimle birlikte yapmalarına bir itirazımız yoktur. Fakat Larnaka veya Limasol limanlarından ihracat yapma gibi bir mecburiyet, 24 Nisan'daki Kıbrıslı Türklerin kararına büyük bir hakarettir.'' KKTC Sanayi Odası Başkanı Tunar da, referandumdaki sonuçların ardından özellikle ticaret konusunda açılımlar olacağının gündeme gelmesine rağmen, Kıbrıs Türk halkının somut kazanımlar elde edemediğini belirterek, Kıbrıs Türkünün izolasyonlar ve ambargolardan kurtarılması gerektiğini söyledi. 
     Rumların Kıbrıs Türklerinin serbest ticaretini engelleme yönünde tavır sergilediğine işaret eden Tunar, KKTC'nin Avrupa ile direkt ulaşıma ve serbest ticarete açık olmasının şart olduğunu kaydetti. 
     
</TEXT>
</DOC>
