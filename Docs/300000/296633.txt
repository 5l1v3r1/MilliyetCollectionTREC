<DOC>
<DOCNO> 296633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sontur05.html </URL>
<DATE> 2004/12/10/ </DATE>
<TIME> 02.08 </TIME>
<AUTHOR>  </AUTHOR>
<HEADLINE>
Ardahan buz tuttu, yaşam durdu -27 derece 
</HEADLINE>
<TEXT>

     DHA 

DOĞU Anadolu Bölgesi'ni etkisi altına alan kar ve soğuk hava Ardahan'da yaşamı durma noktasına getirdi. Hava sıcaklığının gece sıfırın altında 27 dereceye kadar düştüğü kent merkezinde otomobiller çalışmaz hale gelirken, birçok esnaf işyerini açamadı. Sokağa çıkan vatandaşların saçları, kırağı düşmesi sonucu beyazladı.' Sibirya soğukları Doğu Anadolu Bölgesi'nde etkisini artırmaya başladı. İki gün aralıksız devam eden kar yağışı ardından hava sıcaklığının eksi 27 dereceye kadar düştüğü Ardahan'da yaşam felç oldu. Aşırı soğuklar nedeniyle cadde ve sokaklar boşalırken, çok sayıda dizel otomobilin motoru dondu. Ardahan Valiliği kamu kurum ve kuruluşlarda tesisatlarının donmaması için kaloriferlerin 24 saat yakılması talimatını verdi. 
     Birçok işyeri ve konutta su sayaçları patlarken, çatılardan sarkan ve boyları 2 metreyi bulan buz sarkıtları belediye ekiplerini harekete geçirdi. İtfaiye Müdürlüğü cadde ve sokakları dolaşarak buz kırma çalışması yaptı. Doktorlar, halkı zorunlu kalmadıkça sokağa çıkmaması konusunda uyardı. Okula ya da işyerine giderken saçlarına kırağı düşen vatandaşlar ise, "Soğuk yüzünden genç yaşta yaşlandık'' diye espiri yaptı. 
     Yaşamı felç eden soğuklarda okuların tatil edilmesini isteyen veliler, "Çocuklarımız binbir güçle okula gidiyor. Hastalanmalarından çok korkuyoruz. Valilik neden tatil kararı almıyor '' diye konuştu. 
     
</TEXT>
</DOC>
