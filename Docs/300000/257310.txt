<DOC>
<DOCNO> 257310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sondun28.html </URL>
<DATE> 2004/07/22/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
KKTC'de bugün anlaşma olmazsa 6 Kasım'da seçim var 
</HEADLINE>
<TEXT>

     Hükümet sorunu ve erken seçim gündemiyle dün yaptıkları ortak toplantıda mutabakata varamayan, KKTC Cumhuriyet Meclisi'nde temsil edilen siyasi parti liderlerinin bugün yapması beklenen ikinci toplantısı, tarih belirtilmeden ertelendi. 
     Toplantının, koalisyon ortağı Demokrat Parti'nin DP hükümet formüllerine ilişkin çalışmasından dolayı iptal edildiği belirtildi. 
     Koalisyonun küçük ortağı DP'nin Genel Başkanı, Dışişleri Bakanı ve Başbakan Yardımcısı Serdar Denktaş, ''Hükümet çoğunluğunu sağlamak için temaslarımız, çalışmalarımız devam ediyor. Bugün akşama kadar bitirirsek bitiririz, olmazsa 6 Kasım'da seçim var'' dedi. 
     Denktaş, hükümet çoğunluğuyla ilgili nasıl bir formül üzerinde çalıştığı konusunda ise bilgi vermedi. 
     Serdar Denktaş, 23 sandalyeyle azınlığa düşen koalisyon hükümetini 26 çoğunluğuna taşıyacak formül üzerinde çalıştıklarını dün açıklamış, ancak ayrıntı vermemişti. 
     
     ''TÜM PARTİLERİN BİR ARAYA GELMESİ HÜLYA'' 
     Gazetecilerin konuyla ilgili sorularını yanıtlayan, hükümetin büyük ortağı Cumhuriyetçi Türk Partisi'nin CTP Genel Sekreteri Ferdi Sabit Soyer, ''Bütün siyasi partilerin illa bir araya gelip bu işi çözsün yaklaşımı bir hülyadır. Çünkü hepsinin niyeti başka başka. Bu hülyanın peşine fazla düşmemek gerekir'' dedi. 
     Serdar Denktaş'ın çalışmasını görmek istediklerini ve diğer alternatifleri de değerlendireceklerin kaydeden Soyer, şöyle devam etti 
     ''Ama erken seçim kaçınılmaz. Artık bütün siyasi partiler ekim mi, kasım mı mevzularının arkasına saklanmadan, ekimin ortası veya 7 Kasım'da seçimi yapmamız gerekir. İnsanları yanlış beklenti ve hayallere sürüklememek gerekir. Farklı farklı eğilimleri, farklı niyetleri olan siyasi partilerin başkanları bir araya gelip bu işi çözecek gibi ham hayal peşinde sürüklenmemek gerekir. Bu durum erken seçimin kaçınılmazlığını kanıtlamış durumdadır.'' 
     
     ''BU İŞİ BİZDEN BAŞKA YAPACAK OLAN YOK'' 
     Bir gazetecinin, ''Parti liderleri bir araya gelemediklerine göre seçim tarihi konusunda uzlaşma nasıl sağlanacak '' sorusu üzerine de Soyer, ''Seçim konusunda uzlaşmaya varılamayacaksa hükümet oluşumu konusunda uzlaşma üretmek gerekir. Hükümet konusunda uzlaşma üretilemediğine göre seçim konusunda niye uzlaşma olmasın O zaman hepsi bize destek olsun, bütçeyi de geçirelim ve bu işi götürelim. Demek ki bu işi bizden başka yapacak olan yok'' diye konuştu. 
     CTP Genel Sekreteri Soyer, Serdar Denktaş'ın ''26 formülü'' ile ilgili sorulara karşılık da ''Bilmiyorum, ben sihirli formüllerle uğraşmam. Balık rıhtıma çıksın da görelim'' dedi. 
     
     HÜKÜMET 26 NİSAN'DAN BU YANA AZINLIKTA 
     13 Ocak 2004'te göreve başlayan CTP-DP koalisyon hükümeti, DP'den 2, CTP'den de 1 milletvekilinin istifasıyla 26 Nisan'dan bu yana mecliste azılık durumunda. Aylardan beri çoğunluk arayan koalisyon hükümetinin, mecliste 4 sandalyeye sahip Barış ve Demokrasi Hareketi'nin de BDH katılımıyla çoğunluğu sağlama girişimlerinden sonuç alınamadı. Çoğunluğu bulma girişiminin de sonuçsuz kalması üzerine erken seçim yoğun olarak tartışılmaya başlandı, ancak bu kez de seçim tarihi konusunda farklı görüşler ortaya kondu. 
     Mecliste koalisyon ortağı CTP'nin 18, DP'nin de 5 milletvekili var. Koalisyon ortakları dışında grubu olan tek parti anamuhalefet Ulusal Birlik Partisi UBP 18 sandalyeye sahip. Mecliste BDH 4, Birleşik Kıbrıs Partisi BKP 1, Toplumcu Kurtuluş Partisi TKP ve Yeni Parti YP 1 milletvekili ile temsil ediliyor. Cumhuriyet Meclisi'nin, DP'den ayrılan 2 de bağımsız milletvekili bulunuyor. 
     
</TEXT>
</DOC>
