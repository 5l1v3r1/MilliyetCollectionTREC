<DOC>
<DOCNO> 282805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonyas06.html </URL>
<DATE> 2004/10/23/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Bağırsak kanserine karşı ilaç geliştiriliyor... 
</HEADLINE>
<TEXT>

     Alman bilim adamlarının, farelerde bağırsak kanserini yok eden bir protein geliştirdiği bildirildi. 
     Berliner Kurier gazetesi, Kiel Üniversitesi'nde görevli Prof. Stefan Rose-John ve Prof. Markus Neurath'un, fareler üzerinde yaptıkları deneylerde bağırsak kanserini yok eden yeni bir protein geliştirdiklerini yazdı. 
     Üniversitenin bir yetkilisi, ''Hayvanlar üzerinde yapılan deneylerde söz konusu proteinin, kansere neden olan İnterleukin-6'nın IL-6 sinyalini bastırdığı ispatlandı. Böylece bağırsak kanserini tedavi etmek mümkün olabilecek'' dedi. 
     Yetkili, 8 ila 10 yıl içinde bağırsak kanserinin tedavisi için gerekli olan ilacın geliştirilebileceğini de belirtti. 
     Prof. Rose-John tarafından geliştirilen ''glikoprotein''in, eklem romatizmasına ve bağırsak iltihaplanmalarına karşı etkili olduğu da yine iki bilim adamı tarafından geçen yıl yapılan araştırmalar sonucunda ortaya çıkarılmıştı. 
     Almanya'da kanserden ölen insanların ikinci sıklıkta bağırsak kanserinden öldükleri kaydedilen haberde, eski Cumhurbaşkanı Roman Herzog'un eşi Christiane Herzog'un da 2000 yılında bağırsak kanserinden öldüğü hatırlatıldı. 
     
</TEXT>
</DOC>
