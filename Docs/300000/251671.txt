<DOC>
<DOCNO> 251671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/soneko38.html </URL>
<DATE> 2004/06/29/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Borsayı Chirac düşürdü, Schröder yükseltti 
</HEADLINE>
<TEXT>

     Borsa günü 25 puan artışla 17 bin 735 puandan tamamladı. Hisse senetlerinin ortalama değer artışı yüzde 0.14 olurken, işlem hacmi 511 trilyon lira olarak gerçekleşti. 
     NATO Zirvesi ve FED'in toplantısına endekslenen borsa güne kar satışlarının etkisi altında başladı. 
     Fransa Cumhurbaşkanı Chirac'ın Türkiye'nin AB üyeliği ile ilgili yorumda bulunan ABD Başkanı Bush'a sert çıkması yatırımcıları da tedirgin ederken, endeks ilk seansın ortalarında 17 bin 500'ün altına sarktı. 
     Bu seviyeden endekse kuvvetli alımların geldiği gözlenirken, ilk seans 49 puanlık düşüşle geçildi. 
     
     İkinci seans alımlar ağır bastı 
     İkinci seansta borsanın daha olumlu bir seyir izlediği görüldü. Özellikle Almanya Başbakanı Schröder'den Türkiye'nin AB üyeliğine yönelik gelen olumlu açıklamalar, endeski 17 bin 800 seviyesinin üzerine taşıdı, ancak bu seviyede tutmaya yeterli olmadı. 
     
     FED toplantısı takip edilecek 
     Günü değerlendiren uzmanlar, NATO zirvesinde herhangi bir olumsuzluğun yaşanmamasının piyasa için önemli olduğunu belirttiler. 
     Bundan sonra borsanın uzun vadede Türkiye'nin AB üyeliği ile ilgili gelişmeleri izlemeye devam edeceğini belirten uzmanlar, kısa vadede ise FED'in bugün faiz artırımıyla ilgili yapacağı toplantının izleneceğini ifade ettiler. 
     
</TEXT>
</DOC>
