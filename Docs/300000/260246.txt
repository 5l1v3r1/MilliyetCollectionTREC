<DOC>
<DOCNO> 260246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonsiy10.html </URL>
<DATE> 2004/08/03/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Dışişleri Türkiye, Yukarı Karabağ seçimlerini gayrı meşru addetmekte 
</HEADLINE>
<TEXT>

     Dışişleri Bakanlığı Sözcüsü Namık Tan, Türkiye'nin, Yukarı Karabağ'da yapılması planlanan belediye seçimlerini gayrı meşru addettiğini belirterek, bu tür tek taraflı girişimlerin, soruna barışçıl çözüm bulunmasına yönelik çabalara katkı sağlamayacağını belirtti. 
     Tan, Yukarı Karabağ'da ağustos ayında yapılması planlanan belediye seçimlerine ilişkin bir soru üzerine yaptığı yazılı açıklamada, Yukarı Karabağ sorununun, halihazırda Güney Kafkasya'daki istikrarsızlık unsurlarının başında geldiğini, bölgede iyi komşuluk ve işbirliği ortamının tesisinin ve bölgenin uluslararası camia ile entegrasyonunun önünde bir engel olmaya devam ettiğini belirterek, şunları kaydetti 
     ''Ağustos ayında Yukarı Karabağ'da yapılacak olan belediye seçimlerinin, uluslararası hukuk ilkelerinin, BM, AK ve AGİT prensiplerinin ihlali anlamına geldiğinde şüphe bulunmamaktadır. 
     Türkiye bu seçimleri gayrı meşru addetmekte ve Yukarı Karabağ'daki hukuka aykırı durumun meşrulaştırılmasına yönelik çabalar olarak yorumlanan bu tür tek taraflı girişimlerin, soruna barışçıl çözüm bulunmasına yönelik çabalara katkı sağlamayacağını değerlendirmektedir.'' Tan, Türkiye'nin yıllardır çözüm bekleyen sorunun, Azerbaycan'ın toprak bütünlüğü çerçevesinde barışçı yollardan çözümünü desteklediğini ve çözüm çabalarına katkıda bulunmaya hazır olduğunu çeşitli vesilelerle açıkladığını belirtti. 
     
</TEXT>
</DOC>
