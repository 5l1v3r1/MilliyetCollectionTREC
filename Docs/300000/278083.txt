<DOC>
<DOCNO> 278083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonsiy09.html </URL>
<DATE> 2004/10/07/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Genel Müdürün makamında duş keyfi .. 
</HEADLINE>
<TEXT>

     Sağlık Bakanlığı Personel Genel Müdürü Ali Yerlikaya, Holding patronlarını kıskandıracak gösterişte yenilettiği makam odasının içine bir de duş yaptırmayı ihmal etmedi. 
     Genel Müdür Yerlikaya, görevine gelir gelmez 7 katlı genel müdürlük binasının üçüncü katındaki makam odasını yeniletme çalışmalarına başladı ve kısa süre önce de makamına taşındı. Yerlikaya'nın, daha önce genel müdür yardımcılarının da bulunduğu üçüncü katı tamamen boşaltarak, yapılan tadilatın ardından sadece kendine ayırması nedeniyle, personelin yetersiz fiziki mekanlarda çalışmak zorunda kaldığı da ifade ediliyor. Yerlikaya'nın isteğiyle yenilen makam katında 30 kişilik özel bir toplantı salonu, danışmanları için düzenlenmiş bir oda bulunuyor. Makamda ise ziyaretçilerin kabul edildiği bir odanın yanı sıra dinlenme ve özel çalışma odası yer alıyor. Çalışma odasının bir bölümünü ise banyo olarak düzenlettiren Yerlikaya, duşa kabin yaptırmayı da unutmadı. Sağlık Bakanı Recep Akdağ ve Müsteşar Necdet Ünüvar'ın makam odasında bile duşa kabin bulunmadığına dikkat çekiliyor. 
     
     "ÇALIŞMA ORTAMI SAĞLIKSIZDI" 
     Yerlikaya, makam katının yenilenmesine, daha önceki "çalışma ortamının sağlıksız olmasını" gerekçe gösterdi. 
     Personel Genel Müdürlüğü'nün bulunduğu binada yıllardır tadilat yapılmadığını ileri süren Yerlikaya, bu nedenle de çalışma ortamının sağlıklı bir hale geldiğini kaydetti. 
     Yerlikaya, "Gerek makam katı ve gerekse memurlarımızın görev yaptığı diğer katların tadilatları yapılarak sağlıklı ve çalışılabilir bir yapıya kavuşturulması amacıyla öncelikle Genel Müdürlüğümüzün makam katından başlanarak, tadilata başlanmış ve makam katı bitirilmiştir" dedi. Genel Müdürlük katının yenilenmesi için yapılan harcamanın 300 milyar lirayı geçtiği ileri sürülüyor. 
     
     BİR BANKANIN KATKILARIYLA 
     En ince ayrıntıya varana kadar düşünülerek tasarlanan yenileme işinin maliyeti konusunda bilgi vermeyen Yerlikaya, "İnşaat Garanti Bankası'nın katkılarıyla yapılmıştır" dedi. 
     Yerlikaya, Personel Genel Müdürlüğü binasındaki diğer katlarla ilgili proje çalışmalarının devam ettiğini ve tamamlandıktan sonra bu katlarda da tadilata başlanacağını söyledi. 
     Öte yandan, Sağlık Bakanı Recep Akdağ'ın Personel Genel Müdürlüğü makamında yapılan gösterişli yenilemeden rahatsızlık duyduğu öğrenildi. 
     
</TEXT>
</DOC>
