<DOC>
<DOCNO> 283779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonsiy04.html </URL>
<DATE> 2004/10/27/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Yılmaz ve Taner için karar günü 
</HEADLINE>
<TEXT>

     Türkbank ihalesine fesat karıştırdıkları iddiasıyla Yüce Divan’da yargılanmaları istenen Mesut Yılmaz ve Güneş Taner'le ilgili oylamanın Meclis'te bugün yapılması bekleniyor. 
     Meclis Genel Kurulu, eski başbakan yardımcılarından Hüsamettin Özkan ve devlet bakanlarından Recep Önal'ı yeniden Yüce Divan’a sevketti. Eski başbakanlardan Mesut Yılmaz ve devlet bakanlarından Güneş Taner'in Yüce Divan oylaması bugüne bırakıldı. 
     
     Özkan ve Önal Yüce Divan'a sevkedildi 
     Eski başbakan yardımcılarından Hüsamettin Özkan'ın Genel Kurul’daki Yüce Divan oylamasına 442 milletvekili katıldı. 415 milletvekilinin kabul oyuyla Özkan yeniden Yüce Divan’a sevkedildi. Özkan'la ilgili oylamada 14 milletvekili ret, beş miletvekili de çekimser oy kullandı. 
     İkinci oylama, yine Halk Bankası’ndan kullandırılan usulsüz kredilerle ilgili olarak Yüce Divana sevki istenen eski devlet bakanlarından Recep Önal içindi. Önal'ın Yüce Divan oylamasına 419 milletvekili katıldı. 390 milletvekilinin evet’ oyu ile Recep Önal da yeniden Yüce Divan’a sevkedildi. 
     Eski başbakanlardan Mesut Yılmaz ve eski devlet bakanlarından Güneş Taner'le ilgili oylamaların da tekrar yapılması bekleniyordu. Türkbank ihalesine fesat karıştırdıkları iddiasıyla Yüce Divan’da yargılanmaları istenen Yılmaz ve Taner'le ilgili oylamanın bugün yapılması bekleniyor. 
     
</TEXT>
</DOC>
