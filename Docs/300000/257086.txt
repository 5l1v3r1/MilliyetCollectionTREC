<DOC>
<DOCNO> 257086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/soneko24.html </URL>
<DATE> 2004/07/21/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Süper patronlardan AB desteği... 
</HEADLINE>
<TEXT>

     Avrupa'nın en etkili kuruluşlarından biri olan Avrupa Sanayiciler Yuvarlak Masası ERT , Türkiye'nin Avrupa Birliği AB üyeliğine yönelik desteğini bir raporla sürdürdü. 
     Türkiye'den Eczacıbaşı Holding Yönetim Kurulu Başkanı Bülent Eczacıbaşı'nın üye olduğu ERT'de, Genişleme Çalışma Grubu bünyesinde kurulan Türkiye Genişleme İş Konseyi'nin TEBC hazırladığı Türkiye-Avrupa İçin Yeni İş Fırsatı Turkey-A New Corporate World For Europe başlıklı rapor, ERT üyelerine, AB Komisyonu'na, AB üyesi ülkelerin hükümet ve parlamentolarına gönderilecek. 
     Bülent Eczacıbaşı, raporun tanıtımı amacıyla düzenlediği toplantıda, Türkiye'nin ERT'nin gündemine büyük bir ağırlıkla oturduğunu vurgulayarak, ERT'nin, Mayıs ayında Türkiye'nin AB üyeliğini destekleyen bir deklarasyon yayınladığını hatırlattı. 
     Kendisinin ERT üyesi olmasının ardından kurulan Türkiye Genişleme İş Konseyi'nin, Türkiye'de faaliyet gösteren ERT şirketlerinin temsilcilerinden oluştuğunu kaydeden Eczacıbaşı, önceki yıllarda Macaristan, halen Romanya ve Bulgaristan için kurulan grupların bu ülkelerin üyelik müzakerelerinde önemli fayda sağladığını ifade etti. 
     Eczacıbaşı, TEBC olarak amaçlarının, Türkiye'nin AB üyeliği doğrultusunda çalışmalarını desteklemek, kolaylaştırmak, müzakere aşamasında Avrupa iş aleminin önemli desteğini hem AB komisyonu nezdinde hem de Türk hükümeti nezdinde harekete geçirmek olduğunu vurguladı. 
     
     BAŞARILAR SOMUT ÖRNEKLERLE SUNULUYOR 
     Eczacıbaşı, çalışmanın, Türk sanayinin oluşumunu, geçirdiği evreleri, Türk şirketlerinin gerek Türkiye'de gerek uluslararası alanda yaptıkları yatırımlarla, üstlendikleri taahhütleri ve elde ettikleri başarıları somut örneklerle uluslararası kamuoyunun bilgisine sunduğunu belirterek, ''Türkler'in girişimci özelliklerinin'' gerçekleşmiş başarı öyküleriyle birlikte anlatıldığını bildirdi. 
     AB üyeliğinin özünde yer alan yatırım ve iş ortamının iyileştirilmesi ihtiyacını dikkate alan çalışmanın, bu amaçla yapılması gereken ve yabancı sermaye yatırımları için olmazsa olmaz değişiklikleri de ortaya koyduğunu ifade eden Eczacıbaşı, ERT üyeleri tarafından yapılan bu tespitlerin, ERT'nin Türkiye'nin tam üyeliğinde verdiği desteğin sürmesi ve güçlenmesi, Türkiye'nin AB üyelik liyakatının teyidi için yerine getirilmesi şart olan unsurları içerdiğini anlattı. 
     Eczacıbaşı, Türk sanayiinin gelişimi ve uluslararası alandaki başarılarını sektörler itibariyle ele alan ve somut şirket örnekleriyle destekleyen çalışmanın bu yönüyle bir ilki oluşturduğunu belirterek, Türkiye'nin 1 Mayıs tarihinden itibaren üye olan ülkelerle karşılaştırıldığında ne denli farklı ve küresel ekonomide rekabet gücünü kanıtlamış bir girişimci yapısına sahip olduğunu ortaya koyduğunu anlattı. 
     Başta Avrupa ülkeleri olmak üzere, dünyanın pekçok ülkesinde başarılar elde eden Türk girişimcilerinin sahip olduğu dinamizmin, Türkiye'nin AB üyeliği halinde birliğe de önemli katkılar yapacağına dikkat çekildiğini kaydeden Eczacıbaşı, Türkiye'de faaliyet gösteren ERT şirketlerinden 17'sinin deneyimlerine de yer verildiğini ifade etti. 
     Eczacıbaşı, TEBC ve IBS Research tarafından kaleme alınan çalışmanın 4 bin adet basıldığını kaydederek, ilk planda ERT üyesi firmalara, AB Komisyonu'na, Avrupa Parlamentosu'na, AB üyesi ülkelerin hükümetlerine ve parlamentolarına, Avrupa ve Türk medyasına, araştırma kuruluşlarına, sivil toplum örgütlerine, Ankara'daki büyükelçiliklere ve Türkiye'nin yurtdışındaki büyükelçiliklerine dağıtılacağını anlattı. 
     
     ERT ÜYELERİ, ERDOĞAN İLE GÖRÜŞECEK 
     Toplantıda verilen bilgiye göre, Unilever Yönetim Kurulu Başkanlığını yürüten ERT Genişleme Çalışma Grubu Başkanı Antony Burgmans ve ERT üyeleri, 22 Kasım tarihinde Ankara'da Başbakan Recep Tayyip Erdoğan ve bazı bakanlarla bir araya gelecekler. 
     Bülent Eczacıbaşı, bu toplantıda yatırımcıların karşı karşıya kaldıkları sorunların da masaya getirileceğini ifade ederek, varolan sorunların aşılması yolunda önümüzdeki haftalar içinde büyük aşama kaydedileceği yolunda izlenim sahibi olduğunu vurguladı. 
     Eczacıbaşı, ''Eksiklikler var ama 22 Kasım'da çok daha az olacak diye düşünüyorum. Önemli olan, hükümetin yatırım ortamını giderek iyileştirmesi'' diye konuştu. 
     
     BURGMANS'DAN TÜRKİYE'YE DESTEK 
     Unilever Yönetim Kurulu Başkanı ve ERT Genişleme Çalışma Grubu Başkanı Antony Burgmans, raporun önsözünde, Kopenhag kriterlerini yerine getirir getirmez Türkiye ile AB'ye tam üyelik görüşmelerinin başlatılması çağrısında bulundukları bir bildiri açıkladıklarını hatırlattı. 
     Müzakerelere başlanması kararının, Türkiye'nin sosyal ve ekonomik gelişmesi için açık bir işaret anlamı taşıyacağını dile getiren Burgmans, ayrıca, Türkiye'nin AB ile uyum çalışmalarında ve bunların uygulanmasında destekleyici bir rol oynayacağını anlattı. 
     Burgmans, Türkiye'nin AB'ye tam üyeliğinin, ticaret ve yatırım fırsatlarını güçlendirirken, Avrupa'nın rekabet gücünü de artırmasının kuvvetle muhtemel olduğunu dile getirerek, ERT üyeleri olarak, Türkiye'nin AB'ye alınmasının her iki tarafa da büyük faydalar sağlayacağına emin olduklarını kaydetti. 
     Burgmans, ''Avrupa Komisyonu ile AB üyesi ülkelere, Türkiye Kopenhag kriterlerini yerine getirdiği takdirde tam üyelik görüşmelerinin başlatılması konusunda açık bir mesaj verilmesinin geciktirilmemesi çağrısında bulunuyoruz'' dedi. 
     Türkiye'nin çeşitli yönleriyle ele alındığı raporda, Türkiye'de faaliyet gösteren BP, British American Tobacco, Eczacıbaşı Grubu, Fiat, Lafarge, Nestle, Pirelli, Renault, Roche, Shell, Siemens, Total, TT TİM İletişim Hizmetleri, Türk Philips, Türk Tuborg, Unilever ve Volvo'nun değerlendirmeleri de yer alıyor. 
     
     50 ÜYESİYLE 1.4 TRİLYON EURO'LUK İŞ HACMİ 
     1983 yılında Avrupa'nın önde gelen şirketlerinin başkanları tarafından ve dönemin AB Komisyonu üyelerinin aktif desteği ile kurulan ERT, AB Komisyonu'nun çalışmalarında Avrupa sanayiini temsilen doğrudan muhatap kabul ettiği bir örgüt olma üzelliğini taşıyor. 
     Üye sayısı 50 ile sınırlandırılan ERT'ye üyelik, ancak davetle mümkün oluyor. ERT üyesi firmalar tüm dünyada 4 milyon kişiye iş sağlarken, 1.4 trilyon euroluk iş hacmi yaratıyor. 
     ERT içinde AB üyesi olmadığı halde 1991 yılından bu yana temsil edilen tek ülke Türkiye... Kuruluş, ilk kez 1991 yılında Türkiye'den Profilo Holding Yönetim Kurulu Başkanı Jak Kamhi'yi üyeliğe davet etti. Kamhi'nin ayrılmasının ardından Eczacıbaşı Yönetim Kurulu Başkanı Bülent Eczacıbaşı üyeliğe çağrıldı. 
     
</TEXT>
</DOC>
