<DOC>
<DOCNO> 277177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonsiy05.html </URL>
<DATE> 2004/10/04/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Erdoğan, Avrupa Konseyi'ne hitap etmek için Starbourg'a gidiyor 
</HEADLINE>
<TEXT>

     Başbakan Recep Tayyip Erdoğan, Avrupa Konseyi Parlamenterler Meclisi'nin AKPM resmi davetlisi olarak yarın Fransa'nın Strasbourg kentine gidecek. 
     Başbakan Erdoğan, yarın öğleden sonra özel bir uçakla Ankara'dan Strasbourg'a hareket edecek. Erdoğan, Strasbourg'a varışında, burada yaşayan vatandaşlarla bir toplantı yapacak. 
     Türkiye hakkındaki İlerleme Raporu'nun da açıklanacağı 6 Ekim Çarşamba günü temaslarına AKPM Başkanı Peter Schieder ile görüşerek başlayacak olan Erdoğan, daha sonra Avrupa Konseyi Genel Sekreteri Terry Davis ile biraraya gelecek ve Türkiye'nin taraf olacağı dört ayrı Avrupa sözleşmesinin imza törenine katılacak. 
     Erdoğan, Yerel ve Bölgesel Yönetimler Kongresi YBYK Başkanı Giovanni Di Stasi ve YBYK Bölgeler Meclisi Başkanı Yavuz Mildon ve Yerel Yönetimler Meclisi Başkanı Halvdan Skard ile görüşmesinin ardından AKPM Genel Kurulu'na hitap edecek ve soruları yanıtlayacak. 
     Kültür ve Turizm Bakanlığı'nın desteğiyle düzenlenen ''Birlikte Yaşamak'' isimli fotoğraf sergisinin açılışını yapacak olan Erdoğan, AKPM Başkanı Schieder'in onuruna vereceği öğle yemeğine katılacak. 
     Erdoğan, Avrupa İnsan Hakları Mahkemesi AİHM Başkanı Luzius Wildhaber ile görüştükten sonra AKPM Binası'nda basın toplantısı düzenleyecek. 
     Strasbourg Belediye Başkanı Fabienne Keller'e nezaket ziyaretinde bulunacak olan Erdoğan, Avrupa Konseyi'nde çalışan Türk memurlar, Türkiye'nin Avrupa Konseyi nezdindeki daimi temsilcilik mensupları ve Strasbourg Başkonsolosluğu'ndaki görevlilerle görüşecek. 
     Erdoğan, AKPM Türk Heyeti Başkanı Murat Mercan ve Türkiye'nin Avrupa Konseyi nezdindeki daimi temsilcisi Daryal Batıbay tarafından onuruna verilecek resepsiyon ve akşam yemeğine katılacak. 
     Başbakan Erdoğan, Avrupa Konseyi'ndeki temaslarının ardından 7 Ekim Perşembe günü Strasbourg'dan ayrılacak. 
     
</TEXT>
</DOC>
