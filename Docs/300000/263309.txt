<DOC>
<DOCNO> 263309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/magazin/amag.html </URL>
<DATE> 2004/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gülben'le Hülya 'yüksekten uçtu' 
</HEADLINE>
<TEXT>


Antony Delon'un 5 bin dolar alacağı diziden Gülben Ergen 30 milyar, Hülya Avşar da Türkstar'ın jüri üyeliği için 'makul olmayan' para istedi 

ALİ'CE Ali Eyüboğlu 

Türkiye'de olay yaratan Popstar1'in yapımcısı Fatih Aksoy'la yeni yayın dönemi için televizyonlara hazırladıkları projeleri konuştuk. atv'nin başlattığı "Ne kadar reyting, o kadar para" uygulamasından sonra Medyapım'ın ortağı Aksoy'un anlattıkları, televizyon yıldızları için sıkı para politikasının başladığını gösteriyor. Dizilerden bölüm başına 20 - 30 bin dolar kazananlar, bankalarından televizyonlarına hortum bağlayan patronlarla birlikte tarihe karışmak üzere. 
Aksoy, teklifte bulundukları bazı yıldızların istediği astronomik ücretlere dikkat çekti. "Bölüm maliyeti 100 bin dolar olan bir dizinin oyuncu bütçesi en fazla 30 bin dolar olur" diyen Aksoy, şunları söyledi "Yurtdışında bu, yüzde 20'lere iner. Türkiye'de en parlak oyuncuya bölüm başına verilecek en yüksek para 10 bin dolardır. Ama bizde dizi bütçesinin yüzde 30'unu tek başına isteyenler var" dedi. 
Aksoy, Kanal D için çektikleri "Sahra" adlı dizinin başrolünde oynatmak istediği Gülben Ergen'le masaya oturmuştu. Son anda değişiklik olmazsa "Sahra"da Antony Delon da oynayacak. Delon'un bölüm başına 5 bin dolar alacağı diziden Ergen haftada 30 milyar isteyince başrol Arzum Onan'ın oldu. 

'Tamamen duygusal' 
Bu arada, Medyapım, "Türkstar'ın yeni jürisi" olarak düşündüğü Hülya Avşar, Sinan Çetin ve Nazan Öncel üçlüsünden de vazgeçti. Avşar'la Aksoy'un anlaşamamasının sebebi de Ergen'deki gibi "tamamen duygusal." 
"Daha önce jüride görevli şarkıcılara Deniz Seki, Zerrin Özer haftada 4 milyar veriyorduk. Avşar'a makul bir ücret teklif ettik 5 milyar . Ama onun istediği makul sınırların çok ötesindeydi 20 bin dolar . Yeni jüriyi bir hafta içinde oluşturacağız." 

'Türkstar'ın adı değişti 

Önce "Popstar", ardından "Türkstar" adıyla ekrana gelen yarışmanın adı değişip "Bir Yıldız Doğuyor" oldu. Yarışma bu kez haftada bir gece ekranda olacak. Önce yarışmacılar performanslarını sergileyecek, sonra bir dizi yayına girecek. Dizi bittikten sonra seyircilerden gelen SMS'lere göre yarışmacılardan birinin eleneceği bölüm ekrana gelecek. 3 sunucudan Haldun Dormen ve Hande Katipoğlu kesin. Gamze Özçelik'in durumu ise belirsiz. 

500 milyar veremeden bitti 

Medyapım'ın hazırladığı "Kim 500 Milyar İster", eylül ayında başlayacak yeni sezonda ekrana veda eden yapımlardan biri oldu. Kenan Işık'ın sunuculuğunu yaptığı yarışma, isteyeni çok olmasına rağmen hiç kimseye 500 milyar veremeden bitti. Fatih Aksoy, "Onun yerine yine Kenan Işık'ın sunacağı Avrupa'da çok popüler olan bir yarışma hazırlayacağız. Sadece stüdyodakiler değil, seyirciler de yarışacak. Stüdyodakiler kazanamazsa sıra seyirciye gelecek. 5 soruyu bilen 100 milyarı kazanacak" dedi. 


</TEXT>
</DOC>
