<DOC>
<DOCNO> 274090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonyas13.html </URL>
<DATE> 2004/09/22/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Mars'ta uykular daha kısa 
</HEADLINE>
<TEXT>

     Mars'ta yaşam olduğuna dair kanıtlara bir yenisi eklendi. Avrupa Uzay Ajansı ESA yetkilileri Mars'ta bulunan su ve metan kalıntılarının, kızıl gezegende yaşam olduğunu gösterdiğini açıkladı. 
     Metan gazı ve su buharının aynı bölgede bulunmasının canlıların olabileceğine işaret ettiğini belirten yetkililer, "Mars'ta yaşam olup olmadığı bilmecesinde bir taş daha yerine oturdu" dedi. Metan gazı ve su buharının 'kesişmesi' gezegende termik ve volkanik hareketler olduğuna ve bakterilerin varlığına dair delil sayılıyor. 
     Bu arada Londra Imperial College'de görevli bilim adamları, Mars'ta günlerin 39 dakika daha uzun olduğuna ve bu sürenin bile insan için sorun yarattığına dikkat çekti. Astronotlar uzayda normalden iki saat daha az uyuyor. 
     İnsanın biyolojik saati 24 saat 11 dakikaya ayarlı. Gün ışığı biyolojik saatin ayarlamasını yapıyor. Uzayda ışık farklı olduğu için, uzmanlar astronotların iç düzenin alt-üst olduğunu, bunun da ciddi sorun yaratabileceğini belirtiyor. 
     
</TEXT>
</DOC>
