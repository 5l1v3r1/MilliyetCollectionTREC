<DOC>
<DOCNO> 250699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonyas16.html </URL>
<DATE> 2004/06/24/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Cami hoparlöründen kayıp silah anonsu... 
</HEADLINE>
<TEXT>

     Trabzon'un Sürmene İlçesi'ne Bağlı Aşağıovalı Köyü Muhtarı Celil Öztürk, cami tuvaletinde unuttuğu tabancasını bulabilmek için caminin hoparlörlerinden anons yaptırdı. 
     Öztürk, AA muhabirine yaptığı açıklamada, dün, akşam namazını kılmak üzere Çarşı Mahallesi'ndeki Eski Camii'ye gittiğini belirtti. 
     Namazın ardından caminin tuvaletine gittiğini ve 9 milimetre çapındaki ruhsatlı tabancasını kapının arkasındaki askıya astığını ifade eden Öztürk, ''Tabancayı askıda unutarak çıktım. Eve gittiğimde silahımın belimde olmadığını fark ettim. Bunun üzerine sabah caminin tuvaletine giderek, silahımı koyduğum yere baktım. Ancak tabancam astığım yerde yoktu. Daha sonra durumu Sürmene Emniyet Müdürlüğü yetkililerine bildirdim. Ancak, hiçbir sonuç alınamadı'' dedi. 
     Aklına caminin hoparlörlerinden anons yaptırma fikrinin geldiğini anlatan Öztürk, ''Çarşı Mahallesi'ndeki Eski Camii'ye giderek silahımın kaybolduğuna dair anons yaptırdım. Bir süre sonra köy halkından bir kişi tabancamı getirerek, bana teslim etti'' diye konuştu. 
     Öztürk, tabancayı tuvaletin arkasında bularak, muhafaza eden kişinin ismini açıklamaktan kaçındı. 
     Bu arada, Muhtar Öztürk ile tabancayı bulan kişi hakkında soruşturma açılabileceği kaydedildi. 
     
</TEXT>
</DOC>
