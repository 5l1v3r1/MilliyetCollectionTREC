<DOC>
<DOCNO> 291834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sontur32.html </URL>
<DATE> 2004/11/24/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Antalya'da turistler güneşin tadını çıkartıyor... 
</HEADLINE>
<TEXT>

     Soğuk ve yağışlı hava yurdun büyük bölümünü etkisi altına alırken, Antalya'da turistler güneşin tadını çıkarıyor. 
     Yurdun büyük bölümünü etkileyen soğuk ve yağışlı havaya rağmen, Antalya'da hava sıcaklığı 20 derece dolayında bulunuyor. Zaman zaman havanın bulutlu olmasına rağmen güneş yüzünü gösteriyor ve bölgede tatil yapan turistler, yürüyüş yaparak, güneşlenerek, sıcak havanın keyfini yaşıyor. 
     Antalya'nın Belek Beldesi'nde de tatilini geçiren Alman, İngiliz ve Norveçli turistler, sahilde ve havuz başlarında güneşleniyor, golf oynuyor. 
     Avrupa'nın büyük bölümünün soğuk havanın etkisi altında olduğunu belirten turistler, ''Türkiye'nin de bazı bölgeleri karlar altında ama biz Antalya'da denize girebiliyoruz. Türkiye dört mevsimin yaşandığı bir ülke. Antalya'yı seviyoruz'' dediler. 
     Arcadia Golf Resort Otel Halkla İlişkiler ve Satış Temsilcisi Cemal Matyan, otelin doluluk oranının yüzde 80'lerde olduğunu söyledi. Yerli ve yabancı turistlerin güneşin tadını doyasıya çıkardıklarını belirten Matyan, ''Avrupa'da havalar çok soğuk. Antalya'ya gelen turistler bu mevsimde bile denize gireceklerini biliyorlar. Turizm bu yıl beklenilenden de güzel geçiyor. Diğer illerimiz soğuk havanın etkisi altındayken buraya gelen insanlar denize ve havuza giriyorlar. Çok mutlular'' dedi. 
     Antalya Meteoroloji Bölge Müdürlüğü yetkilileri, Antalya'da hakim olan güneşli havanın, akşam saatlerinde yerini parçalı bulutlu bir havaya bırakacağını bildirdiler. Gecenin ilerleyen saatlerinde yağmur yağışının başlayacağını vurgulayan yetkililer, Antalya'da yarın öğleden sonra da fırtına beklendiğini kaydettiler. 
     
</TEXT>
</DOC>
