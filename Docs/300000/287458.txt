<DOC>
<DOCNO> 287458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonsiy08.html </URL>
<DATE> 2004/11/09/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Şahin Ekonomi ayağa kalktı diye, tedaviden vazgeçemeyiz 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Türkiye'nin, 2002'ye göre, daha demokratik ve özgür bir ülke'' olduğunu söyledi. 
     Başbakan Recep Tayyip Erdoğan'ın programı nedeniyle, AK Parti TBMM Grup toplantısında konuşan Devlet Bakanı ve Başbakan Yardımcısı Mehmet Ali Şahin, iki yıl önce bu günlerde halkın güveni ile tek başına iktidara geldiklerini söyledi. 
     Güven ve istikrarın olmadığı yerde ''ağızla kuş tutulsa'' dahi hiçbir sorunu çözmenin mümkün olmadığını ifade eden Şahin, artık Türkiye'de kendine güvenen bir hükümet bulunduğunu dile getirdi. Mehmet Ali Şahin, 3 Kasım seçimlerinin ardında ortaya çıkan tablonun, ''tek başına bir iktidar'' ve güven ortamı'' getirdiğini vurguladı. 
     Mehmet Ali Şahin, 2 yıl önce Türk ekonomisinin, ''adeta yoğun bakımda'' olduğunu söyledi. Şahin, şöyle konuştu 
     ''Tansiyonu, fırlamış, şeker seviyesi son derece yükselmiş, ateşi 39'u geçmiş, 40'lara vurmuş, yoğun bakımdaydı. 2 yıllık süreç sonunda, artık yoğun bakımdaki bu hastanın dengelerinin, göstergelerinin normale döndüğünü, ayağa kalktığını görüyoruz. Yüzüne kan geldiğini görüyoruz. Bu da sanıyorum, Türkiye'de 2 yıl içinde yaşadığımız en önemi tablolardan biridir. 
     Kuşkusuz, Türk ekonomisi, çok borçlu bir ekonomidir. Bu hasta ayağa kalktı diye, tedaviden vazgeçemeyiz, perhizi bozamayız, ilaçları kullanmaktan vazgeçemeyiz. Mutlaka, mali disipline uymak, kuruşun hesabını yapmak, plan ve program esasında devam etmek ve Türkiye ekonomisini düzlüğe çıkarmak zorundayız.'' Türkiye'nin en önemli sorunlarının başında işsizliğin geldiğini vurgulayan Şahin, özel sektörün öncülüğünde bir kalkınmayı hedef aldıklarını bildirdi. İşsizliğin ortadan kaldırmanın hükümetlerin hedefi olduğunu kaydeden Şahin, 2004'te 40 bin atama yapabildiklerini, 2005 yılında ise sadece 48 bin açıktan atama yolu ile personel alabileceklerinin söyledi. Bu sayıların çok yetersiz olduğunu vurgulayan Şahin, özel sektörün yatırımlarının ve istihdamın teşviki için hükümetin yasal düzenlemeler yaptığını anımsattı. 
     Bu çerçevede, gelecek yılda inşaat sektöründe önemli atılımlar yapılacağını belirten Mehmet Ali Şahin, bu sektörün diğer sektörleri de tetikleyeceğini söyledi. 
     
     ''2002'YE GÖRE...'' 
     Türkiye'nin 2002 yılına göre, daha demokratik, daha özgür bir ülke olduğunu belirten Şahin, şöyle devam etti 
     ''Seçimler yeni yapılmışken bile, Türkiye'de düşüncesi sebebiyle, düşüncesini açıkladı diye siyasi yasaklı kişiler vardı. Ama geçtiğimiz 2 yıl içinde bunları düzelttik. Hakkı olanların en sonunda, sizlerin de gayretleri ve katkılarıyla hakkını aldığını cümle alem biliyor. Türkiye, 2002'ye göre daha demokratik ve özgür bir ülkedir. 
     Türkiye, 2002'ye göre daha güvenli bir ülkedir. Uluslararası birtakım toplantılar Türkiye'de yapılsın diye gayret edilirken, güvenlik nedeniyle bu toplantılar yapılmaktan vazgeçiliyordu. Ama ülkede dünya çapında çok önemli toplantılar yapıldı.'' Başbakan Yardımcısı Şahin, Türkiye'nin borçları yüksek bir ülke olduğunu, bütçesinin önemli bir bölümünü de borç faizlerine ayırmak zorunda kaldığını herkesin bildiğini belirterek, ancak ekonomideki önemli iyileşmeler sayesinde borç faizi ödemelerinde düşüş yaşandığını söyledi. 
     Şahin, ''Türkiye'yi yakın bir gelecekte borç kıskacından kurtarmak, borca ve faize ayırmış olduğumuz o parayı, Türkiye'nin kalkınması ve halkımızın refahı için kullanmak, hükümet olarak gayretimizdir'' dedi. 
     Bir ülkenin kalkınmışlığının, ''insani gelişmişliği, yaşam kalitesi ve mutluluğu ile ölçüldüğünü'' belirten Şahin, 2002 verilerine göre Türkiye'nin yaşam kalitesi konusunda oldukça geri sıralarda olduğunu bildirdi. 
     Türkiye'nin önceki dönemlerde AR-GE harcamalarının çok düşük olduğunu örneklerle anlatan Şahin, bilim ve teknolojide başarılı toplumların refah ve mutluluk düzeyinin de artığını söyledi. Bu konuya önem verdiklerini anlatan Şahin, TÜBİTAK bütçesinin önceki döneme oranla yüzde 275'lik artışla 450 trilyona çıkarıldığını anımsattı. 
     
     ''MANEVİ KALKINMA'' 
     Konuşmasında eğitimin önemine de değinen Şahin, bütçeden en büyük payın önceden savunma harcamalarına, şu anda ise eğitim harcamalarına ayrıldığını belirtti. Manevi değerlerin önemine değinen Şahin, sözlerini şöyle tamamladı 
     ''Manevi geleneklerin toplumumuzu asıl olumlu etkilediğini şu mübarek günlerde görmüyor muyuz Nasıl insanların kendileri kadar başkalarını da düşünmeye başladığını, nasıl tokların açları da hatırladığını görmüyor muyuz, hissetmiyor muyuz Sadece maddi kalkınma değil, manevi kalkınma da açısından da Hükümet olarak üzerimize düşenleri yapmakta kararlıyız. Çünkü biz farklı olarak muhafazakar demokrat bir partiyiz. Muhafazakar bir parti olmamızın bir gereğidir bu. Aynı zamanda anayasanın hem 1. hem de 58. maddesinin bir gereğidir.'' 
     
</TEXT>
</DOC>
