<DOC>
<DOCNO> 286370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/soneko17.html </URL>
<DATE> 2004/11/05/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Çin parası da dolara karşı değer kazandı 
</HEADLINE>
<TEXT>

     ABD başkanlık seçiminin ardından önemli paralar karşısında hızla gerileyen dolar, Çin'in ulusal parasının değeri üzerindeki sıkı kontrol politikasını gevşeteceği beklentisiyle yuan karşısında da hızla değer kaybetti. 
     Çin'in devlet kontrolündeki China Daily gazetesinin Merkez Bankası Başkan Yardımcısı Guo Shuqing'e dayandırdığı haberinde döviz politikasında daha fazla esnekliğe gidileceğini bildirmesi, yetkililerin ''yakın gelecekte önemli bir değişiklik yok'' ifadelerine rağmen vadeli döviz işlemlerinde yuanın dolar karşısında hızla değer kazanmasını sağladı. 
     ''Yuanın değeri ticareti aşırı derecede rahatsız etmez'' diyen Çin'in Merkez Bankası döviz işlemleri sorumlusu Gou, aşırı oynaklık ve kriz ihtimalinin kontrol altında tutulması şartıyla yuanın değerinde dalgalanma olabileceğini söyledi. 
     Çin'de resmi olarak 8.2770'te tutulan dolar yuan paritesinin binde 3'lük bantta dalgalanmasına izin veriliyor. Bu durumda serbest piyasa işlemleri, yuanın değerinin belirlenmesinde etkili olamıyor. Fakat gelen haberlerle bugün beklentileri yansıtan vadeli işlemlerde spot fiyatına göre dolar karşısında 3 bin 600 puan değerlenen yuan, 15 Nisan'dan bu yana en yüksek noktasına ulaşmış oldu. 
     Bu da piyasanın 12 aylık süre içinde yuanın dolara karşı yüzde 4.3 değer kazanarak dolar yuan paritesinin 7.9164'e ineceğine inanması anlamına geliyor. 
     Bush yönetimi geride kalan başkanlık seçimi kampanyası süresince yuanın dolara karşı düşük tutmaktan vazgeçmesi için Çin üzerinde baskı kurmaya çalışmıştı. 
     Çin Merkez Bankası'nın bir hafta önce 9 yıl aradan sonra beklenmedik şekilde faizleri ilk kez artırması, ekonomik reformlarda sıranın döviz politikasına geldiği söylentilerinin artmasına neden olmuştu. 
     
</TEXT>
</DOC>
