<DOC>
<DOCNO> 252459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonsiy15.html </URL>
<DATE> 2004/07/02/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Esra Erdoğan'ın nikahı Çocuk Vakfı'nı ihya edecek... 
</HEADLINE>
<TEXT>

     Başbakan Erdoğan'ın kızı Esra'nın 11 Temmuz'da yapılacak nikahı için dağıtılmaya başlanan davetiyelerde çiçek gönderilmemesi, bunun yerine Çocuk Vakfı'na bağışta bulunulması ricası da yer alıyor. Bağış yapılması istenen Çocuk Vakfı'nın kurucusu hükümetin son olarak Çankaya Köşkü'ne gönderdiği TRT Genel Müdürleri adaylarından Mustafa Ruhi Şirin idi. Vakıf yöneticileri arasında Hükümete yakın bazı gazeteciler ve MHP'nin eski bakanlarından Enis Öksüz de bulunuyor. 
     Erdoğan ve Albayrak ailelerinin bastırdığı görkemli davetiyenin ilişiğinde yer alan güvenlik kartında, "Tebrik için çiçek gönderilmemesini, dileyenlerin Çocuk Vakfı'na bağışta bulunmasını rica ederiz" mesajı yeraldı. Böylece 11 Temmuz'de Lütfi Kırdar Kongre Sarayı-Rumeli Salonundaki gerçekleştirilecek Esra Erdoğan ve Berat Albayrak'ın evlilik törenine şahitlik edecek yüzlerce konuğun Çocuk Vakfı'nın, Vakıfbank'taki hesabına para yatırması gündeme gelecek. 
     Çocuk Vakfı 1990'da Mehmet Ruhi Şirin tarafından Bakırköy-İstanbul'da kuruldu. "Çocuğun sosyal, kültürel eğitimi bakımından gelişmesine katkıda bulunmak" amacıyla kurulan vakıfın bünyesinde yer alan çeşitli danışma kurullarının üyeleri arasında ise iktidara yakın gazeteciler ve MHP'nin eski bakanlarından Enis Öksüz bulunuyor. 
     
     AKP'NİN 2.NUMARALI TRT GENEL MÜDÜRÜ ADAYI 
     Trabzon'da 1955'te doğan Şirin, Ankara Üniversitesi'nde gazetecilik eğitimi gördü. 1977'de TRT'de göreve başlayan Şirin, İstanbul Radyosu yöneticiliği yaptı. Şirin, AKP Hükümetinin Şenol Demiröz'ün TRT Genel Müdürlüğü için aylar süren ısrarı sırasında Çankaya Köşkü'ne sunulan listede de yer almıştı. Şirin, Demiröz'den sonra listede ikinci sırada bulunuyordu. 
ANKA 
     
</TEXT>
</DOC>
