<DOC>
<DOCNO> 281486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sondun31.html </URL>
<DATE> 2004/10/19/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Ermenistan Türkiye ile kapıların açılmasını istiyoruz 
</HEADLINE>
<TEXT>

     Resmi ziyaret için İtalya'da bulunan Ermenistan Dışişleri Bakanı Vartan Oskanyan, ''Temennimiz Türkiye-Ermenistan sınır kapılarının açılması. Ankara ile ilişkileri normalleştirmeye yönelik görüşmelerin başlaması için Türkiye'nin Ermeni soykırımını tanıması önşart değil'' dedi. 
     Oskanyan, Roma'daki Yabancı Basın Merkezi'nde ''Güney Kafkasya Bölgede istikrar ve güvenlik'' başlığı altında düzenlenen açıkoturumda yaptığı konuşmada, Ermenistan-Türkiye ilişkilerine de değindi. 
     Oskanyan, ''Ermenistan için öncelikli konunun güvenlik olduğunun'' altını çizerek, ''Türkiye ve Azerbaycan ile sınır kapılarının halen kapalı olmasının ülkesi açısından ciddi sıkıntı kaynağı oluşturduğunu'' söyledi. 
     ''Ermenistan'ın ruhen zaten Avrupalı bir ülke olduğunu'' kaydeden Oskanyan, ''AB standartlarını yakalamak için önemli adımlar attıklarını'' ifade etti. 
     Oskanyan, Türkiye-AB ilişkileri konusunda ise şu görüşleri öne sürdü 
     ''Biz ilke olarak Türkiye'nin AB'ye alınmasına karşı değiliz. Şahsen Türkiye'nin AB'ye girmesinin kolay olmayacağı inancındayım. Zira Türkiye, şu aşamada Avrupa standartlarının çok altında olan bir ülke. Ancak AB'ye alınması, Avrupa sınırlarının Ermenistan'ı da kapsayabilecek biçimde genişlemesini kolaylaştırıcı bir gelişme olur. Bu sayede Türkiye'nin, Ermenistan sınırındaki kapılarının halen açılmamış olması, Kıbrıs meselesi gibi pek çok konuda kendini gözden geçirmesi gerekecektir. Türkiye'nin Ermenistan sınırındaki kapılarını, AB ile müzakere süreci öncesinde açmasını bekliyorduk. Ama bu gerçekleşmedi.'' Oskanyan, ''Türkiye ile diplomatik ilişkilerin başlatılmasından ve sınır kapılarının açılmasından yana olduklarını'' yineleyerek, ''Ankara ile masaya oturabilmemiz için Türkiye'nin Ermeni soykırımını tanıması önşart değil. Biz asla bu türden bir önşart ileri sürmedik. Tam tersine, bu konuda Türkiye, Karabağ sorununun çözülmesini bir önşart olarak önümüze koyuyor. Ama bu, Ermenistan ile bağımsız bir devlet konumundaki Azerbaycan arasında bir meseledir'' görüşlerini savundu. 
     Oskanyan'ın konuşmacı olduğu açıkoturuma katılan ve aralarında milletvekillerinin de bulunduğu tartışmacılar da Türkiye-Ermenistan arasındaki sınır kapılarının açılması gerektiğini söylediler. 
     Oskanyan, toplantıdan sonra A.A muhabirine yaptığı açıklamada ise ''Dışişleri Bakanı ve Başbakan Yardımcısı Abdullah Gül ile son iki yılda 4-5 kez bir araya geldiğini'' ifade ederek, ''Kendisiyle en son New York'ta bir araya geldim. Görüşmeler iyi geçse de henüz ortaya somut bir netice çıkmış değil'' dedi. 
     Oskanyan, ''iki ülke arasında diplomatik ilişkilerin kurulması için Ermeni soykırımının Türkiye tarafından tanınmasının önşart olmadığını'' yineleyerek, ''Asıl sorun Türkiye'den kaynaklanıyor. Karabağ sorununun çözülmesini önümüze bir önkoşul olarak koyuyorlar. Bu da henüz, ikili ilişkileri normalleştirme gibi bir niyetleri bulunmadığını gösterir'' iddiasında bulundu. 
     Oskanyan ayrıca şu görüşleri savundu 
     ''Türkiye'nin AB ile müzakere süreci öncesinde Ermenistan'la sınır kapılarını açmasını bekliyorduk. Ama konuşmamda da belirttiğim gibi bu gerçekleşmedi. Ayrıca Türkiye'de Ermeni soykırımından bahsedenler için hapis cezası öngören yasal düzenlemeler var. Avrupa'nın buna razı olacağını sanmıyorum. Bu yasalar değiştirilmeli. Türkiye Ermeni soykırımının rahatça tartışılabileceği özgür bir ortam hazırlamalı.'' 
     
</TEXT>
</DOC>
