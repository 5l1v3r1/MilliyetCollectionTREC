<DOC>
<DOCNO> 277810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonspo25.html </URL>
<DATE> 2004/10/06/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Diyarbakırspor Beşiktaş'ın durumu bizim için avantaj değil 
</HEADLINE>
<TEXT>

     Diyarbakırspor Kulübü Menajeri İsmet Yılmaz, ligde sıkıntı yaşayan Beşiktaş'ın durumunun kendileri için avantaj olmadığını söyledi. 
     Yılmaz, yaptığı açıklamada, Sakaryaspor maçından sonra futbolculara dinlenmeleri için verdikleri 3 günlük iznin bugün sona erdiğini belirterek, futbolcuların akşam saat 21.00'de toplanarak, Beşiktaş maçı hazırlıklarına başlayacağını bildirdi. 
     Sakaryaspor maçında aldıkları galibiyet ile rahatladıklarını ifade eden Yılmaz, şöyle dedi 
     ''Sakaryaspor maçından önce oynadığımız 3 maçta galibiyet alamamıştık. Bu nedenle sıkıntılıydık. Sakaryaspor'u yenerek, moral bulduk. Gol yollarında sıkıntı yaşıyoruz. Bunu da aşmak üzereyiz. İyi bir ekibimiz var. Taraftarımız bize güvensin. 
     Beşiktaş maçına galibiyet için hazırlanacağız. Rakibimiz kadar bizim de galibiyete ihtiyacımız var. Beşiktaş'ın durumu bizim için avantaj değil. Çünkü, rakibimizin ligde maç kaybetmeye sabrı kalmadı. Bu bizim için bir dezavantajdır. Takımda sakat ve cezalı oyuncumuz yok.'' 
     
</TEXT>
</DOC>
