<DOC>
<DOCNO> 258968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sondun24.html </URL>
<DATE> 2004/07/29/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Erdoğan'ın ziyareti İran basınında manşetlerde... 
</HEADLINE>
<TEXT>

     Başbakan Recep Tayyip Erdoğan'ın İran ziyareti İran basınında geniş yer aldı. 
     İran'da yayımlanan gazetelerin tamamı Erdoğan'ın ziyaretine yer verirken, gazeteler manşetlerinde ''Türkiye ve İran arasındaki ticaret hacmi 5 milyar dolara çıkabilir'', ''Türkiye ve İran, Irak ve ikili ilişkileri görüşüyor'', ''Ankara ve Tahran arasındaki ilişkilerde olumlu hava'', ''Ankara ve Tahran'ın yaz aylarında sıcak görüşmeleri'' ve ''Erdoğan, İran ile yakın bağları sağlamlaştırıyor'' ifadelerini kullandı. 
     Reformcu Şark gazetesi, Erdoğan'ın İran ziyaretine ilişkin yorumunda, ''Türkiye ve İran arasında son yıllarda geniş çaplı işbirliği yapıldığını ve Erdoğan'ın İran ziyaretinin iki ülke arasında ileriye yönelik daha fazla işbirliği yapılacağını gösterdiğini'' belirtti. 
     Yorumda, ''Dünyanın ikinci en büyük doğalgaz rezervine sahip İran, doğalgazını Avrupa'ya ihraç etmeye çalışırken, İran doğalgazının Avrupa'ya naklinde önemli bir konuma sahip olan Türkiye bu ticaretten iyi pay alabilir'' denildi. 
     Gazetenin yorumunda, ''iki ülkenin sınır güvenliği, silahlı Kürt grupları, Irak'taki istikrarsızlık ve gerginlik, iki ülkenin ulusal çıkarlarını birbirine yaklaştıran diğer önemli faktörler olduğu'' kaydedildi. 
     Muhafazakar Keyhan International gazetesindeki ''güvenlik işbirliği'' başlıklı yorumda da İran'ın ülkelerin toprak bütünlüğü ve bağımsızlığı konusundaki duruşunun sağlam olduğu, İran yönetiminin Afganistan, Irak ve Türkiye dahil hiçbir ülkenin etnik temelde bölünmesini desteklemediği'' ifade edildi. 
     Güvenlik konusunun, İran İslam Cumhuriyeti'nin kurulmasından sonra ABD ve İsrail tarafından İran'a karşı başlatılan propaganda savaşı nedeniyle İran içinde öncelikli bir hal aldığı belirtilen yorumda, ABD yönetiminin, Irak ve Ortadoğu'daki başarısızlığını örtmek için 11 Eylül'de düzenlenen saldırılarla ilgili olarak İran ve El Kaide örgütü arasında ilişki kurmaya çalıştığını, ABD ve İsrail'in Tahran'ın barışçıl nükleer programını engellemeye çalıştığı kaydedildi. 
     Yorumda, İsrail rejiminin Ankara ile ilişkilerinin ve İsrail'in kuzey Irak'taki varlığının Türk yetkililerle ele alınması gerektiği, bunun için de Erdoğan'ın Tahran ziyaretinin uygun bir zaman olduğu ifade edildi. 
     Yorumda, bölgedeki ülkeler ve özellikle Tel Aviv ile iyi ilişkilere sahip Türkiye'ye, İsrail uçaklarının, İran'a yönelik ''şeytani'' görevlerini yerine getirmemesi için hava sahasını açmaması konusunun özellikle altının çizilmesi gerektiği belirtildi. 
     
</TEXT>
</DOC>
