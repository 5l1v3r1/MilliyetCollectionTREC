<DOC>
<DOCNO> 288158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur45.html </URL>
<DATE> 2004/11/11/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Hacze giden avukatı dövdüler... 
</HEADLINE>
<TEXT>

     Kayseri'de, haciz işlemi yapmak isteyen avukatı dövdüler, avukatı haczin yapılacağı yere götüren taksi sürücüsünü av tüfeğiyle yaraladılar. 
     Alınan bilgiye göre, Emniyet Müdürlüğü'ne başvuruda bulunan Kayseri Barosu avukatlarından Uğur Altun, müvekkili Mehmet Avcı'nın 48 milyar lira alacağını icra yoluyla tahsil etmek için Argıncık Toptancılar Sitesi'nde borçlu şirkete gittiğini, işyerinde çalışan 5-6 kişinin kendisini dövdüğünü savundu. 
     Altun, şirkette bulunan ve adının Kubilay olduğunu öğrendikleri bir kişinin pompalı av tüfeğiyle ateş açması sonucu, kendisini getiren taksi sürücüsü İsmail Yıldız'ın da bacağından hafif yaralandığını söyledi. 
     Bunun üzerine söz konusu şirkete giden emniyet ekipleri, olayla ilgili soruşturma başlattı. Olaydan sonra kaçan saldırganların arandığı bildirildi. 
     Avukat Uğur Altun, ''Olay basit bir dövme olayı değil. Bizi öldürmek istediler, canımızı zor kurtardık'' dedi. 
     
</TEXT>
</DOC>
