<DOC>
<DOCNO> 294599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonyas16.html </URL>
<DATE> 2004/12/03/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
'Robot orkestrası' çalacak 
</HEADLINE>
<TEXT>

     Otomobil üreticisi Toyota Motor Company, gelecek yıl düzenlenecek Uluslararası Aichi Fuarı'na, insansı özellikler taşıyan bir ''robot orkestrası'' ile katılacağını açıkladı. 
     Toyota'dan yapılan açıklamada, ''Robot Orkestrası''nın, insan gibi iki ayağı olan trompetçi, tubacı, tromboncu ve davulcu robotlardan oluşacağı bildirildi. 
     Fuarın Toyota pavyonunda düzenlenecek bu atraksiyona bir robotun da konuşarak ve hip hop şarkıları söyleyerek renk katacağı belirtildi. 
     Toyota, fuarda konuklara sunulacak en büyük gösterinin ise ''i-foot'' isminde, bir kumanda koluyla çalışan ve gelecekte tekerlekli sandalyelerin yerini alarak, engelli insanların merdivenlerden inip çıkmasına yarayacak bir başka robot olacağını kaydetti. 
     İstanbul'da 20-29 Kasım tarihleri arasında düzenlenen ''Auto Show'' fuarına katılan ve Honda tarafından üretilen iki ayaklı, insansı robot Asimo, Başbakan Recep Tayyip Erdoğan ile tokalaşarak, büyük sükse yapmıştı. Asimo da merdiven inip çıkabiliyor, konuşabiliyor ve bir insan zarafetinde davranışlar sergileyebiliyordu. 
     
</TEXT>
</DOC>
