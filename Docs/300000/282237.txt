<DOC>
<DOCNO> 282237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sontur08.html </URL>
<DATE> 2004/10/21/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İki kadın birlikte kaçtı .. 
</HEADLINE>
<TEXT>

     Ahmet PESEN DHA 

BALIKESİR'in Bandırma İlçesi'nde aynı mahallede oturan 1 çocuk annesi 19 yaşındaki Nazan Çevik ile 22 yaşındaki Ebru Özgül birlikte kayıplara karıştı. Çevik ve Özgül, eşlerini arayıp pişman olduklarını ancak dönemeyeceklerini söyledi. 
     İlçedeki 600 Evler Mahallesi Güngör Sokak'ta oturan Nazan Çevik, 4 gün önce evinden ayrılıp, kayıplara karıştı. Eşinin eve gelmemesi üzerine polise başvuran İbrahim Çevik, 4 yıldan bu yana evli olduklarını ve 2 yaşında Betül adını verdikleri kızları olduğunu söyledi. Eşi ile arasında hiç bir sorun olmadığını belirten Çevik, "Eşimin hayatından endişe ediyordum. Ancak, telefon etti, sesini duydum. Kaçtığına pişman olduğunu, ancak dönemeyeceğini söyledi. Buna da anlam veremedim. Kaçırıldığından şüphe ediyorum'' dedi. 
     Polis, Nazan Çevik'in bulunması için araştırmalarını sürdürürken, aynı mahalleden bir başka kayıp ihbarı geldib 1214 Sokak'ta oturan Göksel Özgül de polise başvurup, 4 yıllık eşi Ebru Özgül'ün, 4 gün önce evden ayrıldığını ve bir daha kendisinden haber alamadığını söyledi. Eşi ile arasında bugüne kadar hiçbir sorun yaşanmadığını anlatan Özgül, "Gidebileceği her yeri aradım, bulamadım. Ben onu ararken, telefon açıp, aynı mahalleden bir başka kadınla birlikte kaçtığını söyledi. Evden kaçtığına pişman olduğunu ancak dönmesinin mümkün olmadığını ifade etti. Buna da bir anlam veremedim'' diye konuştu. 
     İki kadının birlikte kaçtığını belirleyen polis, eşlerinin şikayeti üzerine Çevik ve Özgül'ün bulunması için araştırma başlattı. 

     
</TEXT>
</DOC>
