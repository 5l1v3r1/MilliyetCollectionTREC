<DOC>
<DOCNO> 266639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sontur05.html </URL>
<DATE> 2004/08/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İsveçli gezgin mangal keyfi yaparken kamyonetini yaktı .. 
</HEADLINE>
<TEXT>

     Yanına aldığı çok sayıda hayvanla tarihi İpekyolu ülkelerini gezen İsveçli Roland Charles, mangal keyfi yaparken kamyonetini yaktı. 
     Kamyonetinin kasasına aldığı 2 deve, 1 şahin, 1 eşek, 4 köpek, 5 koyun, 4 keçi, 12 tavuk ve 2 ördek ile 1981 yılından beri İpekyolu üzerindeki ülkeleri gezerek yaşamını sürdüren Roland Charles, bir süreden beri konakladığı Nevşehir'in Hacıbektaş İlçesi'ne bağlı İlicek Köyü'nde, talihsiz bir yangın sonucu zor durumda kaldı. 
     Türkiye'ye 3 ay önce geldiğini söyleyen Roland Charles'in VS-55277 plakalı 1950 model kamyoneti, mangaldan sıçrayan kıvılcımların neden olduğu yangında tamamen yanarak kullanılamaz hale geldi. 
     Beslediği develerle ve diğer hayvanlarla ilgi çeken, konakladığı bölgelerde çocukları develeriyle gezdirip sevgilerini kazanan Roland Charles, AA muhabirine yeni bir kamyonet alabilmek için yardım beklediğini söyledi. 
     Charles, şöyle dedi 
     ''1981 yılından beri İpekyolu üzerindeki ülkeleri sürekli geziyorum. Türkiye'den Irak'a gidip, oradaki çocuklara yardım etmek istiyorum. Irak'ta 3 bin çocuğa ulaşmayı planlıyorum. Hayvanları taşıdığım kamyonetim yandı. Yeni bir kamyonet alacak maddi gücüm yok. Beslediğim hayvanları taşımam için yeni bir kamyonet almak istiyorum. Avanos İlçesi'ne gittim ama ucuz fiyata kamyonet bulamadım. Hayırseverlerin yeni bir kamyonet almam için yardımlarını bekliyorum.'' Yanan kamyonetinin 1950 model olduğunu da belirten Charles, ''Alınacak kamyonetin çok yeni olması gerekmez. Kamyonetin motoru çalışsın ve yürüsün yeter. Çok eski bir kamyonete bile razıyım'' diye konuştu. 
     
</TEXT>
</DOC>
