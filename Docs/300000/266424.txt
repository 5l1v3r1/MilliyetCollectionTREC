<DOC>
<DOCNO> 266424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/guncel/gun05.html </URL>
<DATE> 2004/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dava bilmecesi 
</HEADLINE>
<TEXT>


ANKARA ANKA 

Yargıtay Başkanı Eraslan Özkaya'nın, "Araştırdım, yargıda hiçbir davası yok" dediği müteahhit Hakkı Süha Şen'in 2001'de bir suikast girişimine uğradığı anlaşıldı. Bu durum, Şen'in yaralanmasının dava konusu olmadığı ya da Özkaya'nın dosyayı bulamadığı şeklinde yorumlandı. MİT görevlisi Kaşif Kozinoğlu ile Yargıtay Başkanı Özkaya arasında aracılık ettiği belirtilen Şen, 1 Şubat 2001'de Bursa'nın Orhangazi ilçesinde kırmızı ışıkta beklerken yanına yaklaşan bir kişinin silahlı saldırısına uğradı. Tabancayla açılan ateş sonucu yaralanan Şen, hastaneye kaldırıldı. Özkaya, skandalın ortaya çıkmasından sonra, Milas'taki yazlık evinin tadilatını yapacak bir müteahhit ararken tanıştırıldığı Şen hakkında araştırma yaptırdığını ve yargıda hiçbir davasının bulunmadığını öğrendiğini söyledi. Bu iki olay şu olasılıkları ortaya çıkardı Suikast girişimi dava konusu olmadı, Özkaya bu nedenle Şen hakkında bir dosya bulamadı. Ya da olay bir dava konusu oldu ama Özkaya'nın araştırmalarında gözden kaçtı. 


</TEXT>
</DOC>
