<DOC>
<DOCNO> 272208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/spor/bnba.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve İbrahim Seattle'da 
</HEADLINE>
<TEXT>


GÖKHAN GERMAN 


Bonservisini ödeyecek 
MİLLİ basketbolcumuz İbrahim Kutluay'ın NBA rüyası nihayet gerçekleşti ve Ülkerspor ile arasındaki pürüzleri kendi çabasıyla gideren yıldız forvet, Seattle Supersonics ile iki yıllığına anlaştı. Dün Turuncu - Yeşilli kulübün Başkanı Orhan Özokur ile bir kez daha görüşen İbrahim, 1 milyon doları kendi cebinden vermeyi kabul ederek bonservisi aldı. Bu parayı iki taksitte ödeyecek olan yıldız oyuncu, Seattle'dan iki yılda 3.4 milyon dolar kazanacak. 

Harun dönüyor 
HAYALLERİNİN gerçek olduğunu söyleyen İbrahim Kutluay, pazar günü ABD'ye gidip sağlık kontrolünden geçecek ve sözleşme imzalayacak. Ülkerspor ise İbrahim'in yerini NBA oyuncusu Dion Glover ve eski oyuncularından Harun Erdenay ile prensipte anlaştı. Geçen yılın başında Atlanta Hawks formasını giyen, ardından Toronto'ya takas olan Glover, maç başına 9 sayı, 3.9 ribaunt ve 1.9 asist ortalamaları ile oynamıştı. 



</TEXT>
</DOC>
