<DOC>
<DOCNO> 250932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sontur25.html </URL>
<DATE> 2004/06/25/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Mimar Sinan Üniversitesi'nde bomba alarmı... 
</HEADLINE>
<TEXT>

     Mimar Sinan Üniversitesi Fen-Edebiyat Fakültesi'ne bomba konulduğu yolundaki ihbarın, okulun boşaltılarak yapılan arama sonucu asılsız olduğu anlaşıldı. 
     Alınan bilgiye göre, Beşiktaş'taki Mimar Sinan Fakültesi Fen-Edebiyat Fakültesi'ne bomba konulduğu yönünde ihbar yapıldı. 
     Binanın tamamen boşaltılmasının ardından olay yerine gelen polis ve bomba uzmanları, okulda yaptıkları inceleme sonucu herhangi bir patlayıcı maddeye rastlayamadı. 
     Güvenlik kuvvetlerinin çalışmaları sırasında fakültenin karşısındaki parkta tutulan ve bazıları ders çalışan öğrenciler, ihbarın asılsız olduğunun anlaşılmasından sonra çantaları aranarak okula geri alındılar. 
     Aynı fakülteye 9 gün önce de bomba ihbarı yapılmış ve okul boşaltıldıktan sonra ihbarın asılsız olduğu anlaşılmıştı. 
     Bu arada, Zincirlikuyu İETT duraklarında görülen şüpheli bir paket, içinde patlayıcı madde olabileceği şüphesiyle uzman polisler tarafından fünye kullanılarak etkisiz hale getirildi. 
     Pakette, herhangi bir patlayıcı madde olmadığı anlaşıldı. 

     
</TEXT>
</DOC>
