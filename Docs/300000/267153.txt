<DOC>
<DOCNO> 267153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sonsiy11.html </URL>
<DATE> 2004/08/28/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Yıldırım Ulaşım alanında ülkenin her tarafı şantiye gibi... 
</HEADLINE>
<TEXT>

     Ulaştırma Bakanı Binali Yıldırım, ''Ulaşım alanında ülkenin her tarafı şantiye gibi, hangi anayollara giderseniz gidin, orada bir bölünmüş yol çalışması var'' dedi. 
     Sivas'ın Akıncılar İlçesi'nde bu yıl 10'uncusu düzenlenen Kavun Festivali'ne katılan Yıldırım, 1 hafta boyunca ilçelerde festivallere katıldığını, köylerde ziyaretlerde bulunduğunu belirterek, ''Karşılaştığım 4 tane sorun var. İnsanımız asfalt yol istiyor. İçme suyunun kaliteli olmasını istiyor. Kanalizasyon ve sulama suyu probleminin çözümünü istiyor'' diye konuştu. 
     Cumhuriyetin 80. yılında bu tip sorunların çoktan halledilmiş olması gerektiğini ifade eden Yıldırım, sözlerini şöyle sürdürdü 
     ''Türkiye'de her alanda olduğu gibi, bu alanda da sorunları çözmek yerine, yönetimler hep ertelemeyi tercih etmiş. Ertelene ertelene, birike birike, sorun bugün önümüze çok büyük faturalar getirmiş. Hükümetin bugüne kadar geldiği 20 aylık sürede bir düşünelim. Dün neredeydik, bugün nerelere geldik. Bu ülke insanı Kasım 2000, Şubat 2001 krizleriyle geriye gitti ve fakirleşti. Faiz oranları gecelik 7 binlere kadar çıktı. Bu ekonomi, kaos ve arkasından gelen moral bozukluğuyla, yeni bir dönem başlamış oldu. İfade edildiği gibi bir musibetin, bir fırsata dönüştüğü tarih, Kasım 2002'dir.'' Enflasyonun yüzde 50-60'lı rakamlardan, tek haneli rakamlara gerilediğini ve yılbaşından itibaren yeni lira uygulamasına başlanacağını hatırlatan Yıldırım, şöyle devam etti 
     ''Buna bağlı olarak da faiz oranları gerilemeye başladı. Ama istediğimiz noktaya geldik mi Hayır değil. Vatandaş artık, bu gelişmelerin, düzelmelerin kendine yansımasını bekliyor. Ama size bir şey hatırlatmak istiyorum. Sayın Başbakan Erdoğan, seçimlerden önce 3 yıl içinde bizden bir şey istemeyin demişti. Artık bir şeyler olduğunu göreceksiniz. Bugüne kadar genel ekonomik dengeler üzerindeki hava açıldı. Ülkede ekonomik istikrar ve yönetim istikrarı, şu anda mevcut.'' 
     
     TÜRKİYE'DEKİ ULAŞIM ÇALIŞMALARI 
     Ulaşım alanında yapılan çalışmalar hakkında da bilgi veren Yıldırım, ''Ulaşım alanında ülkenin her tarafı şantiye gibi. Hangi anayollara giderseniz gidin, orada bir bölünmüş yol çalışması var. Sivas için planlanan ise 600 kilometre...'' diye konuştu. 
     Yıldırım, 15 bin kilometre bölünmüş yol hedefleri olduğunu, şu anda 3 bin kilometreyi geçtiklerini belirterek, konuşmasını şöyle tamamladı 
     ''Çalışmalar anayollarda olduğu için, diğer bağlantı yollarında aksama olduğu doğrudur. Önümüzdeki yıl bu bağlantı yollarına da girilecek. Türkiye'de 50 yılda, ulaşım politikaları neticesi maalesef sağlıksız bir gelişmeyle karşı karşıyayız. Yüzde 90'ın üzerinde karayolları bağımlısı... Denizimizi, ray sistemimizi, hava taşımacılığımızı adeta unutmuşuz. Geçen yıl başlattığımız bölgesel havacılık projesiyle, bugün 2.5 milyon insanımız karayollarından havayolu taşımacılığına aktarılmış. Böylece karayollarında trafik kazaları bir nebze olsun azaltılmıştır. Onun için ülkede iyi şeyler olmaya devam ediyor, hiç şüpheniz olmasın. Onlarca yıl çok beklediniz.'' Sivas Valisi Hasan Canpolat, AK Parti Sivas milletvekilleri Osman Kılıç, Selami Uzun ve Ömer Kulaksız'ın da katıldığı festivalde, 10 milyar lira veren Yılmaz, ''Kavun Ağası'' seçildi. 
     Daha sonra düzenlenen 20 üreticinin katıldığı kavun yarışmasında birinciliği kazanan Azmi Sel ise ödüle layık görülen kavununu Bakan Yıldırım'a hediye etti. 
     
</TEXT>
</DOC>
