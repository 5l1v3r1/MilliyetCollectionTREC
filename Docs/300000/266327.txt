<DOC>
<DOCNO> 266327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sonspo18.html </URL>
<DATE> 2004/08/25/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Türk Halk Müziği sanatçısı Neşet Ertaş, Niğdespor'u icraya verdi 
</HEADLINE>
<TEXT>

     Türk Halk Müziği sanatçısı Neşet Ertaş, Niğdespor yararına verdiği halk konserinden zararlı çıktı. Ücretini alamayan Ertaş, Niğdespor'a icra takibi başlattı. 
     Üçüncü Futbol Ligi takımlarından Niğdespor yararına 24 Nisan'da 5 Şubat Stadyumu'nda halk konseri veren Neşet Ertaş, konser ücreti olarak anlaştığı 10 milyar lirayı alamayınca, avukatları aracılığıyla icra işlemi yaptırdı. 
     Daha sonra Ertaş'ın avukatları Niğde'ye gelerek Kulüp Başkanı Ahmet Öksüzoğlu ve yönetici Necmi Atıcı ile görüştü ve 10 milyar alacağın 3 milyar lirasını nakit tahsil etti. 
     Avukatlar, kulüp yöneticilerinin isteği üzerine geriye kalan 7 milyar lira için eylül ayı sonuna kadar süre verdiler. 
     Bu arada Niğdespor Kulübü Başkanı Öksüzoğlu, halk konseri sonrası Neşet Ertaş'a parayı ödeyememelerine gerekçe olarak konserden zarar etmelerini gösterdi. 
     
</TEXT>
</DOC>
