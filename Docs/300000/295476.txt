<DOC>
<DOCNO> 295476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun22.html </URL>
<DATE> 2004/12/07/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Napoli'de mafyaya şafak baskını 
</HEADLINE>
<TEXT>

     İtalyan polisinin, ülkenin güneyinde korku salan kanlı çete savaşlarıyla mücadele çerçevesinde Napoli bölgesinde düzenlediği operasyonlarda 52 kişiyi tutukladığı bildirildi. 
     Polis açıklamasına göre, operasyon, Napoli savcılığının talimatıyla düzenlendi. 
     İtalyan haber ajansı ANSA, şafaktan önce başlayan ve kentin varoşlarındaki iki fakir mahalle olan Secondigliano ve Scampia'da yoğunlaşan baskınlarda 52 kişinin yakalandığını duyurdu. 
     Tutuklananlar arasında, son haftalarda bölgede meydana gelen kanlı şiddet olaylarının merkezinde olduğu düşünülen bir mafya liderinin oğlunun da bulunduğu kaydedildi. 
     Napoli'de geçen ay, yetkililerin, uyuşturucu kaçakçılığıyla ilgili iktidar mücadelesi olduğunu düşündüğü iki yer altı örgütünün karşılıklı saldırılarında yaklaşık 20 kişi hayatını kaybetmişti. 
     
</TEXT>
</DOC>
