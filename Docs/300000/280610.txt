<DOC>
<DOCNO> 280610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun21.html </URL>
<DATE> 2005/03/15/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Erdoğan'dan Makedonya'ya NATO üyeliği için destek 
</HEADLINE>
<TEXT>

     Başbakan Recep Tayyip Erdoğan, Türkiye'nin, Makedonya'nın NATO üyeliğini desteklediğini ve Makedonya ile bu konudaki deneyimlerini paylaşmaya hazır olduğunu belirtti. 
     Makedon Haber Ajansı'na MIA demeç veren Erdoğan, Türkiye ve Makedonya arasındaki ilişkilerin ''mükemmel'' olmasından memnuniyet duyduğunu kaydederek, ''Türkiye'nin Makedonya'nın güvenliğine, istikrarına, refahına ve toprak bütünlüğüne önem verdiğini'' söyledi. 
     Makedonya'nın Avrupa ve Avrupa-Atlantik kurumlarına entegre olma konusunda önemli gelişme kaydettiğini ifade eden Erdoğan, Türkiye'nin NATO deneyimlerini Makedonya ile paylaşmaya hazır olduğunun altını çizdi. 
     İki ülke arasındaki ekonomik ilişkilerin arzu edilen düzeyin altında kaldığına da işaret eden Erdoğan, ticareti çeşitlendirmek ve artırmak yönünde işbirliğine gidilmesi gerektiğini belirtti. 
     Türkiye ile Makedonya arasındaki ticarete ilişkin yasal çerçevenin tamamlandığını söyleyen Erdoğan, iki ülke arasındaki ticaret hacminin 2004 yılında 201 milyon ABD Doları olduğunu hatırlatarak, bunun, iki ülkenin potansiyeli göz önünde bulundurulduğunda tatmin edici olmadığını kaydetti. 
     Erdoğan, küçük ve orta ölçekli işletmelerin önemli rolü bulunduğunu da ifade etti. 
     Başbakan Erdoğan, ortak projeler yoluyla kültürel ilişkilerin güçlendirilmesine önem verdiklerini kaydetti ve bu konuda ilk olarak aralarında Osmanlı döneminden kalan eserlerin de bulunduğu, Makedonya'nın tarihi eserlerinin korunması alanında çalışmalar yapılabileceğini belirtti. 
     Erdoğan, en kısa sürede Makedonya'ya ziyarette bulunmayı istediğini de söyledi. 
     
</TEXT>
</DOC>
