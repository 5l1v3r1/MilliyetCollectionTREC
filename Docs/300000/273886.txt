<DOC>
<DOCNO> 273886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sondun15.html </URL>
<DATE> 2004/09/22/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
The Independent AB'nin baskısı sonuç verebilir 
</HEADLINE>
<TEXT>

     Türkiye ile AB arasında yaşanan zina gerginliği İngiliz basınını meşgül etmeyi sürdürüyor. 
     The Independent gazetesi, Başbakan Tayyip Erdoğan'ın siyasi açıdan "köşede sıkıştığı"nı öne sürerken "AB'nin baskısının sonuç verebileceğine ilişkin işaretlerin" olduğunu yazdı. The Guardian ise, "Türk fobisinin" AB'de yayıldığını belirterek "Avrupa'nın iyice yerleşmiş önyargıların gerçek renklerini gösteriyor ve siyasi elitler panikleniyor" yorumunu yaptı. 
     
     THE INDEPENDENT 

     AB liderlerinin Aralık ayında karar vermesi gerektiğini kaydeden The Independent, ancak birkaç ülkenin çekincelerinin bulunduğunu ve müzakereleri geciktirmek için her türlü fırsattan yararlanabileceklerini belirtti. 
     Türkiye'de zina tartışması nedeniyle Başbakan Tayyip Erdoğan'ın TCK'yı rafa kaldırdığını anımsatan gazete, "Perşembe günü Sayın Verheugen ile görüşecek olan Sayın Erdoğan, siyasi açıdan köşede sıkıştı. Parti tabanının baskısı altındaki Erdoğan, geçen hafta AB'ye Türk iç politikasına karışmaktan vazgeçmesini söyledi" diye yazdı. 
     Buna karşın, The Independent, AKP Genel Başkan Yardımcısı Dengir Mir Mehmet Fırat'ın, "Siyaset dinamik bir olaydı. Her şey bir saatte değişebilir" yolundaki sözlerini, AB'nin baskısının sonuç verecebileceği işareti olarak yorumladı. 
     
     ALMAN BASINI 

     Alman gazeteleri, zina sorunu nedeniyle Türkiye ile AB arasında yaşanan gerginliği değerlendirmeyi sürdürüyor. 
     Başbakan Erdoğan'ın zinayı Türk Ceza Kanunu kapsamına alma çabasını, İslamcı kesimin öfkesini dindirmeye yönelik bir girişim olarak nitelendirirken, Türkiye'nin üyeliğinin AB'yi "sarsmayacağı" yorumu da yapıldı 
     
     DIE WELT 

     Başbakan Erdoğan'ın tutumunu "Reformcu mu yoksa kuzu postuna bürünmüş kurt mu " başlığıyla değerlendiren Die Welt, Erdoğan'ın Avrupa yanlısı yaklaşımıyla Türkiye'deki İslami hareketi böldüğünü belirtirken, şu yorumu yaptı 
     "Erdoğan, Avrupa yanlısı çizgisiyle Türkiye'deki İslami hareketi ikiye böldü. Eski başbakanlardan ve Türk İslamcılığının babası Necmettin Erbakan yanlıları, Erdoğan'ın Türkiye'de İslam etkisini daha fazla yayma amacına ihanet ettiğini düşünüyor. Bu nedenle zinayı Türk Ceza Kanunu kapsamına alma girişimi, aslında İslamcı kesimin öfkesini dindirmeye yönelik bir girişim." Buna karşın gazete, Erdoğan'ın ülkesinin daha fazla İslam değil, daha fazla özgürlüğe ihtiyacı olduğunu anlamış göründüğü yorumunu da yaptı. 
     
     SCHWAEBISHE ZEITUNG 

     Türkiye'nin AB üyeliğini tartışmak için geç olduğunu öne süren Schwaebische Zeitung da Türkiye'nin üyeliğinin öne sürüldüğünün aksine AB'yi sarsmayacağını savundu. Gazete'de yer alan yorumda şöyle denildi 
     "Türkiye'nin olası üyeliği hakkında tartışmak için geç, ama hala çok geç değil. Brüksel'deki diplomatlar, Türkiye ile müzakerelerin 10-15 yıl sürebileceğinden yola çıkıyor. Bu süreç, AB ile Atatürk'ün mirasının birbirine uyup uymadığını ortaya koymak için yeterli. Önemli olan, müzakere sürecinin sonunda Ankara'ya gerekirse 'hayır' da denilebilmesi. 
     Türkiye'nin üyeliği, Birlik kurumlarını, korkulduğu gibi sarsmaz. Buna karşın, politik ve ekonomik pek çok sorunu beraberinde getirir." 

     
</TEXT>
</DOC>
