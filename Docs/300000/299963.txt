<DOC>
<DOCNO> 299963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonspo39.html </URL>
<DATE> 2004/12/22/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Galatasaray, Saido'yu kiralıyor... 
</HEADLINE>
<TEXT>

     Galatasaray, sezon başında İstanbulspor'dan transfer ettiği Kamerunlu futbolcu Alioum Saidou'yu kiralık olarak verme kararını menajeri aracılığıyla futbolcuya bildirdi. 
     Futbol Şube Sorumlusu Fatih Gökşen, futbolcunun Fransa'da yaşayan menajeri Abdullah Kılınç ile Florya Metin Oktay Tesisleri'nde bir görüşme yaptı. 
     Kılınç, toplantı sonrasında A.A muhabirine yaptığı açıklamada, Galatasaray'ın Saidou'yu kiralamak isteğini kendilerine bildirildiğini söyledi ve ''Hagi, orta sahada güvendiği çok futbolcusu bulunduğunu belirterek, Saidou'yu kiralamak istiyormuş. Bize bildirilen bu. Doğan yabancı kontenjanını bir 10 numara almak için kullanacaklarmış'' dedi. 
     Abdullah Kılınç, Saidou'nun ise şu anda kesin olarak takımdan ayrılmak istemediğini söyledi. 
     Saidou'ya çok sayıda teklifin geldiğini de belirten menajer Kılınç, ''Konyaspor, Gençlerbirliği, Malatyaspor ve Ankaragücü kulüpleri Saidou'yu istiyor. Bir ihtimal Fransa'nın Nantes takımına da transfer olabilir'' diye konuştu. 

     
</TEXT>
</DOC>
