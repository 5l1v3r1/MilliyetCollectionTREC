<DOC>
<DOCNO> 262979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/guncel/gun06.html </URL>
<DATE> 2004/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çakıcı için teklif' suç 
</HEADLINE>
<TEXT>


Özkaya'dan Çakıcı kararının geciktirilmesini isteyen Kozinoğlu ve Şen, 'yargı mensubunu etkilemek' suçundan hapis cezasıyla yargılanabilecek 

ANKARA Milliyet 

Bir Yargıtay üyesi ya da bir yargı mensubunu, vereceği kararlar, yapacağı işlemlerle ilgili etkilemeye çalışanlar Türk Ceza Kanunu'nun TCK 232. maddesine göre cezalandırılıyor. 
Söz konusu madde, "hakimlere emir ve tahakküm edenler 2 yıldan, nüfuz veya iltimas edenler 6 aydan az olmamak üzere hapisle yargılanır" düzenlemesini içeriyor. Maddeye göre bu eylemi yapan kişi memur ise, hapis cezasının yanı sıra memuriyetten ömür boyu men ediliyor. 
Yargıtay Başkanı Eraslan Özkaya'nın Karagümrükspor Lokali'nin kurşunlanması davasında Alaattin Çakıcı hakkındaki kararın gecikmesi için devreye girdiklerini söylediği MİT Dış Operasyonlar Daire Başkanı Kaşif Kozinoğlu ile müteahhit Hakkı Süha Şen de TCK 232'de tanımlanan suçun faili haline gelebilecekler. 

Başbakanlık'tan izin 
Özkaya'ya Çakıcı'nın dosyasının geciktirilmesi talebinde bulunan Kozinoğlu hakkında bu madde uyarınca soruşturma yürütülebilecek. Ancak savcılık, bu madde üzerinden yürüteceği soruşturma için Başbakanlık'tan izin almak zorunda kalacak. Başbakanlık gerekli izni verirse, Kozinoğlu, TCK'nın 232. maddesinden sanık olabilecek. Savcılık, Kozinoğlu hakkında "çetenin faaliyetlerine yardım" suçundan işlem yaparsa, Başbakanlığın izni gerekmeksizin dava açılabilecek. Kozinoğlu, bu düzenlemeden suçlu bulunursa, hapis cezasının yanı sıra bir daha devlet görevinde çalışamayacak. 
Kozinoğlu gibi aracılık yaptığı ortaya çıkan müteahhit Hakkı Süha Şen için de, aynı madde uyarınca işlem yapılabilecek ve hapis cezası gündeme gelebilecek. 

Yüce Divan'a gidebilir 

İstanbul Başsavcılığı, Yargıtay Başkanı Eraslan Özkaya'nın adının geçtiği soruşturma evrakını gönderdikten sonra Başkanlık Divanı, Özkaya'nın katılmadığı bir toplantıda konuyla ilgili soruşturma açılmasına gerek olup olmadığını saptayabilmek için bir raportör tayin edecek. Raportörün hazırlayacağı raporu değerlendirecek divan, "soruşturma" kararı verirse, bir Yargıtay ceza dairesi başkanı "muhakkik" tayin edilecek. Muhakkik, Özkaya hakkında soruşturma yürütecek ve raporunu yeniden divana sunacak. Divan, raporun yargılama için yeterli olduğuna karar verirse, Özkaya, işlediği iddia edilen suç göreviyle ilgiliyse Yüce Divan'da, değilse Yargıtay Ceza Genel Kurulu'nda yargılanacak. Divan, iddiaların usul veya esas yönünden dava açılmasına yeterli olmadığına karar verirse, "yargılamaya yer olmadığı" kararını verebilecek. 

Çiçek Sayın Başkan gereğini takdir eder 

ANKARA Milliyet 
ADALET Bakanı Cemil Çiçek, Alaattin Çakıcı'nın dolaylı temas kurduğu ortaya çıkan Yargıtay Başkanı Eraslan Özkaya'nın "durumun gereğini tayin ve takdir edecek bir kişi olduğunu" açıkladı. Çiçek, yargının hukuk devletinin güvenilecek yeg ne gücü olduğunu vurguladı. Çiçek, şunları söyledi "O nedenle, iddialar kendisi ile ilgili olsa bile, yargı, gündeme gelen her konuyu büyük bir dikkatle inceleyecek, hassas terazisinde tartacak ve karara bağlayacaktır." 

Oğlu, Özkan'ın yanında çalışmıştı 

YARGITAY Başkanı Eraslan Özkaya'nın ismi, geçtiğimiz aylarda, oğlunun "kumarhaneler kralı" olarak tanınan Sudi Özkan'a ait bir turizm şirketinde 5 bin dolar maaşla işe başladığı haberleriyle gündeme gelmişti. Özkaya, Başkent Üniversitesi İşletme Bölümü'nden mezun olan oğlunun bir arkadaşının vasıtasıyla kime ait olduğunu bilmeden bir turizm şirketinde düşük bir ücretle işe başladığını, firmanın Özkan'a ait olduğunu öğrenmelerinin ardından da kendisinin isteğiyle oğlunun işten ayrıldığını açıklamıştı. 

'Gitti, alenen randevu aldı' 

SUÇLAMALARIN odağındaki Bodrumlu müteahhit Hakkı Süha Şen'in evinde, kendisini "eşi" olarak tanıtıp telefonları yanıtlayan Serra Yaşar, "Süha Bey yazdığınız yalan haberlere çok kızdı. Görüşeceğini sanmıyorum. Bir tek, Özkaya'nın yazlık işini yaptığı doğru. Bunu yapması da yasak değil" dedi. Önce Şen'in Kozinoğlu'nu tanımadığını söyleyen Yaşar, daha sonra, "Ne var Gitti, alenen Yargıtay Başkanı'ndan randevu istedi Kozinoğlu için. Gizli kapaklı da değil. Makamında. Benim de bilgim vardı. Zaten bu soruların hepsini savcılık sordu. Sizi niye ilgilendiriyor " diye konuştu. 


</TEXT>
</DOC>
