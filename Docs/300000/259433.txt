<DOC>
<DOCNO> 259433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sonyas06.html </URL>
<DATE> 2004/07/30/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Truva prensleri 007 Bond olmak için yarışıyor .. 
</HEADLINE>
<TEXT>

     Beyazperdenin son James Bond'u Pierce Brosnan'dan boşalan tahta Truva'nın yakışıklı prenslerinden biri oturmaya hazırlanıyor. Brosnan'ın veda ettiği 007 James Bond rolüne ''Truva-Troy'' filminde Paris'i canlandıran Orlando Bloom ile ağabeyi Hector rolünü üstlenen Eric Bana'nın da aralarında bulunduğu tam 10 aday düşünülüyor. 
     Internetteki ''etweekly'' ve ''moviehole'' ve ''cinemaconfidental'' sitelerinin haberlerine göre, Pierce Brosnan sonunda Bond rolünden ''emekli'' olduğunu açıkladı. 
     Yapımcılarla bir türlü anlaşamadığı bilinen ve onların ''artık Pierce Brosnan yaşlandı, yerine Bond arıyoruz'' açıklamalarına içerleyen 51 yaşındaki oyuncu, ''Hepsi bu kadar. Bond bambaşka bir yaşam biçimiydi ve artık benim için geride kaldı'' dedi. 
     Sinema dünyasının beşinci James Bond'u Brosnan, rol aldığı ''Başka Gün Öl-Die Another Day'' adlı yapımın onun için son olduğunu biraz buruk biçimde vurgulayarak, ''Biz bu dört filmde en iyisini yapmaya çalıştık. ama artık bitti. Bütün söyleyeceğim bu kadar...'' yorumunda bulundu. 
     
     ''BEN BOND, EMEKLİ BOND'' 
     James Bond'un emekli olmasının ardından aday enflasyonu yaşanırken, bu aktörler arasında ''Truva'' filminin kardeş prensleri de bulunuyor. 
     Filmde, Helen'in Diane Kruger peşine düşerek savaş çıkaran ölümlü erkeklerin en güzeli Paris'i canlandıran 27 yaşındaki Orlando ile onun uğruna Aşil Brad Pitt ile savaşarak ölen Hector rolünü üstlenen 36 yaşındaki Eric Bana da yer alıyor. 
     Ancak kardeş prenslerin önünde yarışmaları gereken çok sayıda dişli rakip bulunuyor. Sayıları sürekli artan ve şu ana kadar 10'a ulaşan adaylar içinde, Bana ve Bloom'un yanı sıra, Hugh Jackman, gençlik filmlerinin sevilen oyuncusu Heath Ledger, ''Bridget Jones'un Günlüğü'' filminin Marc Darcy karakteri Colin Firth, Clive Owen, ''Soğuk Dağ'' filmiyle Oscar'a aday gösterilen Jude Law, ''Yıldız Savaşları'' filminin Ewan McGregor, Gerard Butler ve Cuba Gooding J.R Bond adayları arasında. 
     Bana'nın ismi ön plana çıkarken, yapımcıların düşündükleri adaylar arasında ilk önce ünlü aktörün kapısını çalacağı ifade edildi. 
     Bu konuda Metro Goldwyn Mayer ve EON Productions'ın resmi açıklaması merakla bekleniyor. 
     
     DÜNYANIN EN ÜNLÜ AJANI 
     Ian Fleming'in kaleme aldığı dünyanın en ünlü ajanı James Bond, beyazperdeye gözlerini 1962 yılında ''Dr. No'' adlı filmle açtı. 007 Bond'u sinemada Sean Connery, George Lazenby, Roger Moore, Timothy Dalton ve Pierce Brosnan canlandırdı. 
     ''From Russia With Love'' ve ''World is not Enough'' adlı filmleri Türkiye'de çekilen film, en çok ünlü aktör Sean Connery ile bütünleşti. Aktör, yapılan birçok ankette ''En Sevilen James Bond'' seçildi. 
     51 yaşındaki Brosnan ise James Bond serisinin, ''World is not Enough'', ''Golden Eye'', ''Die Another Day'' ve ''Tomorrow Never Dies'' adlı filmlerinde rol aldı. 
     Serinin ''Everything or Nothing'' ismini taşıyacak 21. filminin Kasım 2005'te vizyona girmesi bekleniyor. 
     
</TEXT>
</DOC>
