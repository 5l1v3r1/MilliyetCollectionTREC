<DOC>
<DOCNO> 276149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sondun09.html </URL>
<DATE> 2004/09/30/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Libya'dan ilginç reform önerileri 
</HEADLINE>
<TEXT>

     Libya, BM Genel Kurulu'nun New York yerine Cenevre'de toplanmasından, anlaşmazlıkların çözülmesi için ABD'nin eski başkanı Bill Clinton'dan yardım almaya kadar bir dizi ilginç reform önerisinde bulundu. 
     Libya Dışişleri Bakanı Abdurrahman Muhammed Şalgem, 59. BM Genel Kurul toplantısının sona ermesinden bir gün önce yaptığı konuşmada, Libya'nın ilginç reform önerilerini açıkladı. 
     Libya lideri Albay Muammer Kaddafi'nin BM Güvenlik Konseyi'nde ülkesi için daimi üyelik istediğini belirten Şalgem, ''Son 59 yıl, Genel Kurul'un ruhsuz bir dekoratif organdan başka bir şey olmadığını kanıtladı'' ifadesini kullandı. 
     Askeri müdahaleye başvurulması gibi temel yetkilere sahip 15 üyeli Güvenlik Konseyi'nin temel yetkilerinin 191 devletin oluşturduğu Genel Kurul'a verilmesini isteyen Şalgem, ''Bu yapılamayacaksa bize de Genel Kurul'dan ayrılmak ve bu ölü organa para şırıngalamayı bırakmaktan başka bir seçim kalmıyor'' dedi. 
     Kaddafi'nin, Genel Kurul'un gelecek yılki toplantısının, ''dünyadaki bütün liderlerin katılabilmesi için'', New York yerine Cenevre'de yapılmasını istediğini belirten Şalgem, Libya liderinin dünyadaki sorunların çözümü için bir ''akil adamlar komitesi'' kurulmasını istediğini ve BM'yi bu yönde bir karar almaya çağırdığını da söyledi. 
     Bu komitenin 3 eski devlet başkanından ABD'nin eski başkanı Bill Clinton, dağılan SSCB'nin son devlet başkanı Mikhail Gorbaçov ve Güney Afrika'nın eski başkanı Nelson Mandela'dan oluşturulacağını belirten Libyalı Bakan, bu fikrin bütün dünya liderleri tarafından beğenildiğini savundu. 
     Şalgem, Kaddafi'nin fikirlerinin bundan böyle, internetteki www.algathafi.org. adresindeki sitesinde ilan edileceğini duyurdu. 
     
</TEXT>
</DOC>
