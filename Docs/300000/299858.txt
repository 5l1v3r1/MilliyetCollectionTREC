<DOC>
<DOCNO> 299858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/soneko21.html </URL>
<DATE> 2004/12/22/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Erdoğan'ın Danışmanı Bağış Hiçbir babayiğit, daha iyi sonuçla dönemezdi 
</HEADLINE>
<TEXT>

     AK Parti İstanbul Milletvekili ve Başbakan Erdoğan'ın Dış İlişkiler Danışmanı Egemen Bağış, ''İşin içinde olan biri olarak konuşuyorum hiçbir babayiğit Brüksel'den daha iyi bir sonuçla dönemezdi'' dedi. 
     Türkiye Genç İşadamları Derneği TÜGİAD tarafından düzenlenen ''17 Aralık AB Zirvesi'' konulu toplantıda konuşan Bağış, AK Parti'nin dış politika anlayışı ve ekonomideki gelişmelere değindi. 
     Ortadoğu barışında kilit ülkelerden biri olan Türkiye'nin İsrail, Filistin, Lübnan, Suriye ile iyi ilişkileri bulunan ender ülkelerden biri olduğuna işaret eden Bağış, ''Bu noktada müttefikimiz ABD ile ilişkilerimiz çok önem kazanıyor. Tabii ki Irak meselesi var. Biz Irak'ta askeri olan ülkelerden çok daha fazla kayıp verdik. Ama yine de insani davranışlarımızdan vazgeçmeyiz'' diye konuştu. 
     Egemen Bağış, dış politikada önceliğin AB olduğunu vurgulayarak, şöyle devam etti 
     ''17 Aralık Brüksel Zirvesi için herkes elinden geleni yaptı. Tabii ki sizler daha iyi bir neticeyle dönebilir miydik diye sorabilirsiniz. İşin içinde olan biri olarak konuşuyorum hiçbir babayiğit Brüksel'den daha iyi bir sonuçla dönemezdi.'' 
     
     ''KIBRIS KONUSUNDA POLİTİKA DEĞİŞİKLİĞİ YOK'' 
     Bağış, soruları da yanıtlarken, Ekim 2005'e kadar Kıbrıs sorununun çözümünde hükümetin ne kadar umutlu olduğu yönündeki bir soru üzerine, bu konuda herkesin çözüm istediğini, ancak yöntemi konusunda çabaların henüz istenilen noktaya varılamadığını söyledi. 
     AB Zirvesi'nde Kıbrıs ile ilgili kararın hiçbir şekilde Kıbrıs'ın tanınması anlamına gelmediğini ifade eden Bağış, şunları kaydetti 
     ''Kıbrıs konusunda herhangi bir politika değişikliği yoktur. 3 Kasım'dan beri nasıl bir politika izlediysek, nasıl adım atıldıysa bundan sonra da aynı politika izlenecek. Eşit haklara sahip, eşit iki devlet kurulmasını öngören Annan Planı, belki kendi içindeki dengeyi koruyarak ufak tefek değişiklikler tekrar gündeme gelebilir. Biz bu konuda her türlü desteği veririz. Zaten Kıbrıs, AB meselesi değil Birleşmiş Milletler BM meselesidir. Biz hiçbir zaman Kıbrıs Rumları'na umut bağlamamıştık. Bizim muhatabımız garantör ülkeler olan Yunanistan ve İngiltere, dolayısıyla BM'dir.'' 
     
     ''ONLAR BİZDEKİ REFERANDUMDAN KORKSUNLAR'' 
     Egemen Bağış, Türkiye'nin üyeliği ile ilgili bazı AB ülkelerinde yapılması düşünülen referandumlar konusundaki soruyu da şöyle yanıtladı 
     ''Türkiye doğru olanı yaptıktan sonra Avrupa'daki referandumdan korkması sadece özgüvensizlik. Biz doğru olanı yaptıktan sonra, bizi alıp almamak bizim değil onların sorunu. Çünkü müzakerelerini yaptığı dönemde Türkiye kültürüyle, coğrafyasıyla, dinamik genç iş gücüyle, tarihiyle Avrupa'nın peşinden koşacağı ülke olacaktır. Bence onlar bizdeki referandumdan korkmalı. Türk halkı bakalım müzakereleri bitirdiğinde, onlarla eşit ekonomik standartlara ve demokrasiye kavuştuğunda acaba bir birliktelik isteyecek mi, istemeyecek mi Bu, o zamanki Türkiye Cumhuriyeti vatandaşlarının hep birlikte verecekleri bir karar.'' Türkiye'nin müzakere tarihi almasını çok önemli bir kavşağın dönülmesi veya otoban değişimi olarak nitelendiren Bağış, bir AB bakanlığı kurulup kurulmayacağı sorusu üzerine de, ''Ben her akla gelen konuda bakanlık kurulmasına karşıyım. Yeni bir bakanlık yerine mevcut olanların daha iyi çalışması gerekir'' dedi. 
     Egemen Bağış, Irak'ta öldürülen Türkler'e ilişkin bir soru üzerine de şunları söyledi 
     ''Irak bizim komşumuz. Tüm öğeleriyle, Türkmeniyle, Arabıyla, Kürdüyle, Şiisiyle, Sünnisiyle bizim akrabalarımız, kardeşlerimiz. Biz oradaki herhangi bir ülkenin askeri gücü için değil, kardeşlerimiz için lojistik destek verdik, vermeye devam edeceğiz. Bunların içinde verdiğimiz desteğin kıymetini bilmeyenler olursa da onlara gerekli dersi vereceğiz.'' 
     
</TEXT>
</DOC>
