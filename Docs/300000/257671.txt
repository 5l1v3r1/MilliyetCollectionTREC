<DOC>
<DOCNO> 257671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sonspo27.html </URL>
<DATE> 2004/07/23/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Kerem Tunçeri İyi oynamadığım yönünde eleştiriler olacaktır... 
</HEADLINE>
<TEXT>

     A Milli Erkek Basketbol Takımı oyuncularından Kerem Tunçeri, kendisine yönelik iyi oynamadığı yönünde eleştirilerin olabileceğini belirterek, ''Ancak ben iyi olduğumu düşünüyorum'' dedi. 
     Milli takım kampı öncesinde International Hospital'da sağlık kontrollerinden geçen ve burada basın mensuplarının sorularını yanıtlayan Kerem, herkesin kendisine ait bir düşüncesinin olacağını vurgulayarak, ''Kendi açımdan iyi olduğumu düşünüyorum. Zaten çalıştığım her teknik kadro benden memnun kalmıştır. Antrenörlerim elimden gelen herşeyi yapacağımı bilir. Her zaman takımım için ne gerekiyorsa yaparım. Bunu herkes bilir. Ama mutlaka eleştiri olacaktır, bunu da normal karşılamak gerekiyor'' dedi. 
     Ülkerspor'a transfer konusundaki soruları da yanıtlayan Kerem Tunçeri, şöyle konuştu 
     ''Efes Pilsen'de 4 yıl boyunca çok güzel günlerim geçti. Efes Pilsen'in bana çok şey kattığını söyleyebilirim. Ben de lacivert-beyazlı takıma katkıda bulundum. Efes Pilsen'in başarısı için elimden geleni yaptım. Lacivert-beyazlı formayı iyi taşıdığımı düşünüyorum. Ama bu profesyonel bir ortamdır. Şimdi Ülkerspor'un formasını giyeceğim. Yeni takımım da büyük bir kulüp ve Avrupa'da söz sahibi. Ülkerspor'da daha iyi olmaya çalışacağım. Takımıma fazla katkı yapmak için uğraş vereceğim.'' Ülkerspor'un yeni yabancı oyuncuları Stombergas ve E.Zukauskas'ın da kaliteli oyuncular olduğunu ifade eden milli oyuncu, ''Bu oyuncular ülkelerinin milli takımıyla Olimpiyat Oyunları'na katılacak. O yüzden milli takımdan uzak kalacaklar. Yerli oyuncuların bir bölümü de milli takım kampında bulunacak. Uyum konusunda sıkıntılar olabilir, ama profesyonel oyuncular olarak bu sorunu çabuk atlatırız'' diye konuştu. 
     
     ''MİLLİ TAKIMDA AYNI SORUNLARI YAŞAMAYACAĞIZ'' 
     Tunçeri, milli takım olarak da yeni bir teknik heyetle yeni heyecanlar yaşadıklarını belirterek, ''Milli takımda geçmiş dönemlerde yaşadığımız sorunları yaşamayacağımızı düşünüyorum'' dedi. 
     Millilerde yeni bir yapılanmanın sözkonusu olduğunu kaydeden Tunçeri, şunları söyledi 
     ''Yeni bir teknik ekip takımın başında. Çok deneyimli Bogdan Tanjeviç görev yapıyor. Yardımcıları da çok değerli çalıştırıcılardan oluşuyor. Büyük başarıları hedefliyoruz. Şu andaki tek hedef Avrupa Şampiyonası elemelerini geçmek. Yoğun bir hazırlık dönemine giriyoruz. Yeni Zelanda ve ABD ile 4 hazırlık maçı yapacağız. Umarım bizim için iyi geçer.'' 
     
     ''ABD MAÇLARI İYİ BİR DENEYİM OLACAK'' 
     Kerem, ABD Profesyonel Basketbol Ligi NBA oyuncularından kurulu ABD Milli Takımı ile yapacakları 2 hazırlık maçının kendiler için iyi bir deneyim olacağını söyledi. 
     ABD ile yapacakları hazırlık maçlarının heyecanını yaşadıklarını vurgulayan Kerem, ''Bu karşılaşmalar milli takımda bulunan her oyuncu için ayrı bir tecrübe olacak. Avrupa Şampiyonası elemeleri öncesinde ne durumda olduğumuzu göreceğiz. Seyircilerin de salonu dolduracağını düşünüyorum. ABD karşısında elimizden geleni yapıp seyircilere basketbol keyfi yaşatmak istiyoruz'' diye konuştu. 
     
</TEXT>
</DOC>
