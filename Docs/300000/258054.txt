<DOC>
<DOCNO> 258054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sonspo07.html </URL>
<DATE> 2004/07/25/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Trabzonspor, Skonto Riga ile karşılaşacak... 
</HEADLINE>
<TEXT>

     Trabzonspor, Avrupa Şampiyonlar Ligi 2. ön eleme turunda 28 Temmuz Çarşamba günü deplasmanda Skonto Riga takımı ile yapacağı maç için yarın Letonya'ya gidecek. 
     Özel bir uçakla yarın Letonya'ya gidecek olan bordo-mavili takımda sakatlıkları bulunan Erdinç ve Volkan'ın Skonto Riga maçında forma giyemeyecekleri öğrenildi. 
     Erdinç'in oynamamasının kesin olduğu, sağ ayak arka adalesinden sakatlığı bulunan ancak yavaş yavaş takımla birlikte antrenmanlara katılan Volkan'ın ise kondisyon eksiğinin bulunduğu ve bu nedenle görev alamayacağı kaydedildi. 
     Volkan, sakatlığının hızla düzeldiğini, ancak ligin ilk haftasında görev alabileceğini düşündüğünü söyledi. 
     Erdinç'in yerine Belçikalı oyuncu D'Haene, Volkan'ın yerine ise Celaleddin'in ilk 11'de görev alması bekleniyor. 
     Letonya'ya yarın 12.00'de hareket edecek olan Karadeniz ekibi, 19.00'da yapacağı antrenmanla Skonto Riga maçının hazırlıklarını sürdürecek. Bordo-mavililer, salı günü basına kapalı olarak yapacağı antrenmanla da karşılaşmanın hazırlıklarını tamamlayacak. 
     
     ''SKONTO RİGA'DAN GÜÇLÜ BİR TAKIMIZ'' 

     Trabzonspor Teknik Direktörü Ziya Doğan, 28 Temmuz Çarşamba günü Avrupa Şampiyonlar Ligi'nde karşılaşacakları Letonya'nın Skonto Riga takımından güçlü bir takım olduklarını söyledi. 
     Doğan, Skonto Riga takımını izlediğini ve rakiplerinin hafife alınacak bir takım olmadığını ifade ederek, ''Takım olarak hiç kimseyi küçük görmek gibi bir lükse sahip değiliz. Rakibimiz ciddi bir ekip, ama biz onlardan daha güçlüyüz. Eğer rakibi küçük görürsek hata yapmış oluruz'' dedi. 
     Skonto Riga'nın kamuoyunda çerez gibi bir takımmış gibi gösterilmeye çalışıldığını da kaydeden Doğan, şöyle konuştu 
     ''6 oyuncusu A milli takımda banko oynuyor, üç tane de milli takımda yedek oyuncuları var. Letonya Milli Takımı'nın Avrupa kupalarında yaptıkları başarılar ortada. Bunları söylerken onlardan çekiniyor muyuz Sadece dikkat etmemiz gereken bir takım. Bu iki maçlık periyotta istediğimiz sonucu alacağımızı ve bu turu geçeceğimizi umut ediyoruz.'' Almanya kampında bir bayanı taciz ettiği iddia edilen ve bu nedenle yönetim kurulu tarafından başka bir takıma gönderilmesi kararı alınan İbrahim Ege konusunda da Doğan, ''İbrahim Ege, gençlik hatası yapmıştır. Ben bu konuda futbolcuyla ilgili bir karar veremem. Bana bu futbolcu lazımdır derim. Etik değerler konusunda yönetim kurulu karar verir. Yönetim kurulunun her türlü kararına saygılıyım'' diye konuştu. 
     Sezon açılışında Malatyaspor ile dün yaptıkları ve 1-0 kazandıkları maçta as oyuncularına sakatlanma riskine karşı görev vermediğini belirten Doğan, şöyle konuştu 
     ''Dört gün sonra ciddi bir sınava çıkacağımızdan, as oyuncularımızın sakatlanmaları bizi çok kötü günlere götürebilir korkusundan dolayı mümkün olduğunca diğer oyuncularıma antrenman maçı yaptırdım. Takımımız her geçen gün biraz daha iyiye gidiyor, ama bugün bu maç ölçü değil. Çünkü kampın son dönemini yaşayan bir Malatyaspor ile karşılaştık. Hazırlık maçlarının sonucu benim için hiç önemli değil. İstediğimiz oyun anlayışını sahaya yansıtmamız çok önemliydi, nispeten zamam zaman bunu yaptık, ama daha çok eksiklerimiz var. Diğer oyuncularımı görmem açısından iyi bir fırsat oldu.'' 
     
</TEXT>
</DOC>
