<DOC>
<DOCNO> 293433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonsiy06.html </URL>
<DATE> 2004/11/30/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Greenpeace, Hazine Müsteşarlığı önünde eylem yaptı... 
</HEADLINE>
<TEXT>

     Greenpeace üyesi bir grup, ''Yenilenebilir Enerji Yasası'nın'' çıkmasını engellediği gerekçesiyle, Devlet Bakanı Ali Babacan'ı protesto etti. 
     Hazine Müsteşarlığı binasına gelen Greenpeace eylemcileri üzerinde bir ''tüy'' bulunan yaklaşık 3 metre uzunluğundaki ''dili'', Müsteşarlığın kapısına bıraktılar. 
     Eylemcilerin açtığı, ''Dilimizde tüy bitti, rüzgar, güneş şimdi'' yazılı pankart, olay yerinde bekleyen emniyet güçlerince alındı. 
     Greenpeace Akdeniz Enerji Kampanyası Sorumlusu Özgür Gürbüz, Türkiye'nin ilk Yenilenebilir Enerji Yasası'nın TBMM'de bir an önce onaylanmasını istedi. Devlet Bakanı Babacan'ın, ''bu yasa tasarısına yenilenebilir enerjinin verimli olmadığı'' gibi gerekçelerle karşı çıktığını ifade eden Gürbüz, ''İlginç olan, Babacan'ın bunları söylerken BP ve Shell gibi petrol devlerinin fikirlerini benimsediğini saklamaması'' dedi. 
     Meclis'in bu yasa tasarısını aylar önce yasalaştırmasının beklendiğini ifade eden Gürbüz, şöyle devam etti 
     ''Yenilenebilir Enerji Kaynaklarının Elektrik Enerjisi Üretimi Amaçlı Kullanımına İlişkin Yasa Tasarısı, rüzgar enerjisinden üretilecek enerjiye alım garantisi veriyor. Ancak gerek Babacan'ın muhalefeti, gerek nükleer enerjinin tekrar gündeme getirilmesi Türkiye'de bir enerji reformunun gerçekleşmesini bugüne kadar gerçekleştirdi. 
     Bu yasa rüzgar, hidroelektrik, jeotermal gücün kullanımını destekleyecek Türkiye'deki yenilenebilir enerji pazarına soluk verecek. Avrupa'daki benzerleriyle karşılaştırılınca zayıf olmasına karşın bu yasa Türkiye için önemli bir adım.'' Bu arada, Bakan Babacan'dan randevu talebinde bulunan Greenpeace üyeleri, talepleri kabul edilene kadar Müsteşarlık kapısı önünde oturma eylemi başlattı. 
     
</TEXT>
</DOC>
