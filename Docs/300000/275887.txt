<DOC>
<DOCNO> 275887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sondun41.html </URL>
<DATE> 2004/09/29/ </DATE>
<TIME> 22.42 </TIME>
<AUTHOR>  </AUTHOR>
<HEADLINE>
Barrot ''Türkiye ile müzakereler apar topar başlatılmamalı'' 
</HEADLINE>
<TEXT>

     Portekizli Jose Manuel Durao Barroso başkanlığında, 1 Kasım'da göreve başlayacak olan yeni AB Komisyonu'nun üyeleri arasına bulunan Fransız Jacques Barrot, Türkiye ile tam üyelik müzakerelerinin ''apar topar'' başlatılmaması gerektiğini söyledi. 
     Avrupa Parlamentosu'nda konuşarak, ulaştırmadan sorumlu üye olarak yapacağı çalışma planları hakkında bilgi verdikten sonra basına çeşitli değerlendirmelerde bulunan Barrot, ''Türkiye dosyasının bir kere daha hazırlıksız bir şekilde geliştirilmesini önlemek amacında olduğunu'' ifade etti ve ''Ben doğru soruları sormak istiyorum'' dedi. 
     Komisyon'un genişlemeden sorumlu üyesi Günter Verheugen'in, sadece zina konusunun Türk Ceza Kanunu dışında kaldığını söylemekle yetinerek Türkiye'ye yeşil ışık yakmasının doğru olmayacağını anlatan Barrot, ''Türkiye'nin AB'ye olası katılımının etkilerinin neler olacağının çok açık bir şekilde ortaya koyulmasını'' istedi. 
     Türkiye'nin AB'ye katılımı konusunda ''tereddütlerini'' daha önceki demeçlerinde de yansıttığı bilinen Barrot, ''müzakere sürecinde uygulanacak kuralların iyi belirlenmesi'' gereğinden de söz etti. 
     ''AB vatandaşlarının, Türkiye ile tam üyelik müzakerelerinin başlatılmasını nasıl algılayacakları konusunda da sorgulama gerektiğini'' anlatan Jacques Barrot 67 , AB Komisyonu'nun Fransız üyesi Michel Barnier'nin Paris hükümetinde Dışişleri Bakanı olması üzerine Komisyon'a girmişti. Barrot, Cumhurbaşkanı Jacques Chirac'ın Halk Birlik Partisi UMP bünyesinde siyasi faaliyetlerini sürdürüyor. 
     
</TEXT>
</DOC>
