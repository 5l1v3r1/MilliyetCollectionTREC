<DOC>
<DOCNO> 275880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sondun34.html </URL>
<DATE> 2004/09/29/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Papadopulos Türkiye bizi tanısın, AB'ye onay veririz 
</HEADLINE>
<TEXT>

     Kıbrıs Rum yönetimi lideri Tasos Papadopulos, Türkiye'nin Kıbrıs Rum kesimine yönelik tavır değiştirmesini beklediklerini söyledi. 
     Kıbrıs Rum kesimi Dışişleri Bakanı Yorgo Yakovu ile Belçika'ya resmi ziyarette bulunan Papadopulos, basına yaptığı açıklamada, Türkiye'nin AB'ye katılımı konusunda Rumların olumlu bir tavır izlemeleri için Türkiye'nin de tavır değiştirmesi gerektiğini savundu. 
     AB Komisyonu'nun 6 Ekim'de açıklayacağı Türkiye Raporu'nu ve bu raporda yer alacak tavsiyeyi inceleyeceklerini söyleyen Papadopulos, Türkiye'nin Kıbrıs konusunda tavrının nasıl gelişeceğine de bakacaklarını, zamanı gelince karar alacaklarını anlattı. 
     Papadopulos, Türkiye'nin Kopenhag kriterlerini tamamen yerine getirmesi ve AB üyesi ''Kıbrıs Cumhuriyeti''ne karşı tavır değiştirmesi koşuluyla müzakere tarihi konusunda destek sağlayacakları mesajı verdi. 
     Kıbrıs Rum kesimi Dışişleri Bakanı Yakovu da Brüksel'de yaptığı açıklamada, ''Türkiye'nin, AB ile tam üyelik müzakerelerine başlaması için 'Kıbrıs Cumhuriyeti'ni tanıması gerektiğini'' savunmuştu. 
     
</TEXT>
</DOC>
