<DOC>
<DOCNO> 260297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonspo43.html </URL>
<DATE> 2004/08/03/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Skonto Riga Trabzon'a geldi Aynı taktikle ve kadroyla oynayacağız 
</HEADLINE>
<TEXT>

     Skonto Riga, Avrupa Şampiyonlar Ligi 2. Ön eleme turunda deplasmanda Trabzonspor ile yapacağı ikinci karşılaşma için özel bir uçakla Trabzon'a geldi. 
     Yaklaşık 3,5 saat süren yolculuktan sonra Trabzon'a gelen Skonto Riga takımını, Trabzonspor Profesyonel İşler ve Yönetim Sekreteri Aysun Karahasanoğlu ile bordo-mavili taraftarlar karşıladı. 
     Skonto Riga Genel Menajeri Genadi Karavayev, havaalanında gazetecilerin sorularını yanıtladı. Trabzonspor'da en çok çekindikleri oyuncuların Gökdeniz ve Yattara olduğunu ifade eden Karavayev, ''Çok zor bir maç olacak. Aynı kadroyla mücadele edeceğiz. Turu geçip geçmeyeceğimizi oynayacağımız oyun belirleyecek'' diye konuştu. 
     Letonya ekibi, daha sonra kalacakları Zorlu Grand Otel'e gitti. 
     Skonto Riga, bu akşam 19.00'da maçın oynanacağı Hüseyin Avni Aker Stadı'nda yapacağı antrenmanla hazırlıklarını tamamlayarak maç saatini beklemeye başlayacak. 
     
</TEXT>
</DOC>
