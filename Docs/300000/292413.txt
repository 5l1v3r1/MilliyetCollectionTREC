<DOC>
<DOCNO> 292413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonspo16.html </URL>
<DATE> 2004/11/26/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Beşiktaş kulübünden Romanya'daki saldırıya kınama 
</HEADLINE>
<TEXT>

     Beşiktaş Kulübü Asbaşkanı ve İletişim Komitesi Başkanı Fikret Ercan, UEFA Kupası'nda deplasmanda Romanya'nın Steaua Bükreş takımıyla yaptıkları maç sonrası yönetim kurulu üyelerine yönelik yapılan saldırıyı kınadı. 
     Fikret Ercan, kulübün resmi internet sitesine yaptığı açıklamada, ''Romanya'da yaşanan saldırıda vahim bir sonuç olabilirdi'' dedi. 
     Ercan, başkan Yıldırım Demirören ve yönetim kurulu üyelerine Romanya'nın polis koruması vermemesini eleştirerek, şunları kaydetti 
     ''Hiçbir UEFA kriterlerine uymayan bir statta, devamlı taciz altında oynanan maç sonrasında, kasıtlı olarak yaratılan bu durumu kesinlikle UEFA'ya götüreceğiz. Bu saldırıyı sadece Beşiktaş'a değil, Türk sporuna yapılmış bir saldırı olarak görüyoruz. Günlerdir her konuda Beşiktaş'ı sorumlu tutanların, bu konuda ne tepki göstereceğini merak ediyorum. Bu çirkin saldırı, spordaki terörün sadece Türkiye'nin değil, dünya sporunun sorunu olduğunu gösteriyor. Beşiktaş'ı stat terörünün sorumlusuymuş gibi gösterenlerin, biraz kafalarını kaldırıp dünyayı da görmeleri gerekiyor. Soruna böyle yaklaşınca çözümü için de renk farkı gözetmeden, bunun sporun bir sorunu olduğunu görerek, çözüm aranırsa daha sağlıklı olacağına inanıyorum. Saldırılarda vahim sonuçlar olabilirdi. Her şey küçük bir kıvılcıma bağlıydı. Camiamıza geçmiş olsun.'' 
     
</TEXT>
</DOC>
