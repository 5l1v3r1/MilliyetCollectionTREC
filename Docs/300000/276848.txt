<DOC>
<DOCNO> 276848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/guncel/axgun02.html </URL>
<DATE> 2004/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu mahalleye Ramazan davulcusu giremez 
</HEADLINE>
<TEXT>


İzmir'deki Maliyeciler Mahallesi sakinleri, mahalleye Ramazan davulcusu sokmama kararı aldı. Muhtar Akcan, "Yasağa rağmen giren davulcuları polisle engelleyeceğiz" diyor 

ELİF DEMİRCİ İzmir DHA 

İzmir'in Yeşilyurt semtindeki 5 bin nüfuslu Maliyeciler Mahallesi Muhtarı Eyüp Akcan, 15 Ekim'de başlayacak Ramazan boyunca mahalle sınırlarına davulcu sokmayacağını söyledi. 
Emekli sosyal bilgiler öğretmeni Adil Nergiz, 4 yıl önce Ramazan davulcusunun yasaklanması için mücadele etmeye başladı. Bu mücadelesini Anayasa'nın 24. maddesinde yer alan "Hiç kimse ibadete, dini törenlere katılmaya zorlanamaz" hükmüne dayandıran Nergiz valilik, Büyükşehir Belediyesi, metropol ilçe belediyeleri ve kaymakamlıklara şik yet dilekçesi verdi. Dilekçelerine yanıt alamayınca da dava açmak için savcılığa başvurdu. Ancak "davalı" bölümüne kimin adını yazacağını bilemediği için davadan vazgeçti. 

Kendisi oruç tutuyor 
Kendisinin oruç tuttuğunu söyleyen Nergiz, Ramazan davulcularına karşı çıkmasını, "Günümüzde çalar saat var, cep telefonlarının alarmı var. Ramazan davulcusu zamansız geçiyor. Yaşlılar, hastalar, sabah erkenden okula gidecek çocuklar ve bebekler davulun gürültüsüyle uyanıyor. Günümüzde bunlara gerek yok" sözleriyle açıkladı. Nergiz'in ikna ettiği muhtar Akcan da Ramazan'da mahalleye davulcu sokmayacağını belirtti. Kararı, mahalle sakinlerinin görüşünü alarak verdiğini ifade eden Akcan, "Buna rağmen mahalleye giren davulcuları polislerle engelleyeceğiz" dedi. 

Tartışma yarattı 
Akcan, ayda en az 2 kez para toplayan davulcuların 1500 haneden ortalama 5 milyon lira alarak bir defada 7.5 milyar lira topladıklarını da kaydetti. Mahalle sakinlerinden Vesile Akcam, kararın çok yerinde olduğunu dile getirirken, mahalleli Güngör Karaşahin ise "Ramazanı davul sesinden anlayacağız. Kültürel değerlere sahip çıkmalıyız" diye konuştu. 
Dokuz Eylül Üniversitesi İlahiyat Fakültesi Öğretim Üyesi Prof.Dr. Mehmet Şeker de, "Dini kaynaklarda 'Ramazan davulu çalınmalı' diye bir hüküm yok. Ramazan davulcusuna karşı çıkmak da günah değil. Kültür tarihi açısından baktığımızda yaşatılması gereken bir değer olarak görüyorum" şeklinde konuştu. 




</TEXT>
</DOC>
