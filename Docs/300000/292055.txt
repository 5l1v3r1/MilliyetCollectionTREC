<DOC>
<DOCNO> 292055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonsiy13.html </URL>
<DATE> 2004/11/25/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
CHP "Sporda şikeyi yapan hükümetin kendisi" 
</HEADLINE>
<TEXT>

     CHP Grup Başkanvekili Haluk Koç, hükümetin Türkiye'yi kuşattığı gibi sporu da kuşatmak istediğini belirterek, Spordan sorumlu Devlet Bakanı Mehmet Ali Şahin'i "Mecliste şike yapmakla" suçlarken, İzmir Milletvekili Ahmet Ersin, 11 Aralık'ta yapılacak Federasyon seçimi öncesi ağustos ayında yapılan bir yönetmelik değişikliğiyle yüksek okul mezunu olma ve yabancı dil bilme koşulunun kaldırıldığını, ancak bu değişikliğin Şahin tarafından inkar edildiğini savundu. 
     Haluk Koç bazı CHP'li milletvekilleriyle birlikte düzenlediği basın toplantısında, dün Plan ve Bütçe Komisyonu'nda yaşanan kavgayı medyanın yanlış yansıttığını ifade etti. Basının "haber üreten emekçilerini tenzih ettiğini" ifade ederek suçlamalarını yönetim kademelerindeki kişilere yönelten Koç, "Bugün sadece Irak halkı ABD işgalinde değil, Türkiye demokrasisi yanlı basın patronlarının işgali altında" dedi. Koç, medyanın "CHP'yi AKP'lileştirme veya sistem partisi haline getirme çabalarının boşa çıkacağını" söyledi. 
     
     ŞİKEYİ MECLİS'TE YAPIYOR 
     Koç, AKP'nin Türkiye kuşattığı gibi sporu da kuşattığını ifade ederek, 11 Aralık'ta bazı federasyonlarda yapılacak başkanlık seçimleri öncesi ağustos ayında yapılan bir yönetmelik değişikliği ile başkanlarda aranan yüksekokul mezunu olma ve yabancı dil bilme koşulunun kaldırıldığını bildirdi. Kendilerinin konuyu, futbolda şike, doping ve tribün terörü konusunda meclis araştırma komisyonu kurulması konusunda yapılan görüşmelerde dile getirdiğini ancak bunun Bakan Şahin tarafından reddedildiğini anlatan Koç, "Sayın Şahin şikeyi Meclis'te yapıyor" dedi. 
     İzmir Milletvekili Ahmet Ersin ise Genel Kurul konuyu gündeme getirdiğini ancak bu yönetmelik değişikliğinin Şahin tarafından inkar edildiğini belirterek, "Hem spordan sorumlu olacaksın hem de spora şike sokacaksın. Sayın Şahin göz göre göre Meclis'i yanıltıyor" dedi. Ersin, Şahin'in bu yönetmelik değişikliğini gizlemesinin ardındaki nedenin spora siyaset sokmak ve kadrolaşmak olduğunu savunurken, Şahin ile sporun temizleneceği konusunda hiç bir umudunun olmadığını söyledi. 
     
</TEXT>
</DOC>
