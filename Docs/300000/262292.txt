<DOC>
<DOCNO> 262292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/spor/spo04.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan sevinemedi 
</HEADLINE>
<TEXT>



TEKNİK Direktör Ziya Doğan, karşılaşma sonrası yaptığı açıklamada galibiyete sevinemediğini söyledi. Doğan, "İnşallah kaçırdığımız golleri rövanşta aramayız. Bu yüzden üzüntülüyüm. Çok ciddi bir doksan dakika daha bizi bekliyor. Avni Aker'deki maç kesinlikle kolay geçmeyecek. Dikkatli olmalıyız" ifadelerini kullandı. 
FUTBOLCULARININ görevlerini eksiksiz yerine getirdiğini kaydeden Ziya Doğan, "Skonto Riga maçına oranla çok daha iyiydik. Biz 5-6 hafta sonra forma giren bir takımız" diye konuştu. Bu arada attığı ikinci golün ardından sakatlanarak oyunu bırakmak zorunda kalan Yattara'nın önemli bir sorununun bulunmadığı belirtildi. 

Trabzon sallandı 

BORDO - Mavili takımın, Dinamo Kiev'i yenmesinden sonra Trabzon sokaklarında adeta yer yerinden oynadı. Maçın bitiş düdüğü ile birlikte şehirde kutlamalar başlarken, özellikle Atatürk alanında binlerce kişi yeri göğü inletti. Yine silahlar ateşlendi. 


</TEXT>
</DOC>
