<DOC>
<DOCNO> 280547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/spor/bbas.html </URL>
<DATE> 2005/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu derbi, başka derbi 
</HEADLINE>
<TEXT>


Ezeli rekabet bu kez FIBA Avrupa Ligi'nde yaşanacak. Fenerbahçe ile Beşiktaş çeyrek finalin ilk randevusunda Abdi İpekçi'de karşı karşıya gelecek. Dev mücadele saat 19.00'da başlayacak 

ÖZEL ROPÖRTAJ GÖKHAN TÜRE 


Final - Four garanti 
BASKETBOLDA, Türkiye Ligi'nden Avrupa'ya "taşan" ezeli rekabet, Fenerbahçe ile Beşiktaş'ın FIBA Avrupa Ligi çeyrek finalindeki buluşmasıyla ayrı bir tada bürünecek. Meyvesini, Final Four'a göndereceği bir Türk takımı ile verecek olan bu dev serinin ilk randevusu, Abdi İpekçi Salonu'nda bu akşam saat 19.00'da gerçekleşecek. 

Ömer oynuyor 
ÜÇ maç üzerinden oynanacak olan serinin rövanşı, 18 Mart cuma günü Akatlar Salonu'nda saat 20.00'de yapılacak. Takımların birer galibiyet alması halinde, Final - Four'a kalacak ekip, 23 Mart pazar günü Abdi İpekçi'deki son maç ile belirlenecek. Fenerbahçe'de sakatlığı tamamen geçen Ömer Onan forma giyecek. Beşiktaş da sahada tam kadro yer alacak. 

Büyük restleşme 

"Türk basketbolu kazanacak" 
FENERBAHÇE - Beşiktaş derbisinin "Avrupa versiyonunda" şüphesiz iki takımın en büyük kozları, Boşnak yıldız Damir Mrsic ile ABD'li süper guard Khalid El Amin olacak. Bu zorlu seri öncesi yoğun antrenman ve maç trafiğine rağmen Milliyet'i kırmayarak biraraya gelen Fenerbahçeli Mrsic ile Beşiktaşlı El Amin, birbirlerine övgü yağdırırken, hem restleştiler, hem de ortak noktada birleştiler "Final - Four'a kim kalırsa kalsın, kazanan Türk basketbolu olacak" 

Centilmenliğe davet 
MRSİC, "El Amin çok değerli bir oyuncu ama Beşiktaş'ta sadece El Amin yok. Mücadele bizim aramızda değil, iki takım arasında. Ve kazanan biz olacağız" diyerek, centilmence bir seri olmasını diledi. El Amin ise "Mrsic gerçekten kaliteli bir oyuncu. Bu maçta ribaundlar gerçekten çok önemli olacak. Favori biziz" sözlerini "Beşiktaşlılar'ın da, Fenerbahçeliler'in de takımlarını destekleme dışında bir davranış içine gireceklerini sanmıyorum" diyerek noktaladı. 

Dev maç FB TV'de 

FIBA Avrupa Ligi çeyrek finalinde karşı karşıya gelecek olan Fenerbahçe - Beşiktaş mücadelesini Fenerbahçe TV 19.00'dan itibaren naklen yayınlayacak. Salona gidemeyenler, dev maçı ekranlardan izleyebilecek. Biletler 5 YTL ve 7 YTL'den piyasaya sunuldu. 


</TEXT>
</DOC>
