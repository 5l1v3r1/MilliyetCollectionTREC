<DOC>
<DOCNO> 270728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sonspo27.html </URL>
<DATE> 2004/09/10/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Nurcan Taylan'a memleketi Sivas'ta coşkulu karşılama 
</HEADLINE>
<TEXT>

     Yunanistan'ın başkenti Atina'da düzenlenen 28. Yaz Olimpiyat Oyunları'nda, halterde bayanlar 48 kiloda altın madalya kazanan Türkiye'nin bayanlardaki ilk Olimpiyat Şampiyonu Nurcan Taylan, memleketi Sivas'ta coşkuyla karşılandı. 
     Antrenörü Mehmet Üstündağ ile birlikte Sivas Gençlik ve Spor İl Müdürlüğü'ne gelen Nurcan Taylan'a, burada sevgi gösterilerinde bulunuldu. 
     Daha sonra il müdürü Salim Kılıç'ın odasında bir açıklama yapan Taylan, ''Büyük bir organizasyonda ülkemi en güzel şekilde temsil ederek, altın madalyayla beraber rekorlara imza attım. Kendi toprağıma gelmek gerçekten beni çok gururlandırdı ve gözlerim doldu'' dedi. 
     Sivas'ın şampiyonların gönlünde çok büyük yeri olduğunu ifade eden Taylan, ''Halterde Hakan Yılmaz ile birlikte ben de Sivaslı'yım. Sivas'tan çok büyük şampiyonlar çıkacak ve biz bunların öncüleriyiz. Ekip olarak çok iyi yerlere geldik'' diye konuştu. 
     İl müdürü Salim Kılıç ise, Taylan'ın başarısının herkesi çok gururlandırdığını belirterek, onun bu başarısını daha da artırarak sürdürmesini dilediğini kaydetti. 
     Daha sonra üstü açık bir otomobille İstasyon Caddesi'ndeki vatandaşları selamlayan Taylan'a, Sivaslılar büyük ilgi gösterdi. 
     
</TEXT>
</DOC>
