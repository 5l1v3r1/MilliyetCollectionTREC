<DOC>
<DOCNO> 292391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonsiy14.html </URL>
<DATE> 2004/11/26/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Gül ''Felluce ile ilgili kaygılarımızı ABD'ye ilettik'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Felluce operasyonuna ilişkin Türkiye'nin kaygılarının, yakın istişare içinde ABD'ye iletildiğini söyledi. 
     Gül, Mısır, Hollanda ve İtalya'yı kapsayan yurtdışı temaslarını tamamlayarak, Türkiye'ye döndü. 
     Esenboğa Havaalanı'nda gazetecilerin sorularını yanıtlayan Gül, Felluce operasyonuna ilişkin bir soru üzerine, Mısır'daki temasları sırasında Felluce operasyonu konusunda Türkiye'nin kaygılarının ABD'ye yakın istişare içinde iletildiğini belirtti. 
     Gül, TBMM İnsan Hakları İnceleme Komisyonu Başkanı Mehmet Elkatmış'ın ''Irak'ta vahşet ve soykırım suçu işlendiği'' yönündeki açıklamalarının hatırlatılması üzerine, açık toplumlarda herkesin her şeyi söyleyebileceğini kaydetti. 
     Gül, şöyle devam etti 
     ''Türk-Amerikan dostluğuna verdiğimiz önemden dolayı, bu bölgede yanlış gördüğümüz her şeyi açık yüreklilikle gerek olaylardan önce, gerekse olaylardan sonra Amerikalı yetkililere anlatıyoruz.'' Türkiye ile AB arasında katılım müzakerelerinin başlamasının 2006 yılına kalma olasılığının söz konusu olup olmadığının sorulması üzerine de Bakan Gül, böyle bir gelişmeye ihtimal vermediğini belirterek, ''AB devlet ve hükümet başkanlarının, Kopenhag zirvesinde attıkları imzayı hatırlayacaklarını'' söyledi. 
     Dışişleri Bakanı ve Başbakan Yardımcısı Abdullah Gül, Kıbrıs konusunun AB ile müzakerelere başlamanın bir şartı olmadığını söyledi. 
     Mısır, Hollanda ve İtalya'yı kapsayan yurtdışı temaslarını tamamlayarak Ankara'ya dönen Gül, Esenboğa Havalimanı'nda gazetecilerin sorularını yanıtladı. 
     Türkiye ve KKTC'nin üzerlerine düşen her şeyi yaptığını, Türkiye'nin kalıcı bir Kıbrıs vizyonunun daima bulunduğunu vurgulayan Gül, Türkiye ve KKTC olarak beklentilerinin AB'deki 2 tüzüğün bir an önce çıkması olduğunu belirtti. Gül, ''Bir taraf üzerine düşeni yapmıştır, şimdi AB'nin üstüne düşeni yapması gerekir'' dedi. 
     Gül, Lahey'deki toplantıda, 17 Aralık'tan önce bir uyum protokolünün imzalanmasının gerektiği yönünde bir telkinde bulunulup bulunulmadığına dair bir soru üzerine şunları kaydetti 
     ''Çok çeşitli görüşler olabilir, farklı farklı ülkelerin görüşleri olabilir. Bunların hepsi toplanacaktır. Önemli olan, Türkiye ve KKTC'liler üzerlerine düşeni yapmıştır. Bir uzlaşmaya nasıl gidilir, bunun en iyi örneğini vermişlerdir. Ama ne yazık ki yıllardır dünyaya yanlış imaj veren Rum kesimi, liderlerinin önderliğinde referandumda 'hayır' diyerek, bu büyük uzlaşma imkanının kaçırılmasına sebep olmuştur. 
     Aslında AB'nin bu meselelerle uğraşmaması gerekir. Uğraşmak istemediği için de Kıbrıs problemi çözülmüş olarak genişlemenin gerçekleşmesini istiyorlardı. Onun için de bazı tedbirler almışlardı. Ama ne yazık ki Rum tarafının 'hayır'ı neticesinde bu problem çözülmedi ve AB böyle bir problemin içine taşınmış oldu.'' 
     
     ''MÜZAKERELERİN BAŞLAMASI 2006'YA SARKABİLİR Mİ '' 

     Dışişleri Bakanı Gül, müzakerelerin başlamasının 2006'ya sarkması ihtimalinin sorulması üzerine, şu anda kesin bir kararın ortaya çıkmadığını, ancak AB'nin tüm liderlerinin, 2002 Kopenhag zirvesinde attıkları imzayı, her 6 ayda bir düzenlenen zirve toplantılarında tekrar ettikleri kararları mutlaka hatırlayacaklarını söyledi. Gül, ''Bu nedenle böyle bir şey olacağına ihtimal vermiyorum'' diye konuştu. 
     Bakan Gül, 17 Aralık'taki zirvenin karar metninde müzakerelerin ucunun açık olacağına dair ifadenin yer alması için kulisler yapıldığına dair haberler hatırlatılarak, temaslarında bu konudaki rahatsızlığını dile getirip getirmediğinin sorulması üzerine de şunları belirtti 
     ''Şüphesiz ki bu yoğun ziyaretlerim bu metnin en iyi şekilde çıkmasıyla ilgilidir. Bu metni ben yazmayacağıma göre, AB'nin 25 üye ülkesinin ortak kararıyla yazılacağına ve siyasi karar ortaya çıkacağına göre, bu çalışmayı yapmamız gerekir. AB'nin de ahdi vefaya, atılan imzalara sadık kalması gerektiğini, nasıl ki bizden, çıkarttığımız kanunların uygulanmasında hassasiyet arıyorlarsa, bizim de kendilerinden, aldıkları kararların uygulanmasında hassasiyet aradığımızı gayet açık ve net olarak görüşmelerimizde söylüyoruz, beklentilerimizi gayet açık ve net ortaya koyuyoruz. 17 Aralık'a kadar muhakkak ki yoğun trafik devam edecektir.'' Gül, Hollanda'nın AB dönem başkanı olarak temaslarının sürdüğünü, 25 üyenin görüşlerini sorup derledikten sonra Türk hükümetiyle istişare ederek, Türkiye ile ilgili paragrafın çıkacağını belirtti. 
     
     FELLUCE OPERASYONUNA TEPKİLER 

     Dışişleri Bakanı Gül, AK Partililerin Felluce operasyonuna yönelik tepkilerine ilişkin sorular üzerine de açık toplumlarda herkesin her şeyi söyleyebileceğini ifade ederek, şunları kaydetti 
     ''Türkiye-ABD ilişkileri açısından her türlü konuyu rahatlıkla tartışıyoruz, konuşuyoruz. Türk-Amerikan dostluğuna verdiğimiz önemden dolayı, bu bölgede yanlış gördüğümüz her şeyi açık yüreklilikle gerek olaylardan önce, gerekse olaylardan sonra Amerikalı yetkililere anlatıyoruz.'' Gül, ABD ile yakın istişare içinde bu kaygılarını anlatma fırsatını bulduklarını, ayrıca Şarm-el Şeyh'de ABD Dışişleri Bakanı Colin Powell ile yaptığı görüşmede, bu konuları konuştuklarını, kamuoyunun kaygısını, dikkatini dile getirdiğini söyledi. 
     Powell'ın operasyonun ne zaman, nasıl biteceğine ilişkin bilgi verip vermediğinin sorulması üzerine, kendisine ayrıntılı bilgi ulaştırılmadığını belirten Gül, sözlerine şöyle devam etti 
     ''Felluce'de ne olduğunu bütün dünya takip ediyor. Gazeteciler de orada, Türk gazeteciler de orada. Oradan canlı yayınlar yapıldı. Geçen hafta hem başbakan hem ben kamuoyuna açıklamalarda bulunduk. Bunları en yetkili olanlarla paylaştık, Allavi ile paylaştık, Irak Dışişleri Bakanıyla, Irak hükümetiyle, ABD'nin en üst seviyedeki yetkilileriyle Sayın Başbakan bunları konuştu.'' Mısır, Hollanda ve İtalya'daki temaslarına ilişkin de bilgiler veren Gül, Şarm-el Şeyh'te, Irak sorunu süreci içindeki en kapsamlı toplantı olan Irak Konferansı'nın sonuç bildirisine Türkiye'nin önem verdiği tüm konuların girdiğini kaydetti. 
     Irak'ın toprak ve siyasi bütünlüğü, terör olayları, Irak'tan başka ülkelere sızan teröristler, sivillere yönelik aşırı kuvvete ilişkin kaygılar, Türk şoförlerine karşı uygulanan ''hunharca cinayetlerin'' de bildirinin içine girdiğini ifade eden Gül, seçimden önce böyle bir bildirinin yayımlanması, herkesin politik sürece destek vermesinin Irak'ın istikrarı açısından önemli olduğunu söyledi. 
     Lahey'deki Türkiye-AB Troykası toplantısının da 17 Aralık zirvesinden önceki son toplantı olması itibariyle önem taşıdığını ifade eden Gül, dün de İtalyan Senatosu'nda Türkiye'nin AB sürecini geniş şekilde anlattığını, Türkiye'nin İtalya'da çok daha iyi anlaşılması konusunda önemli bir toplantı olan Türk-İtalyan Forumu'na katıldığını sözlerine ekledi. 
     
</TEXT>
</DOC>
