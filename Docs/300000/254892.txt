<DOC>
<DOCNO> 254892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sontur32.html </URL>
<DATE> 2004/07/12/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
The Marmara Oteli'nde 13 kişiyi rehin alan kişi 36 yıl cezaya çarptırıldı 
</HEADLINE>
<TEXT>

     The Marmara Oteli'ne silahla girerek 13 kişiyi bir süre rehin tuttuğu gerekçesiyle yargılanan Mustafa Yıldırım, 36 yıl ağır hapis cezasına çarptırıldı. 
     Beyoğlu 2. Ağır Ceza Mahkemesi'ndeki duruşmaya, tutuklu sanık Mustafa Yıldırım katıldı. Davanın tutuksuz sanığı İsa Yıldırım ise duruşmaya gelmedi. 
     Esas hakkındaki savunmasını yapan Mustafa Yıldırım'ın avukatı İlhami Sayan, müvekkilinin ruhsal sorunları olduğunu, bunun davanın çeşitli aşamalarında dile getirildiğini belirterek, buna rağmen Adli Tıp Kurumu'nun müvekkilinin ceza ehliyetinin tam olduğu yönünde rapor hazırladığını kaydetti. 
     Adli Tıp Kurumu'nun bazı konularda hazırladığı raporların kamuoyunda tartışma yarattığını, kurumun zaman zaman aynı durum için 2 farklı rapor verebildiğini öne süren Sayan, müvekkili hakkında verilen raporu kabul etmediklerini söyledi. 
     Mağdurların çoğunun şikayetçi olmadığını belirten Sayan, müvekkili hakkında ceza verilecekse, ''Hürriyeti tahdit'' suçunun her mağdur için ayrı ayrı uygulanması gerektiğini söyledi. 
     Savunması sorulan Mustafa Yıldırım da, mahkemeye 1 sayfalık dilekçe sundu. Yıldırım, dilekçesinde, Çeçen kökenli olması nedeniyle Çeçenistan'da yaşananlardan dolayı tarifsiz duygulara kapıldığını, hastalığının da etkisiyle bu eylemi gerçekleştirdiğini, amacının kimseyi incitmek olmadığını ileri sürdü. 
     
     KARAR 
     Mahkeme Heyeti, verdiği aranın ardından Mustafa Yıldırım'ı ''hürriyeti tahdit'' suçundan 13 mağdur için ayrı ayrı 3 yıl 4'er ay ağır hapis ve 242 milyon 336 bin lira ağır para cezasına çarptırdı. 
     Yıldırım'ı ''vahim nitelikte silah bulundurmak'' suçundan da 6 yıl 3 ay ağır hapis cezasına çarptıran mahkeme heyeti, ''meskun mahalle korku ve panik yaratacak şekilde ateş etmek'' suçundan sanığı 1 yıl 8 ay ağır hapis ve 181 milyon 752 bin lira ağır para cezasına mahkum etti. 
     Mahkeme heyeti, TCK'nın 71, 72 ve 77. maddeleri uyarınca aynı türden hapis cezalarının toplamı 36 yılı geçemeyeceğinden, Yıldırım'ı sonuç olarak 36 yıl ağır hapis ve 3 milyar 604 milyon 748 bin lira ağır para cezasına çarptırdı. 
     Mustafa Yıldırım'ın kardeşi İsa Yıldırım ise ''Suçun işlenmesinden sonra faile yardım etmek'' suçundan beraat etti. 
     Mustafa Yıldırım, 4 Mayıs 2002 tarihinde The Marmara Oteli'ne girerek, çevreye ateş açtıktan sonra bir süre içerideki 13 kişiyi rehin tutmuş, polisin ikna çabaları sonucunda teslim olmuştu. 
     
</TEXT>
</DOC>
