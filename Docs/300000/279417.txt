<DOC>
<DOCNO> 279417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/soneko18.html </URL>
<DATE> 2004/10/12/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Petrol New York'ta 54 dolar 
</HEADLINE>
<TEXT>

     Uluslurarası borsalarda son bir kaç gündür kesintisiz yükselişini sürdüren petrol fiyatları, yeni rekorlar kırdı. 
     New York Borsası'nda 53.64 dolardan güne başlayan ABD hafif petrolü, 50 sentlik yükselişle son işlemlerde 54 dolar seviyesini geride bıraktı. Borsada son işlemler 54.14 dolardan gerçekleşiyor. 
     Londra Borsası'nda işlem gören Brent petrolü de hızlı yükselişini sürdürüyor. Dün 50 dolar seviyesini geride bırakan Brent betrolü, bugün de 51 doları geride bıraktı. Brent petrolü son işlemlerde 44 sent yükselişle 51.10 dolardan satılıyor. 
     Son yükselişlerin ardından uluslararası borsalarda petrol fiyatlarındaki yıllık artış yaklaşık yüzde 80 oldu. 
     
     UEA ''PETROLE OLAN HIZLI TALEP ARTIŞI GELECEK YIL YAVAŞLAR'' 

     Rekor seviyelerde gezinen petrol fiyatlarının dünya ekonomisini yavaşlatmaya başladığını bildiren Uluslararası Enerji Ajansı, UEA Çin başta olmak üzere gelecek yıl talep artış hızında yavaşlama beklendiğini kaydetti. 
     2005'te ortalama dünya günlük petrol tüketimi artışı tahminini 320 bin varil düşürerek 1.45 milyon varile indiren UEA, gelecek yıl günlük 83.85 milyon varillik petrol talebi bekliyor. 
     26 sanayileşmiş ülkeye enerji danışmanlığı yapan Paris merkezli UEA'nın gelecek yıl için 1.45 milyon varillik tüketim artışı tahmini, bu yılki 2.71 milyon varillik artış dikkate alındığında petrol talebi artış hızında kayda değer bir yavaşlama beklentisini ifade ediyor. 
     UEA'dan yapılan açıklamada, ''Dünya ekonomisindeki yavaşlama ve petrol fiyatlarının yüksek seviyesinin, talep hızının yavaşlamasında etkili olacağı'' belirtildi. 
     Öncü göstergelerin, ikinci çeyrekte yüzde 25, Temmuz'da yüzde 12 olan Çin'in petrol talebindeki artışın Ağustos'ta yüzde 6'ya gerilediğini ortaya koyduğunu bildiren UEA, daha fazla tasarrufa yönelmesini beklediği bu ülkenin, gelecek yıl günlük 6.68 milyon varil petrol tüketmesini bekliyor. 
     
</TEXT>
</DOC>
