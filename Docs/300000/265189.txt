<DOC>
<DOCNO> 265189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/spor/axspo01.html </URL>
<DATE> 2004/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal Carew'siz kaldı 
</HEADLINE>
<TEXT>


Beşiktaş'ın yıldız golcüsü, sağ ayak parmaklarındaki problem nedeniyle Denizli'ye götürülmedi. Operasyondan geçirilen Norveçli yıldızın Gaziantepspor maçında da oynaması tehlikeye girdi 


Nasırı engel oldu 
SİYAH - Beyazlı kulüpte dünkü idmanı ayağındaki nasırın kanaması nedeniyle yarıda bırakan John Carew'in, Denizlispor maçının kadrosundan çıkarılması şok yarattı. Kulüp Doktoru Ayhan Optur, Carew'in sağ ayak dört ve beşinci parmaklarında dermotolojik problem bulunduğunu belirterek, "Daha önce milli maç dönemindeki arada yapılması planlanan cerrahi müdahale, bu durumun fiziksel olarak oyuncuyu engellenmesi nedeniyle kaçınılmaz oldu" dedi. 

Pancu da götürülmedi 
MEMORİAL Hastanesi'nde dün operasyondan geçerek, nasırı yakılan Carew'in, İzmit'teki Gaziantep maçında da forma giymesi tehlikeye girdi. Öte yandan Romanya Milli Takımı'ndan sağ arka adalesinde ağrı şikayetleriyle dönen Pancu da kadroya alınmadı. Sabahki çift kalede sol ayak bileği burkulan Serdar Özkan ile sol elindeki sakatlığı devam eden kaleci Cordoba da Denizli'ye götürülmedi. Tedavisi devam eden menajer - futbolcu Tayfur kafileyle birlikte gitti. 

Sergen'e geçer not 

TEKNİK Direktör Vicente del Bosque, Denizli'deki basın toplantısında Sergen'in yavaş yavaş istenen seviyeye geldiğini söyledi. Kapris sahibi olmadığını belirten İspanyol haca, "Herkes Sergen'i soruyor. Şu an takım için gerekli idman düzeyine girmiş durumda. Geçen yıl 90 dakikayı 13. haftada oynadı. Şu an 3. haftadayız. Sergen şu an çok iyi. Takıma kısa sürede katılacaktır" diye konuştu. 
İNÖNÜ Stadı'ndaki tadilat nedeniyle sıkıntı yaşadıklarını belirten Bosque, "Üst üste dış sahada oynamak handikap" yorumunu yaptı. Carew'in sakatlığını "sürpriz" olarak yorumlayan Bosque, "Carew'in yerine doğal olarak Veysel oynayacak. Juanfran gecikmiş transfer. Son dakikada Tayfun takıma katıldı. Tümer ilk kez kadroda. Umarım bunlar takıma kaliteli bir dokunuş sağlayabilir" dedi. 

Planlar değişti 

CAREW ve Pancu'nun sakatlığı, Del Bosque'nin planlarını alt üst etti. Zorunlu olarak kadro yapısında değişikliğe gidecek olan İspanyol hoca, forvette Ahmet Hassan ile Veysel'e görev verecek. Mustafa Doğan ilk kez kafilede kendine yer bulurken, cezalı Ahmet Yıldırım'ın yerine cezası biten Tümer kadroya alındı. 
EMRE Aşık ve Fatih'i İstanbul'da bırakan Bosque'nin, Gençlerbirliği maçında sakatlığı nedeniyle oynayamayan Juanfran'a bugün ilk on birde forma vermesi bekleniyor. Beşiktaş, sabah maçın son provasını yapmasının ardından özel uçakla Denizli'ye uçtu. Siyah - Beyazlılar, daha sonra Pamukkale'ye geçip, Polat Otel'de kampa girdi. 


</TEXT>
</DOC>
