<DOC>
<DOCNO> 275080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sonsiy12.html </URL>
<DATE> 2004/09/26/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Erdoğan Teşvik Yasası'nı daha da geliştireceğiz... 
</HEADLINE>
<TEXT>

     Başbakan Recep Tayyip Erdoğan, Türkiye'yi modern ve çağdaş hale getireceklerini, Teşvik Yasası'nı daha da geliştirerek ülkeyi hep birlikte ayağa kaldıracaklarını söyledi. 
     Başbakan Erdoğan, Osmaniye Organize Sanayi Bölgesi'nde OSB düzenlenen ''80. İlde 80 Fabrika Temel Atma Töreni''ndeki konuşmasına, işsizliğin çözümü yolunda önemli adımlardan birini gerçekleştirdiklerini söyledi. 
     Organize Sanayi Bölgesi'nin birinci ve ikinci etaplarının en geç iki yıl içinde tamamlanacağını ve bölgenin fabrikalarla donanmış olacağını ifade eden Erdoğan, ''Buradan Türkiye'nin dört bir yanına, dünyanın çeşitli ülkelerine ürünler göndereceğiz'' dedi. 
     Türkiye'nin bu noktaya nasıl geldiğini örneklerle anlatan Erdoğan, şimdi artık AB yolunda ilerlendiğine dikkati çekerek, ''Artık son aşamaya geliyoruz. Tüm dünya buna şahit oldu. Şimdi AB yolu, uygulamada eksiklikler var, ama bunları gidereceğiz. Bu konuda mesafe aldık ama yeterli değil. Müzakere sürecinde yan gelip yatmak yok. Azimle yapacağız. Türkiye'yi modern ve çağdaş hale getireceğiz'' dedi. 
     
     ''ÜLKE OLARAK TOPLU KALKINMA'' 
     Türkiye'yi kalkındırma yolunda ilk etapta milli geliri bin 500 doların altında olan illeri planlama kapsamına aldıklarını ifade eden Erdoğan, konuşmasını şöyle sürdürdü 
     ''Bu iller hedef olsun dedik. Ağırlıklı olarak da Doğu ve Güney Doğu'daki iller yer aldı. Çalışmalarımız sırasında diğer bazı illerden eleştiriler aldık. Haklıydılar. Ama, ilk etapta şöyle toplu bir kalkışı ortaya koyalım, geri kalmış illerimizi hep birlikte ayağa kaldıralım, bu arzumuz, bu hedefimiz vardı. 
     Bu illere yönelik olarak attığımız bu adımlar, diğer illerdeki iş adamlarımızı, haksız rekabete yol açıldığı anlayışına sevk etmemeli. Şunu bilelim ki ülkemizin geri kalmış olan bu bölgelerinde yapılacak yatırımlarla buraların ayağa kalkmış olması, yarın sadece birey olarak değil, ülke olarak toplu kalkınmamızı getirecektir. 
     Yoğun bir işsizliğimiz var ve bu 36 il ön sıralarda yer alıyor. Teşvik Yasası'nı daha da genişleteceğiz. Yeter ki ülke hep birlikte ayağa kalksın. 2005 yılına da daha da genişlemiş olarak gireceğiz.'' 
     
     OSB ÖRNEK YATIRIM OLMALI 
     Osmaniye Organize Sanayi Bölgesi'nde OSB 3 milyon 800 bin metrekarelik alanı işadamlarına ücretsiz tahsis ettiklerini ve tesisler bitirildiğinde 5 yıl vergi alınmayacağını belirten Erdoğan, ''Bunu da kafi görmedik. Kullandığı enerjinin de yüzde 50'sini almayacağız. Bunu da kafi görmedik, SSK primlerini düşüreceğiz. Yeter ki fazla elaman çalıştırsınlar. Burada 5 bin işsize istihdam imkanı doğacak. Bunu 6 ile çarparsak 30 bin vatandaş aş bulacak'' şeklinde konuştu. 
     OSB için gerekli her türlü yatırımın en kısa sürede tamamlanacağını, altyapıya destek verileceğini, otoyol bağlantısının yapılacağını anlatan Erdoğan, bu konuda Kocaeli'deki bölgenin incelenmesini, fabrikaları pırıl pırıl yapmalarını, çevresini de yeşille donatmalarını istedi. 
     Erdoğan, ''Dünyanın neresinden gelirlerse gelsinler, Gidin OSB'yi görün dedirtmeniz lazım. Bunu el ele gerçekleştireceğiz. Buralar bizim iftihar edeceğimiz, örnek göstereceğimiz ve heyecan duyacağımız yerler olmalı '' dedi. 
     
     ''KURU KURUYA DUA ETMEK'' 
     Hedeflerinin Türkiye'yi daha ileriye taşımak ve tarihteki şanlı yerine kavuşturmak olduğunu kaydeden Erdoğan, ''Bunu yakalamak için çalışmalıyız. Kuru kuru dua etmekle de olmaz. Azmi bırakmayacağız. Azmi ve bilgiyi bir arada götüreceğiz ve bunun neticesini alacağız'' dedi. 
     Vatandaşı ucuz konuta kavuşturacakları vaadini tekrarlayan Erdoğan, Osmaniye'nin Düziçi ve Kadirli ilçelerinde 192'şer konut yapılacağını ve çalışmaların sürdüğünü, 10 yıl vade ile sahip olunacağını ifade ederek, ''Kira öder gibi taksit ödeyeceksiniz. Modern ve çağdaş alanlarda oturacaksınız. Bu yıl hedefimiz 100 bin konutu bitirebilmek. Çalışmalarımız devam ediyor. Başarıyla çıkacağız.'' 
     
     KOĞUŞ SİSTEMİ HASTANEYE SON 
     Sosyal güvence altında olan vatandaşların tamamının serbest eczanelerden ilacını alabilecek hale geleceğini ifade eden Erdoğan, 1 Ocak tarihinden itibaren Sağlık Bakanlığı ve SSK'ya bağlı hastane ayrımının olmayacağını, hizmetin tek elden yürütüleceğini kaydetti. 
     Erdoğan, hastane yapımlarında tek ve çift yataklı odalar sistemine geçileceğini belirterek, konuşmasını şöyle sürdürdü 
     ''Koğuş gibi 8-10 yataklı hastane olmayacak. Buradan valilerimize sesleniyorum. Buraları satabilirseniz satın, müteahhit bulabilirseniz kat karşılığı devredin. Artık, benim insanım 10 yataklı koğuşta yatmamalı. Benim insanım batılıların ulaştığı seviyeye layık değil mi El ele verip bunları yapacağız.'' Osmaniye'nin en önemli geçim kaynağı olan fıstığın geçen yıl 800 bin lira olduğunu ifade eden Erdoğan, bu yıl fiyatın bir milyon 800 bin liraya çıktığını belirterek, ''Enflasyon tek haneli rakamlarda. Çok kazandınız ne olacak Bak bolluk geldi. Birlikte geleceğe yönelik emin adımlar atacağız'' dedi. 
     Erdoğan, sözlerini ''işsizlere hayır, işadamlarına bolluk ve bereket, ülke ekonomisine de farklı bir katma değer getirmesi'' dileğiyle tamamladı. 
     Erdoğan, daha sonra da fabrikaların temelini attı. 
     
     NOTLAR 
     Osmaniye Valisi İsa Küçük, açılış töreninde, Başbakan Erdoğan'a OSB'nin anahtarını verdi. 
     Erdoğan, helikopterden indikten sonra tören alanına gelişi sırasında, Karatepe kilimlerinin sergilendiği standa uğrayarak, buradaki tezgahta dokunmakta olan bir kilimin ipini kesti ve yapımı konusunda bilgi aldı. 
     OSB'deki açılış töreninin ardından üretimde olan fabrikaları ve inşaat tesislerini gezdi, yetkililerden bilgi aldı. 
     
</TEXT>
</DOC>
