<DOC>
<DOCNO> 258762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/soneko27.html </URL>
<DATE> 2004/07/28/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Onur Air Akaryakıt ve döviz kurları yükselmedikçe fiyatımız aynı 
</HEADLINE>
<TEXT>

     Onur Air İletişim Direktörü Rauf Gerz, akaryakıt fiyatlarına zam yapılmadığı ve döviz kurları yükselmediği sürece fiyatlarını değiştirmeyeceklerini söyledi. 
     Gerz, Adana'da düzenlediği basın toplantısında, 24 uçaklı filo ve toplam 5 bin 772 koltuk kapasitesi ile Türkiye'nin en büyük özel havayolu şirketi olduklarını belirtti. 
     Geçtiğimiz günlerde iç hatlarda 850 bininci yolcularını taşıdıklarını ifade eden Gerz, Adana, İstanbul ve Ankara'ya önümüzdeki günlerde ek sefer koyacaklarını belirtti. 
     Gerz, otobüsle seyahat etmenin eziyetini göze alamayanların uçakla seyahat etmelerini sağlamayı amaçladıklarını belirterek, ''İç hatlarda doluluk oranımız yüzde 90'lara ulaştı. Bazı hatlarda yüzde 100 doluluk oranını yakaladık. İç hatlarda 800 bin üzerinde yolcu taşımamıza karşın otobüs ve THY'de yolcu kaybı olmadı'' dedi. 
     Tek taraflı uçuş fiyatlarının 89 milyon lira olduğunu anlatan Gerz, ''Akaryakıt fiyatlarına zam yapılmadığı ve döviz kurları yükselmediği sürece fiyatlarımız değişmeyecek'' diye konuştu. 
     Gerz, Adana'nın da iyi bir potansiyele sahip bulunduğunu ve bugüne kadar 120 bin yolcu taşıdıklarını kaydederek, önümüzdeki günlerde sefer sayısını artıracaklarını sözlerine ekledi. 
     
</TEXT>
</DOC>
