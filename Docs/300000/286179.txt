<DOC>
<DOCNO> 286179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur49.html </URL>
<DATE> 2004/11/04/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Trende kapkaççı terörü .. Üniversiteli genci giden trenden attılar .. 
</HEADLINE>
<TEXT>

     Trende cep telefonunu çalan kapkaççılara direnen Kocaeli Üniversitesi İşletme Fakültesi 1. sınıf öğrencisi Ahmet Hakan Canıdemir 18 , dövüldüğü trenden atılarak ağır şekilde yaralandı. 
     AA muhabirinin aldığı bilgiye göre, İstanbul'da oturan ailesini ziyaret etmek üzere ''Adapazarı Ekspresi''ne binen Canıdemir, Erenköy İstasyonu'na gelirken cep telefonundan ağabeyini arayarak Haydarpaşa Garı'na yaklaştığını bildirdi. 
     Canıdemir'in bu konuşmadan sonra kapattığı cep telefonu, yanına yaklaşan bir kişi tarafından kapkaç yöntemiyle alındı. Bir hafta önce çaldırdığı telefonunun yerine yeni aldığı cep telefonunu da çaldırmak istemeyen Canıdemir, bir süre tren içinde kapkaççıyı kovaladı. 
     Yakaladığı kapkaççıyla bir süre boğuşan Canıdemir, bu sırada toplanan kapkaççının arkadaşları tarafından koridorda darp edildi. Canıdemir, daha sonra da Kızıltoprak İstasyonu'na 100 metre mesafe kala trenden aşağı atıldı. 
     Demiryolu kenarında baygın halde yatan Canıdemir, arkadan gelen trenin makinisti tarafından fark edilip durumun ilgililere bildirilmesi üzerine bulunarak Haydarpaşa Numune Hastanesi'ne kaldırıldı. 
     Yoğun Bakım Ünitesi'ne alınan Canıdemir'in, şiddetli darbeler sonucu beyninde ödem oluştuğu ve hayati tehlikesinin sürdüğü öğrenildi. 
     
     GARDA BEKLERKEN HASTANEDE BULDULAR 
     Haydarpaşa Garı'nda bekleyen aile ise Canıdemir'in Adapazarı Ekspresi'nden çıkmaması ve cep telefonuna cevap vermemesi üzerine durumu polise bildirdi. 
     Bunun üzerine başlatılan araştırma sonucu Canıdemir, Haydarpaşa Numune Hastanesi'nde yaralı halde bulundu. 
     Milli Eğitim Bakanlığı İlköğretim Müfettişleri Teftiş Kurulu Başkan Yardımcısı olan baba Muzaffer Canıdemir, ''Vatandaşlarımız maalesef çok duyarsız. Oğlum trende yaklaşık 7 dakika kapkaççılarla boğuşmuş, ama kimse çıkıp müdahale etme ihtiyacı duymamış. İnsanların bu kadar duyarsız olması bir eğitimci olarak beni çok üzüyor. Kapkaççılar her yerde, her an karşımıza çıkıyorlar. Artık bunlara birilerinin 'dur' demesi gerekiyor. Bizim canımız yanıyor, başkalarının da canları yanmasın. Yetkililerin bu olaylara bir çare bulmaları gerekiyor'' diye konuştu. 
     
</TEXT>
</DOC>
