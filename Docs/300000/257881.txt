<DOC>
<DOCNO> 257881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sonspo20.html </URL>
<DATE> 2004/07/24/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Formula 1'de sezonun 12. yarışını Schumacher kazandı... 
</HEADLINE>
<TEXT>

     Formula 1 Dünya Şampiyonası'nda sezonun 12. yarışı olan Almanya Grand Prix'sinin sıralama turları sonunda ''pole pozisyonu'', Ferrari'nin Alman sürücüsü Michael Schumacher kazandı. 
     4 bin 574 metre mesafeli Hockenheim Pisti'nde yapılan sıralama turlarında, 6 kez dünya şampiyonluğu bulunan Michael Schumacher, 1.13.306'lık dereceyle bu sezon 6. ve kariyerinde de 61. ''pole pozisyonu'' elde etmiş oldu. 
     Bu sezon şu ana dek yapılan 11 yarışın 10'unu kazanarak mücadeleyi adeta tek başına sürdüren Schumacher'in ardından sıralama turlarında ikinciliği, geçen yılın yarış birincisi Williams-BMW'nin Kolombiyalı sürücüsü Juan Pablo Montoya, 1.13.667, üçüncülüğü ise McLaren Mercedes'in Finlandiyalı sürücüsü Kimi Raikkonen, 1.13.690'lık dereceyle elde etti. Genel klasmanda 2. sırada bulunan Ferrari'nin Brezilyalı sürücüsü Rubens Barrichello da 1.14.278'lik dereceyle ancak 7. olabildi. 
     Sıralama turlarında 1.13.673 ile 3. olan ve genel klasmanda da 3. sıradaki yerini koruyan BAR Honda'nın İngiliz sürücüsü Jenson Button ise, motor değişikliğinden dolayı aldığı ceza nedeniyle yarınki yarışa 13. sırada başlayabilecek. 
     Bu arada 67 tur üzerinden yarın TSİ 15.00'de başlayacak ve NTV'den naklen yayınlanacak yarışta, halen 174 puanla markalar klasmanında ilk sırada bulunan ve en yakın rakibi Renault'nun 95 puan önünde bulunan Ferrari'nin, alınacak sonuca göre bu yılki birinciliği şimdiden garantileyebileceği bildirildi. 
     
</TEXT>
</DOC>
