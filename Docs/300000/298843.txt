<DOC>
<DOCNO> 298843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/yasam/yas01.html </URL>
<DATE> 2004/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aynı gün doğup aynı gün öldüler 
</HEADLINE>
<TEXT>


Türk Büyükelçiliği'nde çalışmak için Bağdat'a giderken saldırıda can veren 5 polisten Süleyman Karahasanoğlu ile Bülent Kıranşan'ın aynı gün doğdukları ortaya çıktı... 

TOLGA ŞARDAN Ankara 

Türk Büyükelçiliği'nde koruma görevi yapmak üzere Bağdat'a giderken saldırıya uğrayan 8 kişilik özel harek t timinde şehit olanların sayısı 5'e çıktı. Olayların ardından saldırıda şehit olan Süleyman Karahasanoğlu ile Bülent Kıranşan adlı polislerin aynı tarihte, 14 Şubat 1966'da doğdukları ortaya çıktı. 

2 araç kurtuldu 
Habur'dan Kuzey Irak'a önceki gün geçen 4 araçlık konvoy, Musul'un çıkışındaki kontrol noktasından geçtikten kısa süre sonra çapraz ateşe maruz kaldı. Saldırganlar, en öndeki araçla, Habur'a geri dönmeyi başaran son araca zarar veremedi. 
Ancak saldırganlar, içinde silah ve mühimmat olan 2 aracı araya alarak ağır silahlarla taradılar. Bu sırada Türk özel timcileri silahlarla karşılık verdiler ve 45 dakikalık bir çatışma yaşandı. Çatışmada silahlı gruptan 20-25 kişi öldü başkomiser Nihat Akbaş, komiser Bilal Ülgen, polis memurları Süleyman Karahasanoğlu, Adem Çiçek ve Bülent Kıranşan da şehit düştü. Olay sırasında araçları kullanan Iraklı Emad Ahmed ve Abbas Ahmed de yaşamını yitirdi. 
Şehit polis Süleyman Karahasan'ın 1992'de Erzincan depreminde görev yaptığı Polis Okulu binasının yıkılması sonucu enkaz altında kaldığı ve 2 gün süren çalışmalar sonucunda enkazdan çıkarıldığı öğrenildi. 

İstihbarat verildi 

Bir yetkili, sadece içinde silah ve cephane bulunan iki araca yönelik eylemin dikkat çektiğini belirterek, "Eylem yapılan yer Arapların kontrolünde. Timle ilgili istihbarat verildiği yönünde bilgiler var" dedi. Türkiye Büyükelçiliği'ne ait 2 zırhlı aracın kentteki Türk Dışişleri heyetinin havalimanına götürülmesi için tahsis edildiği öğrenildi. Bu nedenle, polisler için araç kiralandığı belirtildi. Dışişleri Bakanlığı, saldırıyı kınayarak faillerin derhal yakalanmasını istedi. Bağdat Büyükelçiliği güvenlik ataşesi de saldırıda yaralandı. 


</TEXT>
</DOC>
