<DOC>
<DOCNO> 287529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sontur19.html </URL>
<DATE> 2004/11/09/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Sıla'yı döven annesi 'İnsanlara saldırmak istiyorum' 
</HEADLINE>
<TEXT>

     
     Ersin ERCAN- Taner BAYAR BOLU, DHA 
     

BOLU'da, 3.5 yaşındaki kızı Sıla Alakaz'ı döverek hastanelik etmesi üzerine tutuklanarak cezaevine konulan Çiğdem Alakaz, cezaevinde psikolojisinin bozulduğunu iddia ederek, doktor kontrolünden geçti. Geceleri uyuyamadığını ve insanlara saldırmak istediğini söyleyen Çiğdem Alakaz'a ilaç tedavisi uygulanacak. 
     Bir ay önce tutuklanarak Bolu Cezaevi'ne konulan Çiğdem Alakaz, dün psikolojisinin bozulduğunu iddia ederek, cezaevi doktoru tarafından muayene edildi. İzzet Baysal Devlet Hastanesi'ne sevk edilen Çiğdem Alakaz, cezaevi aracıyla hastaneye getirildi. Jandarmalar arasında Psikiyatri Polikliniği'ne getirilen Çiğdem Alakaz, Dr. Sedef Çevik tarafından muayene edildi. Çiğdem Alakaz, "Geceleri uyuyamıyorum. Cezaevinde gürültüden rahatsız oluyorum. İnsanlara saldırmak istiyorum'' diye rahatsızlıklarını, doktora yazılı olarak verdi. Yaklaşık 20 dakika doktor kontrolünden geçen Çiğdem Alakaz'a ilaç tedavisi uygulanmasına karar verildi. Kontrolün ardından jandarmalar arasında hastaneden çıkarılarak cezaevi aracına bindirilen ve saçlarını kestiği görülen Çiğdem Alakaz, sakin tavırlarıyla dikkat çekti. 
     Çiğdem Alakaz'ın 3'ncü kez psikiyatri polikliniğine geldiğini belirten Dr. Sedef Çevik, "Hasta ilk kez Nisan ayında bize başvurmuştu. Tedavisinin sürmesi gerekiyordu. Ancak uzun süre hastaneye gelmedi. Eylül ayında, yani dayak olayından hemen önce ikinci kez bize başvurdu. Şimdi yeniden gelerek rahatsızlığını anlattı. Hastaya ilaç tedavisi uygulayacağız'' dedi. Dr. Sedef Çevik, Çiğdem Alakaz'ın rahatsızlığı hakkında etik kurallar gereği bilgi veremeyeceğini söyledi. 
     Bu arada, Çiğdem Alakaz geçen hafta Bolu Aile Mahkemesi'nde açılan velayet davasında hakim Nesrin Canbazoğlu'na akli dengesinin yüzde 40 oranında yerinde olmadığını belirten rapor sunmuştu. Bunun üzerine hakim Nesrin Canbazoğlu, Çiğdem Alakaz'ın psikolojik durumunun belirlenmesi için doktor kontrolünden geçmesine karar vermişti. Çiğdem Alakz'ın önümüzdeki günlerde, İzzet Baysal Devlet Hastanesi'nde doktor kontrolünden geçeceği bildirildi. 
     
</TEXT>
</DOC>
