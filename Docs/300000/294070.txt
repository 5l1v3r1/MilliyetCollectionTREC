<DOC>
<DOCNO> 294070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sondun11.html </URL>
<DATE> 2004/12/02/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İsrail, 2008'e kadar 35 bin Filistinli'ye çalışma izni verecek 
</HEADLINE>
<TEXT>

     Dünya Bankası'nca hazırlanan ve Filistin ekonomisindeki durumun ele alındığı bir raporda, İsrail'in 2008 yılına kadar, ülkede 35 bin Filistinli işçinin çalışmasına izin vereceği belirtildi. 
     İsrail Radyosu, Filistin ekonomisinin rehabilitasyonu amacıyla atılması öngörülen adımlarla ilgili olarak, rapordan alıntılara yer verdi, önlemlerle ilgili takvimi yayımladı. 
     Rapora göre, İsrail, Gazze Şeridi ve Batı Şeria'dan Filistin mal ve ürünlerinin İsrail limanlarına ulaşımının sağlanması amacıyla demiryolu ağını da geliştirecek. Rapora göre ayrıca, Gazze Şeridi'nde bir serbest geçiş bölgesi oluşturulması, bir deniz ve havalimanı kurulması öngörülüyor. 
     İsrailli yetkililerden, henüz raporda dile getirilen konularla ilgili bir değerlendirme gelmedi. 
     Dünya Bankası, Filistin'den güvenlik önlemlerini geliştirecek reformlar uygulamasını, gerçek bir yargı sistemi kurmasını, yolsuzlukla mücadele etmesini ve yerleşimcilerden boşalacak bölgelerde kalacak mülkün nasıl dağıtılacağı konusunun belirlenmesini istiyor. 
     
</TEXT>
</DOC>
