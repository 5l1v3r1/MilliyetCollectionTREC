<DOC>
<DOCNO> 257813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/yasam/axyas02.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
El ele ölüme 
</HEADLINE>
<TEXT>


Yüzme bilmeyen ve elbiseyle denize giren altı genç kız, şaka yaparken derinlere sürüklendi. Beşi boğuldu, biri kurtarıldı 

İZMİR DHA 

Urla ilçesinde, yüzme bilmedikleri halde elbiseleriyle el ele denize giren altı genç kızdan beşi boğularak öldü, biri son anda kurtarıldı. 
Çoğunluğunu Kuran ve nakış kursuna giden genç kızların oluşturduğu, çocuk ve yaşlıların da aralarında bulunduğu 48 kişilik bir grup, önceki gün Yeşilyurt Güven Camii önünde toplandı. Kiralık otobüsle Uzunkuyu köyü Böğürtlen Koyu'na giden grup, gözlerden uzakta piknik yaptı. Dilek Doğan 16 , Arife Teker 16 , Mine Yardımcı 16 , Havva Avcı 16 , Meliha Baskın 16 ve Büşra Kılınç 15 adlı genç kızlar, saat 18.00 sıralarında el ele ve suda ağırlaşmalarına yol açacak elbiselerle, denize girerek şakalaşmaya başladı. 

Yan yana defnedildiler 
Yüzme bilmeyen ve şiddetli rüzg r nedeniyle kıyıdan uzaklaşan kızlar, denizin aniden derinleşmesi üzerine birbirlerine sarılarak bağırmaya başladı. 
Bunun üzerine kıyıdakilerin yardım istediği tatilci ve balıkçılar plaja koşsa da, beş genç kız için çok geçti. Dilek Doğan, Arife Teker, Mine Yardımcı, Havva Avcı ve Meliha Baskın çırpına çırpına boğulurken, Büşra Kılınç son anda kurtarıldı. Ölen beş arkadaşın cesetleri yaklaşık bir saat sonra çıkarıldı. 
Akraba oldukları belirtilen Dilek Doğan ve Arife Teker, cenaze namazı sonrası Hacılarkırı Mezarlığı'nda yan yana toprağa verildi. Mine Yardımcı ise Doğançay Mezarlığı'na defnedildi. İsmet Yardımcı "Acı haberi jandarma verdi. Yüzme bilmiyordu. Neden böyle tenha bir yeri seçmişler, bilmiyorum" dedi. Liseden bu yıl mezun olan Havva Avcı ile Meliha Baskın da bugün toprağa verilecek. 

İddia Erkekten yardım istemediler 

Böğürtlen Koyu'nda tatil yapan Erdoğan - Ayla Toğan çifti, tanık oldukları dehşet dakikalarını anlattı. Şoför dışındaki tüm grubun kadın ve kızlardan oluştuğunu belirten Erdoğan Toğan, "Başlarında 'Hacı Anne' diye seslendikleri yaşlı bir kadın vardı. Akşam saatlerinde koşuşturma oldu. Ne olduğunu anlayamadık. Benden değil, eşimden yardım istediler. Çok iyi yüzme bildiğim için kurtarmaya çalıştım ama çok geçti. Erkeklerin yardımını kabul etmediler. Daha önce yardım isteseler, belki kurtarabilirdik" dedi. Hafta sonunda koyun İran gibi olduğunu savunan Toğan, "Sarıklı erkekler, çarşaflı kadınlar ayrı yerlerde namaz kılıyor" diye konuştu. 


</TEXT>
</DOC>
