<DOC>
<DOCNO> 255028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sondun31.html </URL>
<DATE> 2004/07/13/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Yeni teröristler Filipinler'de eğitiliyor... 
</HEADLINE>
<TEXT>

     Uluslararası Kriz Grubu, ''yeni nesil teröristlerin, El Kaide'ye bağlı terör örgütü İslami Cemaat üyeleri tarafından Filipinler'de eğitildiklerini'' bildirdi. 
     Merkezi Brüksel'de bulunan bağımsız örgütün Endonezya'nın başkenti Cakarta'da yayımladığı raporda, Ekim 2002'de Bali'de düzenlenen ve 202 kişinin ölümüne yol açan saldırıların ardından gelen tutuklamalarla güç duruma düşen örgütün, Filipinler'de eğitilen bu kişiler sayesinde Endonezya'da yeniden toparlanma sürecine girdiği belirtildi. 
     Raporda, bu yeni durumun, ''adı çok sayıda adam kaçırma ve öldürme olayına karışan Ebu Seyyaf örgütüne de yeni bir soluk getirebileceği'' vurgulandı. 
     Raporda, Moro İslami Kurtuluş Cephesi MILF örgütü ile İslami Cemaat arasında halen bağlantı bulunduğu belirtilerek, ''Bu örgütlerin liderleri, aralarındaki tüm bağlantıları yalanlamaya devam etseler de, tüm kanıtlar operasyon ve eğitim gibi alanlarda bağlantıların var olduğunu gösteriyor'' denildi. 
     Terörizmden vazgeçtiğini kamuoyuna açıklayan MILF'in, Filipinler hükümetiyle yeni barış görüşmelerine başladığının belirtildiği raporda, ''MILF'in denetimindeki topraklara sığınan teröristlere karşı doğrudan müdahalenin, gerilimin artmasına ve görüşmelerin kesilmesine neden olabileceği'' uyarısında bulunuldu. 
     Bu arada, Filipinler ordu sözcüsü Yarbay Daniel Lucero basına yaptığı açıklamada, İslami Cemaat üyesi 60 kadar kişinin MILF'e bağlı olan ancak barış sürecini desteklemeyen bir grup tarafından korunduğunu söyledi. 
     Lucero, bu kişilerin kimliklerini belirlediklerini ve eylemleri hakkında bilgi sahibi olmaya başladıklarını kaydetti. 
     
</TEXT>
</DOC>
