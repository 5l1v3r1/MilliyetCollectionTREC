<DOC>
<DOCNO> 275448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/ekonomi/eko03.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'de yatırımımız sürecek' 
</HEADLINE>
<TEXT>


Türkiye'nin genç nüfusu ve dinamik yapısıyla hızla büyüyeceğini öngören Ericsson CEO'su Henric Svanberg, "Yatırımlarla daha güçlü olacağız" dedi 

EKONOMİ SERVİSİ 

Ericsson Başkanı ve CEO'su Carl Henric Svanberg, "Ericsson Mobility kadar Türkiye'ye yatırım yapan başka bir teknoloji şirketi yok. Yatırımlarımızla Türkiye'de daha güçlü olmaya devam edeceğiz" dedi. Türkiye'nin genç nüfusu ve dinamik pazar yapısıyla hızlı bir büyüme göstereceğini belirten Svanberg, kendi sistemleri üzerinden yaklaşık 20 milyon aboneye hizmet sunulduğunu kaydetti. 
Ericsson'un 140 ülkede faaliyet gösterdiğini belirten Svanberg, şirketin telekomda dünya lideri olduğuna işaret ederek, Ericsson sistemlerinin, dünyadaki mobil aramaların yüzde 40'ını sağladığını söyledi. Mobil iletişimde artan abone sayısına da dikkat çeken Svanberg, 10 yılda 1 milyar abone daha hedeflendiğini bildirdi. GSM dünyasının üçte birinin 3. kuşak teknolojisine geçiş yapmakta olduğunu vurgulayan Svanberg, "Sony Ericsson olarak 2004'te yaklaşık 600 milyon telefon satışı bekliyoruz" dedi. 




</TEXT>
</DOC>
