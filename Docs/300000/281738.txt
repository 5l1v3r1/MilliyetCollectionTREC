<DOC>
<DOCNO> 281738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/spor/axspo01.html </URL>
<DATE> 2004/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da Anadolu Ateşi 
</HEADLINE>
<TEXT>


Beşiktaşlı 36 taraftar derneği, Ankara'da bir araya gelecek, kulübün gidişatını tartışacak. Dernek yöneticileri toplantıda özellikle, Siyah-Beyazlılar'ın etik değerlerini masaya yatıracak 


24 Ekim'de Ankara'da 
BEŞİKTAŞ'A gönül verenler, Ankara'da "Anadolu Ateşi"ni yakacak. Kulübün son dönemdeki etik değerlerin tartışılmasından rahatsız olan Siyah - Beyazlılar, 24 Ekim'de Ankara Büyükhanlı Oteli'nde toplanacak, söz alacak, eleştirilerde bulunacak. 36 dernek yöneticisini bir araya getirecek olan toplantıya yönetim adına Hakan Kalkavan katılacak. Birlik, beraberlik çağrısına Fikret Orman da davet edildi. 

'Arkalarındayız ama...' 
ANKARA Beşiktaşlılar Derneği'nin önderliğinde toplanacak olan dernek yöneticileri, bunun bir ayaklanma değil, birlik beraberlik görüşmesi olacağını belirtti. Dernek Başkanı Gani Aksoy, "Biz hem yönetimin, hem de takımımızın arkasındayız. Ancak Siyah - Beyazlı renklere gönül verenler olarak, yönetici olmanın ağırlığını hissetmelerini bekliyoruz. Beşiktaş'ın sahipsiz olmadığını göstereceğiz" diye konuştu. 

Dersimiz Ankaragücü 

DİYARBAKIRSPOR galibiyetiyle rahat bir nefes alan ve geleceğe ümitle bakan Beşiktaş, Ankaragücü maçının hazırlıklarına başladı. İftar sonrasında antrenmana çıkan Siyah-Beyazlılar'ın idmanının ilk yarım saati basına açık gerçekleştirildi. Sakatlığı süren Ronaldo çalışmaya katılmazken, Sergen ise düz koşu yapmakla yetindi. 

Çık işin içinden 

ORHAN YILDIRIM 

Bosque'nin sıkıntısı 
BEŞİKTAŞ'TA cezaların bitmesi, Teknik Direktör Vicente del Bosque'yi sıkıntıya soktu Çağdaş, Ali Güneş ve Tayfun'un dönüşü sonrasında, Emre Aşık ve Mustafa Doğan konusunda kararsızlık yaşayan İspanyol çalıştırıcının, başarılı görünen Ahmed Hassan ile iki gol atan İbrahim Akın'dan vazgeçip vazgeçmeyeceği merak konusu oldu. 

Carew dinlenebilir 
BİR haftada 3 maç oynayıp yorgun düştüğünü söyleyen John Carew'in de bu hafta dinlendirilebileceği ifade edildi. Fenerbahçe derbisine sorunsuz çıkması istenen Norveçli oyuncunun, Başkent'e götürülmemesi ağırlık kazandı. Teknik heyet de Carew'e daha hafif tempoda bir çalışma programı uyguluyor. Ayrıca Bosque'nin golcü Veysel ile yakından ilgilenmesi de göze batıyor. 

Veysel'e talip var 

SEZON başında Gençlerbirliği'nden Beşiktaş'a transfer olan Veysel'e Denizlispor talip oldu. Teknik Direktör Vicente del Bosque'den forma şansı bulamayan golcüyü ara transferde kiralık olarak isteyen Yeşil - Siyahlılar, Beşiktaş'a teklifini iletti. Bu konudaki son kararı teknik heyet verecek. 

Tahkim'e başvuru 

BEŞİKTAŞ, kırmızı kart görerek iki maç ceza alan İbrahim Toraman için Futbol Federasyonu Tahkim Kurulu'na başvuruda bulundu. Trabzonspor maçının son dakikasında hakeme yaptığı hareketten dolayı atılan futbolcuya verilen cezayı ağır bulan Siyah - Beyazlılar, indirim talep etti. 


</TEXT>
</DOC>
