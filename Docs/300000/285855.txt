<DOC>
<DOCNO> 285855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur35.html </URL>
<DATE> 2004/11/03/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Akrabasını yengesiyle sevişirken yakalayınca... 
</HEADLINE>
<TEXT>

     Mesut IŞIK DHA 

KOCAELİ'nin Gebze İlçesi'nde 14 yaşındaki E.M., ölen ağabeyinin eşi ile sevişirken yakaladığı akrabasını tabanca ile öldürdü. 
     Olay, dün Gebze Fevzi Çakmak Mahallesi Dr. Zeki Caddesi Biricik Sokak'ta meydana geldi. Yaklaşık 8 yıl önce eşini kaybeden 3 çocuk annesi 28 yaşındaki Serpil Sezer'i dün uzaktan bir akrabası olan evli ve bir çocuk babası 33 yaşındaki Ergün Perktaş ziyaret etti. 
     İddiaya göre aralarında gönül ilişkisi olduğu belirtilen Sezer ile Perktaş, evin ikinci katında bulunan bir odada öpüşmeye başladı. Bu sırada eve gelen Serpil Sezer'in ölen kocasının kardeşi olan 14 yaşındaki E.M., yengesi ile akrabası olan Perktaş'ı öpüşürken yakaladı. Çılgına dönen E.M., önce eline geçirdiği bir bıçakla Perktaş'ı yaraladı. 
     Yaralanan Ergün Perktaş, canını kurtarmak için bir üst kata kaçmak isterken, arkasından gelen E.M. bu kez de yanında taşıdığı tabanca ile kurşun yağdırdı. Kurşunlardan birinin sırtına isabet ettiği Ergün Perktaş, olay yerinde hayatını kaybetti. Yaşanan arbede sırasında Serpil Sezer de yüzünden hafif şekilde yaralandı. 
     Cinayetten sonra olay yerinde bekleyen E.M., polise teslim oldu. Olay yerinde yapılan aramada ise 6 adet boş kovan bulundu. Ergün Berktaş'ın cesedi ilk incelemenin ardından otopsi yapılmak üzere Gebze Belediye Morgu'na kaldırıldı. E.M. ile yengesi Serpil Sezer gözaltına alınırken, polis bazı sorulara cevap arıyor. Yapılan ilk soruşturmada E.M.'nin eve nasıl geldiği konusu aydınlatılamadı. Soruşturma sürdürülüyor. 
     
</TEXT>
</DOC>
