<DOC>
<DOCNO> 269526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sontur11.html </URL>
<DATE> 2004/09/06/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İkinci kez boşandığı eşini öldürdü... 
</HEADLINE>
<TEXT>

     DHA 
GEBZE'nin Darıca Beldesi'nde 23 yaşındaki Murat Polat, 1 yıl önce boşanıp, yeniden evlendikten sonra ikinci kez boşanan eşine yeniden evlenme teklif eden 23 yaşındaki Murat Polat, kendisine olumsuz yanıt veren 21 yaşındaki Sevda Karakoç'u 11 yerinden bıçaklayarak öldürdü. Genç kadının daha önce "Beni öldürecek'' diyerek eski eşini savcılığa şikayet ettiği ortaya çıktı. 
     Gebze'nin Sıraselvciler Sokak 1612'nci Sokak'ta oturan Sevda Karakoç, kendisini sürekli dövdüğü ileri sürülen Murat Polat ile 2.5 yıl önce evlendi. Çiftin bu evlilikten şu anda 1.5 yaşında olan bir çocukları dünyaya geldi. Ancak, aşırı derecede kıskanç olduğu belirtilen ve bu nedenle eşine sürekli baskı yapan Murat Polat ile Sevda Karakoç boşandı. Yakınları, çiftin çocuklarının dünyaya geldiğini göz önüne alarak araya girince Murat Polat eşi Sevda ile barıştı. Çift, ikinci kez nikah masasına oturdu. Ancak, şiddetli geçimsizlik sürünce 6 ay kadar önce tekrar boşandı. 
     Bir mobilya mağazasında çalışan Sevda Karakoç'u sürekli rahatsız eden ve Seni kimselere yar etmem' diyen Murat Polat, önceki akşam saatlerinde Sırasöğütler Mahallesi 1612'nci Sokak'ta bulunan evine giderek konuşmak istediğini bildirdi. Sevda ve Murat daha sonra Darıca Beldesi'ne geldiler. 
     Kazım Karabekir Mahallesi Atatürk Caddesi üzerindeki Huzur Sokak'ta konuşurken, iddialara göre Murat, "Seni kimseye y ar etmem. Yeniden evleneceğiz'' dedi. Ancak Sevda Karakoç, "Daha önce boşanıp bir kez daha evlendik. Sen de gördün anlaşamıyoruz'' diyerek bunu reddedince aralarında tartışma çıktı. Bir anda kendisini kaybeden Murat Polat, üzerinde taşıdığı bıçağı talihsiz kadına rastgele sapladı. 11 bıçak darbesi alan Sevda Karakoç olay yerinde öldü. 
     Cinayeti çevreden görenlerin polise haber vermesi üzeruine, ekipler Murat Polat'ı kısa sürede yakaladı. Murat Polat polise verdiği ilk ifadesinde, boşandığı eşini çok sevdiğini belirterek, "Onunla yeniden evlenmek istiyordum. Kabul etmedi. Onu çok seviyordum. Öldürmek istemezdim. Bir anda kendimi kaybettim'' dedi. 
     Bu arada Sevda Karakoç'un cuma günü Gebze Cumhuriyet Savcılığı'na verdiği dilekçede eski eşi Murat Polat'ın kendisini sürekli rahatsız ederek ölümle tehdit edildiğini bildirerek, can güvenliğinin sağlanmasını istediği ancak, bu başvuru ardından herhangi bir önlem alınmadığı ifade edildi. 
     
</TEXT>
</DOC>
