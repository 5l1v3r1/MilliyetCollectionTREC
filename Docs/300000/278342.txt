<DOC>
<DOCNO> 278342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sondun31.html </URL>
<DATE> 2004/10/08/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Kaynağını açıklamayan gazeteciye hapis cezası 
</HEADLINE>
<TEXT>

     Örtülü operasyonlarla görevli bir CIA ajanının kimliğinin sızdırılması konusunda savcılara kaynağı hakkında bilgi vermeyi reddeden New York Times muhabirlerinden Judith Miller, ABD Bölge Mahkemesi Yargıcı Thomas F. Hogan tarafından, ''mahkeme kurallarına riayet etmemek''ten dolayı 18 ay hapis cezasına çarptırıldı. 
     Mahkeme jürisi önünde ifade vermeyi kabul edinceye kadar Miller'in hapiste tutulması kararını veren Yargıç Hogan, ancak bu cezayı temyiz süreci boyunca erteledi. Miller ve avukatı Floyd Abrams ise mahkeme kararının gazetecilerin mesleklerini yapmasını engelleyeceğini ifade ettiler. 
     Abrams, ''Kaynaklarını gizli tutacakları yönünde söz vermek ve bu sözü tutmak gazeteciliğin kalbidir'' derken, Hogan ise ''Tam bir klasik çıkar çatışmasıyla karşı karşıya olduklarını'' söyledi ve gazetecilerin kaynaklarını mahkemede açıklamaya zorlanmalarına karşı federal yasalarda bir koruma bulunmadığını kaydetti. 
     ABD'deki 31 eyalette gazetecilere kaynaklarını gizli tutmaları durumunda koruma sağlayan yasalar bulunmasına rağmen, federal düzeyde böyle bir yasanın mevcut olmadığı ifade ediliyor. 
     Chicago Savcısı Patrick Fitzgerald, 14 Temmuz 2003'de adı Robert Novak'ın köşesinde yer alan CIA görevlisi Valeri Plame'in isminin sızdırılmasını araştırırken Miller'den de ifade vermesini istemişti. 
     Valeri Plame'in isminin deşifre edildiği Novak'ın makalesi, Plame'in kocası eski Büyükelçi Joseph C. Wilson IV'ün, ABD Başkanı George Bush'un Irak'ın Nijer'den uranyum aldığına dair iddialarının mesnedsiz olduğuna dair eleştirel bir yazı kaleme almasından hemen sonra yayınlanmıştı. 
     Eleştirel yazısını CIA tarafından gönderildiği Nijer'de yaptığı araştırmalardan sonra kaleme alan Wilson, Başkan Bush'un iddialarının mesnedsiz olduğu konusunda çok açık sözlü davranmasını cezalandırmak üzere karısının isminin basına sızdırıldığına inandığını söylüyor. 
     
</TEXT>
</DOC>
