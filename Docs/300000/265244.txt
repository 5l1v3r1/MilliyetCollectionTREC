<DOC>
<DOCNO> 265244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sondun03.html </URL>
<DATE> 2004/08/21/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
ABD'de Batı Nil virüsü paniği... 
</HEADLINE>
<TEXT>

     Batı Nil virüsünün hızla yayıldığı ABD'nin Kaliforniya eyaletinde salı gününden bu yana bu virüsü kapan hasta sayısında yüzde 32 oranında bir artış olduğu ve vaka sayısının 249'a yükseldiği bildirildi. 
     Sivrisinek kaynaklı virüsün bu yıl içinde Kaliforniya'da 6 kişinin ölümüne sebep olduğu kaydedilirken, geçtiğimiz yıl eyalet çapında sadece 3 vakanın tespit edildiği, bununla birlikte herhangi bir ölüm vakasının kaydedilmediği ifade ediliyor. 
     Bu arada, sivrisineklerin özellikle Ağustos, Eylül ve Ekim aylarında daha aktif hale geldiklerine dikkat çekilirken, Eyalet Sağlık Dairesi Sözcüsü Ken August, önümüzdeki günlerde vaka sayısına bağlı olarak ölüm sayısının da artmasından endişe duyduklarını söyledi. 
     İlk olarak 1999 yılında New York'ta saptanan Batı Nil virüsünün ABD geneline hızla yayıldığına dikkat çekilirken, bu virüsü kapan pek çok kişinin virüsten etkilenmediği, etkilenenlerin ise grip benzeri belirtiler gösterdiği ifade ediliyor. 
     Virüsü kapanların yüzde 1'inden daha az bir kesimin ise, bu virüsten çok ciddi derecede etkilendiği kaydediliyor. 
     ABD genelinde bu yıl 20 kişinin ölümüne yol açan Batı Nil virüsü en fazla can kaybına Kaliforniya eyaletinde sebep olurken, bu eyaleti 5 ölümle Louisiana takip ediyor. 
     
</TEXT>
</DOC>
