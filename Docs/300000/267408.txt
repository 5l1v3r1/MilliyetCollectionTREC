<DOC>
<DOCNO> 267408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sontur09.html </URL>
<DATE> 2004/08/29/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Irak'ta öldürülen şoförün ailesi AİHM yolunda... 
</HEADLINE>
<TEXT>

     Irak'ta uğradığı silahlı saldırı sonucu ölen Türk TIR şoförünün Hatay'ın Reyhanlı İlçesi'ndeki ailesi ABD'den tazminat alabilmek için Avrupa İnsan Hakları Mahkemesi'nde AİHM dava açmaya hazırlanıyor. 
     Irak'ın Ramadi kenti yakınlarında 18 Haziran tarihinde uğradığı silahlı saldırıda ölen Faysal Demir'in babası İbrahim Demir, AA muhabirine yaptığı açıklamada, oğlunun acısını unutamadıklarını, suçlunun kim olduğunu bulabilmek için kimsenin gayret göstermemesinin kendilerini daha çok üzdüğünü söyledi. 
     Demir, oğlunun çalıştığı Muşluoğlu Nakliyat Firması'nın sahibi Ali Muşluoğlu ile diğer şoför Abdürrezak Cemiloğlu ve Iraklı tercüman Amir Adnan Aziz'in anlattıklarıyla yetinmek zorunda kaldıklarını kaydetti. 
     Olayın gelişimiyle ilgili kesin bilgilerin yer almamasının şaşırtıcı olduğunu ifade eden baba Demir, şöyle konuştu 
     ''Çalıştıkları şirketin sahibi ve diğer şoförlerle bir aile gibiydiler. Onları bu olaydan dolayı suçlamak istemiyorum ancak, 4 kişinin bulunduğu bir araçta tek ölümcül yara alan ve hayatını kaybeden benim oğlum. Diğer 2 kişi bacağından yara alarak, biri kişi ise hiç yara almadan kurtuluyor. Bu beni oldukça düşündürüyor ve üzüyor. Faysal, kimseye zarar verecek veya kızdıracak bir yapıya sahip değildi. Olayı niye yaptıklarını hala anlamıyorum.'' ABD'liler tarafından öldürüldüğü iddialarının kendisini daha çok üzdüğünü belirten İbrahim Demir, ''Oğlum keşke Türk askerlerine hizmet ederken veya Iraklılar tarafından öldürülseydi. En azından daha az üzülürdük. Ancak, kendileri için yük taşıdığı ABD'liler tarafından öldürülmesi beni daha çok yıprattı'' diye konuştu. 
     Faysal Demir'in kardeşi Mahmut Demir de ABD'ye dava açabilmek için Irak'ta hazırlanan polis ve cenaze raporlarını topladığını belirtti. 
     Mahmut Demir, ağabeyinin ölümünün ardından ailesine törelerine göre kendisinin bakmak zorunda olduğunu, bu nedenle hem kendisinin 4 çocuğuna hem de ağabeyinin 6 çocuğuyla ilgilendiğini kaydetti. 
     Kendisinin de TIR şoförlüğü yaptığını, Suriye, Ürdün ve İran'a mal taşıdığını belirten Mahmut Demir, ağabeyinin ölümünün ardından Irak'a gitmediğini ve ekonomik sıkıntılar yaşadığını söyledi. 
     Demir, ağabeyinin öldürülmesiyle ilgili olayın aydınlatılması için Dışişleri Bakanlığı yetkilileriyle de görüşeceğini ifade etti. 
     
     AİLENİN DURUMU 
     Kocasının ölümünün ardından evden hiç çıkmadığını belirten Faysal Demir'in eşi Fikret Demir ise 6 çocuğuna bakmakta zorlandığını vurguladı. ''Eşim ölmeseydi sıkıntılı da olsa eski yaşamamızı sürdürürdük'' diyen Fikret Demir, olayın ardından çocuklarının bunalım yaşadığını söyledi. 
     Olaydan sonra hiçbir yetkilinin kendilerini arayıp durumlarını sormadığını anlatan Fikret Demir, ''Eşimden geriye bir tek TIR kalmıştı onu da 10 bin euroya satarak kayınbiraderime yeni bir TIR aldık'' dedi. 
     Faysal Demir, 18 Haziran'da Irak'ın Ramadi kenti yakınlarında Al Hamidiye mevkiinde uğradıkları silahlı saldırıda öldürülmüş, araçta bulunan şirket sahibi Ali Muşluoğlu ve Iraklı tercüman Amir Adnan Azim bacağından yaralanmış, diğer şoför Abdürrezak Cemiloğlu ise yara almadan kurtulmuştu. 
     
</TEXT>
</DOC>
