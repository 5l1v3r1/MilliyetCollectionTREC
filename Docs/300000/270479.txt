<DOC>
<DOCNO> 270479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sontur21.html </URL>
<DATE> 2004/09/09/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Öğrencilerin kasıtlı sınıfta bırakıldığı iddiası... 
</HEADLINE>
<TEXT>

     Çanakkale'de bir grup veli, yaz okuluna katılan çocuklarının 'haksız yere sınıfta bırakıldığı' iddiasıyla Cumhuriyet Savcılığı'na suç duyurusunda bulundu. 
     Çanakkale Lisesi'nde öğrenim gören ve 2003-2004 eğitim-öğretim yılında bazı derslerden başarısız oldukları için yaz okuluna katılan 35 öğrenciden 34'ünün sınıfta kaldığını söyleyen bir grup veli, hazırladıkları dilekçelerle Adliye Binası'na geldiler. Çocuklarının 'haksız yere sınıfta bırakıldığını' iddia eden veliler, Cumhuriyet Savcılığı'na bazı ders öğretmenleri hakkında suç duyurusunda bulundular. 
     Velilerden Güler Ürkmez, AA muhabirine yaptığı açıklamada, lise birinci sınıfta okuyan 35 öğrenciden 34'ünün yaz okulunda bırakıldığını belirterek, bu durumun kendilerinde şüphe uyandırdığını söyledi. 
     Yaz okulunda öğrencilere uygulanan sınavın cevap kağıtlarının yeniden okunmasını talep ettiklerini belirten Ürkmez, okulların açılacağı 13 Eylül'e kadar dilekçelerine olumlu yanıt beklediklerini kaydetti. 
     Milli Eğitim Müdürü Mürsel Yılmaz da, öğrencilerin yaz okulunda sınıfta bırakılmasıyla ilgili konunun kendilerine intikal ettiğini belirterek, bu yönde gerekli incelemelerin başlatıldığını kaydetti. 
     
</TEXT>
</DOC>
