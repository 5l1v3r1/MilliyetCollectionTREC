<DOC>
<DOCNO> 265311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sontur07.html </URL>
<DATE> 2004/08/21/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Müthiş Türk'ü General Motors kaptı 
</HEADLINE>
<TEXT>

     
     Bahri KARATAŞ İZMİR DHA 

     

AMERİKA Birleşik Devletleri'nin San Antonio kentinde 2 yıl önce yapılan ve çeşitli ülkelerden 3 bin mühendisin katıldığı proje yarışmasında ateşlemeli motorların yağ tüketimini yüzde 50 oranında azaltan projesiyle birinci olan Makine Mühendisi Ertan Yılmaz, doktorasını tamamladı ve General Motors firmasında işe başladı. Yarışma sonrası Müthiş Türk' diye adından sözettiren 32 yaşındaki Yılmaz, daha büyük başarılara imza atacağını söyledi. 
     Sivas'ta doğan ve 5 yaşında ailesiyle Almanya'ya giden Ertan Yılmaz, bu ülkede liseyi ve Rhesnich West Falische Technische Hochsehale Üniversitesini bitirdi. Yılmaz, doktora için ABD'de Massachusetts Institule Of Technology Üniversitesi'ne gitti. Ertan Yılmaz bu arada Amerikan SEA Karada, Havada, Denizde ve Uzayda Hareket Kabileyetini Geliştiren Mühendislik Topluluğu kuruluşunun, 2001 yılı kasım ayında Otomobil Yağları Fuarı ve Sempozyumu' yarışmasına katılıp ateşlemeli motorların yağ tüketimini yüzde 50 azaltan projesini sundu. 
     97 ülkede 83 binin üzerinde üyesi bulunan SEA'nın yarışmasına 3 bin mühendis katıldı ve bir yıl süren değerlendirmeler sonunda Ertan Yılmaz'ın projesi birinci seçildi. 2001- 2002 Yağlayıcı Madde' ödülünü alan ve kurumca ödüle layık görülen ilk Türk olan Ertan Yılmaz, kısa sürede adından Müthiş Türk' olarak söz ettirmeyi başardı. 
     Bir Fransız otomobil firması tarafından personele projesiyle ilgili kurs verme karşılığında sağlanan bursla Massachusetts Institule Of Technology Üniversitesi'nde doktorasını da tamamlayan Ertan Yılmaz'ı ABD'nin en büyük firması olan General Motors kaptı. Firmada motorların az yağ kullanımıyla ilgili çalışmaları yürütecek olan ve yıllık 240 bin dolara anlaştığını belirten Ertan Yılmaz, ''Henüz yaşım genç. daha büyük başarılara imza atacağım. Türk'ün adını duyuracağım'' dedi. Ertan Yılmaz bir ay sonra tatil için Türkiye'ye geleceğini söyledi. 

     
</TEXT>
</DOC>
