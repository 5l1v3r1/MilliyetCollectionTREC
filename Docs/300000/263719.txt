<DOC>
<DOCNO> 263719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/spor/spo04.html </URL>
<DATE> 2004/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon ezdi, geçti 3-1 
</HEADLINE>
<TEXT>


Bordo-Mavili takım, şehrin diğer temsilcisi Akçaabat Sebatspor'a acımadı. Fatih Tekke, Gökdeniz ve Mehmet Yılmaz'ın golleriyle farklı galibiyeti yakaladı, zirvedeki yerini aldı 


TRABZONSPOR, "kardeş takımı" Akçaabat Sebat önünde şov yaptı, ikinci haftayı da lider kapattı. Eksiklerine rağmen rakibi karşısında organize bir futbol ortaya koyan Bordo-Mavililer, 20'de Fatih'in kafa golüyle öne geçtiler. 49'da Thijs'in pasını Gökdeniz tamamladı. 63'te Fatih'in asistini Mehmet Yılmaz değerlendirdi. Uzatmalarda son sözü Orhan Kaynak söyledi. 

Doğan Yola devam 

KARADENİZ ekibinin teknik patronu, Akçaabat Sebat maçındaki galibiyetin kendisini mutlu ettiğini söyledi. Ziya Doğan, "Kazanmasını bildik. Zaman zaman iyi oynadık. Zaman zaman yakışmayan işler yaptık. Bu galibiyet özellikle güven açısından gerekliydi. Yoğun bir dönemi kazasız geçirdik. Takımdaki gelişmelerden memnunum. Yolumuza devam ediyoruz" diye konuştu. 
SEBATSPOR Teknik Direktörü Mehmet Birinci "Kim kazanırsa kazansın, kimsenin üzülmeyeceği bir maçtı. Taraftarlar, Trabzon'a da Ziya Doğan'a da sahip çıksın. Trabzon çok şeyler yapacak" ifadelerini kullandı. Bordo-Mavili takımda, Yattara riske edilmedi. Sebat'ta da sakat Beratta ve Muzaffer'in yanı sıra Ogün ile bağırsak enfeksiyonu geçiren Oktay kadroya alınmadı. 


</TEXT>
</DOC>
