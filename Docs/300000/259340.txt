<DOC>
<DOCNO> 259340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sonspo12.html </URL>
<DATE> 2004/07/30/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Konyaspor, Petkoviç ile masaya oturacak... 
</HEADLINE>
<TEXT>

     Konyaspor, bir süredir denediği kaleci Petkoviç ile masaya oturma kararı aldı. 
     Konyaspor Teknik Direktörü Sakıp Özberk, takımın yaptığı hazırlık maçlarında, performansını tam olarak ortaya koyamadığını söyledi. 
     Kampa geç katılan futbolcuların lige henüz hazır olmadığını belirten Özberk, ''Bu futbolcularla daha çok çalışmamız gerekiyor. Bunların dışında kalan oyuncular lige hemen hemen hazır sayılır'' dedi. 
     PAF takımından birkaç oyuncuyu da takımda tutmaya çalışacağını kaydeden Özberk, denenen kaleci Petkoviç ile ilgili raporunun da olumlu olduğunu söyledi. 
     Maddi konularda anlaşma sağlanırsa Petkoviç'i almak istediklerini ifade eden Özberk, ''Yönetimle Petkoviç'in menajerleri arasında yapılacak görüşme sonrası durum netlik kazanacak. Bunun yanısıra düşündüğümüz başka kaleciler de var. Mutlaka bir kaleci alacağız. Belki ikinci bir kaleci de almayı düşünebiliriz'' diye konuştu. 
     Konyaspor Kulübü Başkanı Mehmet Köseoğlu ise, bu yıl takımın geçen yıla göre daha fazla umut verdiğini belirterek, yedek futbolcuların ilk 11'de oyanayanlardan çok farklı olmadığını söyledi. 
     Teknik direktör Sakıp Özberk'in de kendilerine verdiği raporlar doğrultusunda takımdan memnun olduğunu ifade eden Köseoğlu, şunları kaydetti 
     ''Hocamız oyuncularından memnun. Defans için son aldığımız Mehmet Yılmaz, antrenman eksikliğinden dolayı kendini tam olarak gösteremedi. Hocamızın, bir defans oyuncusu talebi daha var. Bu konuda görüştüğümüz bir isim var. Kaleci Petkoviç ve bir defans oyuncusu ile anlaştığımızda eksiğimiz kalmayacak.'' 
     
</TEXT>
</DOC>
