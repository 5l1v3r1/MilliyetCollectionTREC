<DOC>
<DOCNO> 260957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/dunya/axdun02.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveç'te yatmak istiyor 
</HEADLINE>
<TEXT>


İRFAN KURTULMUŞ Kopenhag 


Halen Amerikalılar tarafından Irak'ta bilinmeyen bir yerde tutulan devrik lider Saddam Hüseyin'in, yargılanmak üzere mahkemeye çıkarılacağı güne kadar bir İsveç hapishanesinde kalmak istediği öne sürüldü. 
İsveç'in Aftonbladet gazetesine konuşan Saddam'ın avukatlarından Giovanni Di Stefano, devrik liderin yargılanmasının başlayacağı güne kadar olan bekleme süresini İsveç, Avusturya ya da İsviçre'deki bir hapishanede geçirme umudunda olduğunu söyledi. 
Di Stefano, aynı zamanda Saddam'ın devlet başkanı olarak dokunulmazlığı bulunduğu ve yargılanmaması gerektiği şeklindeki görüşünü de ifade etti. 
Saddam'ın, Irak'ta sürekli olarak hapishane değiştirilerek tutulduğuna dikkat çeken Di Stefano, İsveç hapishanelerinin diğer yerlere göre daha insancıl bir yapıya sahip olduğunu, bunun yanında İsveç'in tarafsız bir ülke olarak Saddam'ı misafir etmeye en uygun ülke olduğunu söyledi. 
Habere göre, Uluslararası Kızıl Haç Komitesi İCRC , geçtiğimiz günlerde Saddam'ı ziyaret ederek, doktorların hasta olup olmadığını görmesi için Saddam'ın beyin röntgeninin çekilmesini sağladı. 


</TEXT>
</DOC>
