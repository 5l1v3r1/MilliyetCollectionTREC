<DOC>
<DOCNO> 255219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonyas13.html </URL>
<DATE> 2004/07/13/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
E - alışverişte Avrupa'nın çok gerisindeyiz... 
</HEADLINE>
<TEXT>

     Visa kart sayıları açısından Avrupa'nın dördüncü, kredi kartı sayısı açısından ise Avrupa'nın üçüncü büyük pazarı konumunda olan Türkiye'de, ilk 3 ayda internet siteleri üzerinden yapılan alışveriş tutarı 1 milyon doları bulmadı. 
     Türkiye'de ilk çeyrekte Visa ile internet siteleri üzerinden gerçekleştirilen alışveriş tutarı 673 bin 655 dolar yaklaşık 1 trilyon lira oldu. 
     Visa Avrupa tarafından yayınlanan 2004 ilk üç aylık dönemine ait Visa kartları ile yapılan e-Harcama raporuna göre, ilk çeyrekte Visa Avrupa'ya dahil olan kart sahiplerinin internet siteleri üzerinden yaptıkları harcama tutarı 5.1 milyar euro olarak gerçekleşti. 
     Alışveriş hacminde bir önceki yıla oranla yüzde 119 oranında bir artış kaydedildi. Internet üzerinden toplam perakende harcamalarında yüzde 96, toplam hizmet harcamalarında yüzde 106'ya ulaşan bir artış belirlenirken, en fazla artış yüzde 170 oranı ile turizm ve eğlence sektöründe görüldü. 
     Visa Türkiye Genel Müdür Yardımcısı Nur Öztin Kurak, Türkiye'de ilk çeyrekte geçen yılın aynı dönemine oranla Visa kartları ile gerçekleşen internet işlem hacminde yüzde 80 oranında artış kaydedildiğini belirtti. 
     Türkiye'deki bankalar tarafından verilen Visa kartlarının yurtdışı sitelerde kullanımını da değerlendiren Kurak, en fazla artışın yüzde 236 oranı ile yine turizm ve eğlence sektöründe görüldüğünü bildirdi. 
     Kurak, Türkiye'deki artış oranlarının AB ortalamasının çok daha üzerinde olduğunu belirterek, örneğin süpermarket alışverişlerinde gözlenen yüzde 1.645 oranındaki artışın AB ortalamasının dört katına tekabül ettiğini kaydetti. 
     
     VISA TÜRKİYE 
     Visa Avrupa içerisinde yeralan Visa Türkiye, kart sayıları açısından Avrupa'nın dördüncü büyük pazarı, kredi kartı sayısı açısından ise Avrupa'nın üçüncü büyük pazarı konumunda bulunuyor. 
     Türkiye pazarındaki kart sayısı Avrupa toplamının yüzde 10'una tekabül ediyor. Türkiye'de halihazırda 22,5 milyon Visa markalı kart taşınıyor. 
     Visa'nın Türkiye'de gerçekleşen kişisel tüketici harcamalarındaki payı yüzde 7,6 olurken, Visa aracılığıyla gerçekleşen yıllık işlem hacminin 25 milyar euronun üzerinde olduğu bildirildi. 
     
</TEXT>
</DOC>
