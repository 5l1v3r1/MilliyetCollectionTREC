<DOC>
<DOCNO> 282535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sontur09.html </URL>
<DATE> 2004/10/22/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
'Fuhuş katliamına' 5'er kez müebbet istendi 
</HEADLINE>
<TEXT>

     DHA 

ADANA'da 4 yıl önce fuhuş şebekesindeki anlaşmazlık nedeniyle 5 kişiyi öldürüp, 1 kişiyi de yaraladıkları iddia edilen 35 yaşındaki İsmail Güler ile 19 yaşındaki İsmail Çiftçi ve 25 yaşındaki Orhan Durna hakkında 5'er kez ağırlaştırılmış müebbet hapis cezası istenen davaya devam edildi. 
     Adana 3'üncü Ağır Ceza Mahkemesi'nde Tasarlayarak adam öldürmek' suçundan tutuklu yargılanan fuhuş katliamının' sanıklarından İsmail Çiftçi, cinayetlerle ilgisinin olmadığını iddia etti. Güler'in kendisine uyuşturucu hap içirip suçu üzerine yıktığını iddia eden Çiftçi, Çorum'da genelev patronluğu yapan ve Kraliçe' olarak bilinen bir kadının talimatı ile 5 kişiyi İsmail Güler'in öldürdüğünü iddia etti. 
     Çiftçi, "Öldürülen Abdurrahman Kesenci, sermayesi olan Delal Işıklı'yı bu kraliçeye satmıştı. Daha sonra da sermayesini kaçırdı. Kraliçe intikam için işi İsmail Güler'e verdi. Buluşmada ben gözcülük yapıyordum. Kraliçe 2 deste para ve tabancayı masaya koydu. İsmail bir deste parayı aldı. Sonra cinayetleri işledi'' dedi. 
     Çiftçi'nin olayı saptırdığını iddia eden İsmail Güler ise, "Ben cezaevinde iken rakibim olan Abdurrahman, İsmail'in yüzünü 'ceza olsun' diye kesmiş. Cezaevinden çıkınca İsmail olanları bana anlattı. Kendisinin erkek gibi' yaşayamadığını, intikam alacağını söyledi. Ben de gidip yüzlerini kesmesini söyledim. Git 5 kişiyi öldür' demedim. Kraliçe ile yanından kaçan hayat kadınını korkutmak için buluştuk. Bana bir tabanca verdi. Silahı da korkutmak için sıkan İsmail Çiftçi'dir'' dedi. 
     Orhan Durna ise, olaylarla ilgili bilgisinin olmadığını iddia ederek tahliyesini istedi. Duruşma, sanık avukatlarının savunma için süre istemesi üzerine ertelendi. 
     Fuhuş mafyasının anlaşmazlığı sonucu Güler ve Çiftçi iddiaya göre, 38 yaşındaki Mustafa Dindaroğlu, 20 yaşındaki Eyüp Karanın ve 23 yaşındaki Delal Işıklı'yı öldürüp cesetlerini bir tarlaya atmış fuhuş çetesi liderlerinden 27 yaşındaki Abdurrahman Kesenci ile 23 yaşındaki kardeşi Emrah Kesenci'yi evlerinde öldürüp, 23 yaşındaki Savaş Işıklı'yı ise yaralamışlardı. 
     
</TEXT>
</DOC>
