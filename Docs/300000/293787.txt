<DOC>
<DOCNO> 293787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/soneko22.html </URL>
<DATE> 2004/12/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İhracattaki artış rekorla sürüyor... 
</HEADLINE>
<TEXT>

     Türkiye'nin kasım ayı ihracatı, yüzde 45.3 artarak 5 milyar 829 milyon dolara çıktı. 
     Türkiye İhracatçılar Meclisi TİM verilerine göre, yılın ilk 11 ayındaki ihracat ise geçen yıla göre yüzde 33.5'lik artışla 57 milyar 340 milyon dolar oldu. 
     Kasım ayı sonu itibariyle 12 aylık ihracat tutarı da, yüzde 34.8 büyüyerek 62 milyar 269 milyon dolara ulaştı. 
     Kasım ayının, ihracat rakamlarında son üç yılda aylık bazda en yüksek artışın gerçekleştiği ay olduğu bildirildi. 
     Türkiye'nin Kasım ayı hazırgiyim ve konfeksiyon ihracatı, geçen yılın aynı ayına oranla yüzde 19.3 artarak 1 milyar 45 milyon 403 bin dolara yükseldi. 
     Aynı dönemde taşıt araçları ve yan sanayii ihracatı da yüzde 58.5 artışla 1 milyar dolar sınırını zorladı ve 946 milyon 442 bin dolara ulaştı. 
     Ana sektörler itibariyle tarım ürünleri ihracatı yüzde 30.7 artışla 804 milyon 408 bin dolara, sanayi sektörü ihracatı yüzde 48.2 artışla 4 milyar 918 milyon 501 bin dolara çıktı. 
     Demir ve demir dışı metaller, yüzde 109.9 artışla 877 milyon 429 bin dolara ulaşan ihracatla en yüksek artış yaşanan sektör olarak belirlendi. Yüzde 102.3'lük artışla 159 milyon 415 bin dolara yükselen fındık ve mamulleri ise en yüksek artış sağlayan ikinci sektör oldu. 
     Kasım ayında ihracatında gerileme yaşanan tek kalem ise zeytin ve zeytinyağı olarak belirlendi. Zeytin ve zeytinyağı ihracatı geçtiğimiz ay yüzde 51.7 kayıpla 6 milyon 926 bin dolara düştü. 
     Bu yılın 11 aylık döneminde, Almanya 8 milyar 13.8 milyon dolar ile en fazla ihracat gerçekleştirilen ülke oldu. Almanya'yı 4 milyar 883.7 milyon dolar ile İngiltere, 4 milyar 373.4 milyon dolar ile ABD izledi. 

     
</TEXT>
</DOC>
