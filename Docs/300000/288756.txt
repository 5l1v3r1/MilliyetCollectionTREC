<DOC>
<DOCNO> 288756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/soneko04.html </URL>
<DATE> 2004/11/14/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Türk gençleri hedefi 12'den vuruyor... 
</HEADLINE>
<TEXT>

     Visa'nın araştırmasına göre, kredi kartı kullanan 18-24 yaş arasındaki Türk gençlerinin tamamı kendilerine bir hedef belirlerken, bunların yüzde 82'si belirledikleri hedefe ulaşıyor. 
     Visa Avrupa, aralarında Türkiye'nin de bulunduğu 12 Avrupa ülkesinde, insanların iş ve ev yaşamlarında motivasyon kaynaklarını araştırmak üzere bir tüketici araştırması gerçekleştirdi. 
     Türkiye'de kredi kartı sahibi ve düzenli kredi kartı kullanan 18-55 yaş arası kentsel nüfusu temsil eden bin kişi arasında yapılan araştırmanın sonuçlarına göre, bu gruptakilerin yüzde 74'ü belirledikleri hedefe ulaşıyor. 
     Bu oran 18-24 yaş arasındakilerde yüzde 82'ye yükselirken, sosyo-ekonomik açıdan A grubuna dahil olanlar yüzde 86 oranında, yüksek lisans mezunları da yüzde 88 oranında hedeflerine ulaşma başarısı gösteriyor. 
     Başarı oranı gençlerde, ekonomik durumu iyi olan kişilerde ve yüksek eğitim seviyesine sahip kişilerde daha yüksek konumda bulunuyor. 
     Türkiye'de araştırmaya katılanların sadece yüzde 3'ünün belirlediği hedeflere hiç bir zaman ulaşamadıkları ortaya çıktı. 
     Araştırmaya katılan Türkler'in yüzde 3'ü hiçbir zaman kendilerine bir hedef belirlemediklerini bildirirken, araştırmanın gerçekleştirildiği Finlandiya, Portekiz, Norveç, Yunanistan ve İngiltere gibi ülkelerin sonuçları ile karşılaştırıldığında hayli düşük olan bu oran, Türkler'in, Norveç ve Yunanistan vatandaşlarının ardından Avrupa'nın en azimli toplumu olduğunu gösterdi. 
     
     ÖNCELİKLİ HEDEF DAHA SAĞLIKLI OLMAK 
     Türkiye'de araştırmaya katılanların yarıdan fazlasının öncelikli hedefi daha sağlıklı bir yaşam sürebilmek. Bunu daha fazla bilgi sahibi olmak, yeni bir iş bulmak, finansal durumunu düzeltmek ve yeni bir ev almak izliyor. 
     Arkadaşlar ve aile bir hedefe ulaşmaya çalışırken yardım almak üzere başvurulacak ilk seçenek olarak değerlendirilirken, ankete katılanların yüzde 11'i profesyonel yardım aldıklarını belirtti. 
     Araştırmanın gerçekleştirildiği tüm Avrupa ülkelerinde bir hedefe ulaşmaya çalışırken en çok ilham verenlerin aile üyeleri olduğu ortaya çıktı. 
     Araştırma sonuçlarını yorumlayan Visa Türkiye Genel Müdür Yardımcısı Nur Öztin Kural, yaptıkları bu son araştırmada Türk gençliğinin temel eğilimleri ve yapısı hakkında ilginç veriler elde ettiklerini belirterek ''Avrupa'nın en azimli ve hedeflerine en çok ulaşan gençliği Türkiye'de. Biz de Visa olarak gençlerimizin beklentilerine uygun bir şekilde ürün yelpazemizi genişletmeye devam edeceğiz'' dedi. 
     
</TEXT>
</DOC>
