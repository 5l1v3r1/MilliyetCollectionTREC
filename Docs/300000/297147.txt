<DOC>
<DOCNO> 297147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/spor/spo15.html </URL>
<DATE> 2004/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Porto şampiyon 

DÜNYA Kulüpler Şampiyonluğu'nu, finalde Kolombiya'nın Once Caldas takımını penaltılar sonunda 8 - 7 mağlup eden Porto kazandı. Avrupa ve Güney Amerika şampiyonlarını karşı karşıya getiren ve Japonya'nın Yokohama kentinde oynanan finalde 90 dakika ve uzatma bölümleri golsüz sona erdi. Pedro Emanuel'in penaltısı Porto'ya, 1987'den sonra ikinci kupayı getirdi. 

Cuciuffo'nun acı sonu 

1986 Dünya Kupası'nda şampiyon olan Arjantin Milli Takımı'nın savunma oyuncusu Jose Luis Cuciuffo, bir av sırasında kaza kurşunuyla hayatını kaybetti. Diego Maradona'nın kaptanlığını yaptığı takımda yer alan 43 yaşındaki Cuciuffo, çıktığı av sırasında karnından ağır şekilde yaralandı ve kaldırıldığı hastanede kurtarılamadı. 

Uslu'dan altın 

11. Avrupa Kros Şampiyonası'nda, genç bayanlarda Binnaz Uslu altın madalya kazandı. Almanya'nın Heringsdorf kentinde 89 atletin katıldığı 3 bin 640 metre mesafeli yarışmada Uslu, 11.33.00'lık derecesiyle birinci oldu. 74 atletin yer aldığı 5 bin 640 metre mesafeli büyük bayanlarda Tezeta Dengersa 14. sırayı elde etti. Türkiye, genç bayanlarda 193 puanla 11., genç erkeklerde 227 puanla 14., büyük bayanlarda 227 puanla 13. ve büyük erkeklerde 320 puanla 15. oldu. 

Havuzda yine hüsran 

AVRUPA Kısa Kulvar Yüzme Şampiyonası'nın son gününde bayanlar 200 metre serbest seçmesinde Yasemin Taşkın, 2.03.92 ile 28. oldu. 200 metre sırtüstü seçmesinde Derya Erke, 2.12.94 ile 16. sırayı aldı. Erkekler 200 metre serbest elemelerinde Aytekin Mindan, 1.50.77'lik derecesiyle 41.'likte kaldı. Şampiyonada Hollanda, bayanlar 4x50 metre karışık bayrakta 1 48.21 ile Dünya rekoru kırdı. 

Yine Klitschko 

UKRAYNALI boksör Vitali Klitschko, unvan maçında İngiliz rakibi Danny Williams'ı sekizinci raundda hakem kararıyla yenerek Dünya Boks Konseyi WBC ağır sıklet şampiyonluğunu korudu. Las Vegas'taki maç boyunca üstünlüğünü ortaya koyan Klitschko, Williams'ı ilk, üçüncü ve yedinci raundlarda da yere serdi. 

Cim-Bom galip 

DEPLASMANLI Sutopu Ligi'ne, İstanbul'da yapılan iki maçla devam edildi. Ataköy Avni Akyol Kapalı Yüzme Havuzu'nda Galatasaray ENKA Spor'u 16 - 6, Heybeliada Yeşilyurt'u 15 - 8 yendi. 


</TEXT>
</DOC>
