<DOC>
<DOCNO> 268138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/soneko17.html </URL>
<DATE> 2004/09/01/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Hazine'nin borçlanma maliyeti 30 puan azaldı... 
</HEADLINE>
<TEXT>

     Hazine, bu yılın ilk altı aylık dönemindeki iç borçlanma maliyetinin geçen yılın aynı dönemine göre 30 puan azaldığını açıkladı. 
     Hazine'nin Ağustos 2004 Kamu Borç Yönetimi Raporu'nda bu yılın ilk altı ayında piyasalardan yapılan iç borçlanmanın dörtte üçünü oluşturan ıskontolu TL cinsinden senetlerin ihraç maliyetlerinin ortalama yüzde 25.5 düzeyinde gerçekleştiği bildirildi. Söz konusu senetlerin ihraç maliyetlerinde geçen yılın aynı dönemine göre 30 puanlık bir düşüş yaşandığına dikkat çekilen raporda, dolar cinsinden iç borçlanmaların 2003 yılının ilk yarısında yüzde 6.9 olan ortalama faizinin de bu yıl aynı dönemde yüzde 5 
     düzeyine gerilediği ifade edildi. 
     Hazine, ıskontolu iç borçlanma senetleriyle yaptığı iç borçlanmanın ortalama faizini bu yıl ocak ayı için yüzde 25.5, şubat için yüzde 24, mart için yüzde 24.4, nisan için 
     yüzde 23.2, mayıs için yüzde 28.8 ve haziran için yüzde 27.7 olarak hesapladı. Bu arada yılın ilk altı ayında iki yıl vadeli değişken faizli tahvillerin toplam iç borçlanma içerisindeki payının artması ve ıskontolu senetlerin daha uzun vadelerle ihraç edilmesi nedeniyle piyasalardan yapılan iç borçlanmanın ortalama vadesini, geçen yılın aynı dönemine göre 3.5 ay artırarak 13.7 ay düzeyine çıkardığı bildirildi. Hazine ocakta 14.8 ay, şubatta 13.4 ay, martta 16 ay, nisanda 13.1 ay, mayısta 9.4 ay ve haziranda 14.5 ay vadeyle borçlandı. Hazine bu yılın ilk altı ayındaki iç borçlanmasının yüzde 81'ini sabit, yüzde 19'unu ise değişken faizli iç borçlanma kağıtları ihraç ederek gerçekleştirdi. Geçen yıl aynı döneminde sabit faizli borçlanmaların payı yüzde 94, değişken faizli borçlanmaların payı ise yüzde 6 düzeyinde kalmıştı. Borçlanmanın yüzde 96'sı TL cinsinden, yüzde 4'ü ise döviz cinsinden yapıldı. Bu oranlar da 2003 yılında sırasıyla yüzde 87.2 ve yüzde 12.8 olarak gerçekleşmişti. Buna göre bu yıl TL cinsinden ve sabit faizli borçlanmaların payı geçen yıla göre önemli ölçüde arttı. 
     
</TEXT>
</DOC>
