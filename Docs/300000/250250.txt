<DOC>
<DOCNO> 250250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonsiy02.html </URL>
<DATE> 2004/06/23/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Talabani "PKK bölük pörçük" 
</HEADLINE>
<TEXT>

     Irak Kürdistan Yurtsever Birliği Lideri Celal Talabani, Ankara'daki temasları sırasında, PKK içinde barış yanlılarının sayısının hızla çoğaldığını söyledi. 
     Ankara'da İsrail'in Kuzey Irak'taki faaliyetleri tartışılırken, Irak Kürdistan Yurtsever Birliği Lideri Celal Talabani, Dışişleri Bakanlığı'nda Abdullah Gül'le görüşüyordu. Talabani-Gül görüşmesinde gündem, ağırlıklı olarak PKK'nın faaliyetleriydi. 
     
     Talabani "Ankara'daki kardeşlerimiz rahatsız olur diye..." 
     Talabani, PKK'nın bölük pörçük olduğunu ve örgüt içinde barış yanlılarının sayısının hızla çoğaldığını söyledi. Talabani, Osman Öcalan'ın Musul'a kaçmasına yardımcı olup olmadığı sorusuna ise "Ankara'daki kardeşlerimiz bundan rahatsız olur diye yardım etmedik" yanıtını verdi. 
     Türkiye'nin Kerkük ile ilgili endişeleri olduğunu söyleyen Talabani, "Kürt, Arap ve Türkmenler kardeşlik içinde yaşamalılar. Türkmenlerin haklarını savunuyoruz ve bunun için çalışıyoruz" dedi. 
     
     "Türkiye'de çok güzel bir demokratikleşme süreci var" 
     Türkiye'ye karşı savaşın, Kürtlere karşı bir savaş olduğunu vurgulayan Talabani, PKK KONGRA-GEL'in eylemlerini kınadıklarını belirterek, "hiçkimse savaşmak istemiyor, herkes barış ve demokrasi istiyor. Türkiye'de çok güzel bir demokratikleşme süreci var" dedi. 
     
     Gül "Demografik yapıyı değiştirmeyin" 
     Dışişleri Bakanı Abdullah Gül, Celal Talabani'ye PKK KONGRA-GEL ve Kerkük konusunda çeşitli uyarılarda bulundu. 
     Diplomatik kaynaklardan edinilen bilgiye göre Gül, Talabani'ye, ''Kerkük'te Saddam dönemindeki politikalara dönmeyin, demografik yapıyı değiştirmeyin, kişileri zorla yerinden edip yeni gruplar getirmeyin, etnik gruplar arasındaki gerginliği körüklemeyin, infiale yol açmayın. Sonuçları fena olur'' şeklinde uyarılarda bulundu. 
     Gül ayrıca, Türkiye'nin PKK KONGRA-GEL konusundaki derin hassasiyetini vurgulayarak Talabani'den bu örgüte karşı müsamaha gösterilmemesini istedi. 
     
     "Bölgeden sorumluysanız, gereğini yapmalısınız" 
     Talabani'den bölgesindeki teröristlere karşı harekete geçmesini isteyen Gül, "eğer bölgenizin yönetiminden siz sorumluysanız, gereğini yapmalısınız" mesajını verdi. 
     
</TEXT>
</DOC>
