<DOC>
<DOCNO> 252462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonsiy18.html </URL>
<DATE> 2004/07/02/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Copla tecavüze 12 yıla kadar hapis cezası geliyor... 
</HEADLINE>
<TEXT>

     Yeni TCK ile cinsel davranışlarla bir kimsenin vücut dokunulmazlığını ihlal eden kişiye, şikayet üzerine 2 yıldan 7 yıla kadar hapis cezası getiriliyor. Bu suçun vücuda organ veya bir cisim sokulması yoluyla işlenmesi durumunda ise 7 yıldan 12 yıla kadar hapis cezası verilecek. 
     Söz konusu suç eşe karşı işlenmişse soruşturma ve kovuşturma, eşin şikayetine bağlı olacak. Yeni TCK'da, "tecavüz bebekleri" için de düzenleme yapılıyor tecavüze uğrayan kişi, süresi 20 haftadan fazla olmamak koşuluyla gebeliğini sona erdirebilecek. 
     Adalet Komisyonu'nda, yeni TCK Tasarısının, "Çocuk Düşürtme, Düşürme ve Kısırlaştırma" maddeleri de kabul edildi. Bu maddeler görüşülürken en çok, Bosna-Hersek savaşıyla dünya kamuoyunun da gündemine gelen "tecavüz bebekleri" konusu tartışıldı. 
     
     TECAVÜZ BEBEKLERİ 

     Alt komisyonun hazırladığı metinde, "kadının mağduru olduğu bir suç sonucu gebe kalması halinde, süresi 24 haftadan fazla olmamak koşuluyla, gebeliği sone erdirene ceza verilmez" hükmü düzenlenirken, AKP'li bazı komisyon üyeleri bunu fazla buldular. AKP'li Bekir Bozdağ, çocuğun aslında masum olduğunu ve 24 haftalık bir çocuğun artık tüm hayati fonksiyonlarını kazandığını belirterek, "Kadını korumak ne kadar görevimizse, çocuğu korumak da o kadar görevimizdir. Resmen cinayet işleniyor. Bu süre 20 hafta olmalıdır" dedi. 
     AKP'li Fevzi Bilir de, bir kadının 8 haftalıkken gebe olduğunu anlayabileceğini belirterek, "Biz anneye çocuğun ölüm fermanını imzalatıyoruz. Anne için külfet getirecekse, o çocuğun belli bir yaştan sonra da infazını düzenleyelim" diye konuştu. 
     CHP'li Orhan Eraslan ise bu düzenlemenin tecavüze uğrayan kadınlar için yapıldığını, Türkiye'de hiç azımsanmayacak ölçüde ensest ilişki nedeniyle gebe kalan kız çocuğu olduğu da vurgulayarak, "Bu hoş birşey değil. ancak 24 haftadan aşağı çekersek kaçak kürtajlar olabilir. Tecavüz bebekleri için Avrupa'da özel isimler verilmiyor ancak biz de veriliyor. Bunları şimdi söylemek istemiyorum. Ancak böyle bir çocuk toplumda nasıl yaşayacak" dedi. 
     AKP'li Hakkı Köylü, daha önceki uygulamalarda tecavüze uğrayan kadına, çocuğunu doğduktan sonra öldürme hakkı verildiğini şimdi bu uygulamanın kaldırıldığını ve bu suça ağırlaştırılmış müebbet hapis cezası getirildiğini belirterek, "Ancak bunu yaparken de bu kadının haleti ruhiyetini iyi bilmemiz lazım. Çocuk 6 aylık olunca çocuğu belki kurtarabiliriz, kadın da sağlıklı olabilir ancak kadının ruhunu kaybedebiliriz. Çocuk da canlı doğabilir ancak halk nazarında ölüdür, başa beladır. Kadın, bu çocuğu istiyorsa sorun yok ancak baskıyı göğüsleyemiyorsa aldırmak ister. Kadının durumunu çocuğun durumundan ön plana almamız gerekir" dedi. 
     CHP'li Canan Arıtman'da özellikle ensest olaylarda çocukların genellikle 11-14 yaş arasında olduklarını ve gebeliklerinin farkına varmadıklarını belirterek, bir bebeğin 24 haftadan sonra tıbbi yöntemlerle yaşatılabileceğini söyledi. Yapılan tartışmaların ardından, tecavüze uğrayan kadınların çocuklarını 20 haftalık süreyi geçmemek kaydıyla, hastane ortamında aldırabilecekleri düzenlendi. 
     
     TECAVÜZ SUÇUNDA KAMU GÖREVLİSİ VURGUSU 

     Komisyonda, "Cinsel Dokunulmazlığa Karşı Suçlar" başlığı altında, "Cinsel Saldırı" suçu da bazı değişikliklerle kabul edildi. 
     Buna göre, cinsel davranışlarla bir kimsenin vücut dokunulmazlığını ihlal eden kişiye, şikayet üzerine 2 yıldan 7 yıla kadar hapis cezası getiriliyor. Bu suçun vücuda organ veya bir cisim sokulması yoluyla işlenmesi durumunda 7 yıldan 12 yıla kadar hapis cezası verilecek. 
     Bu suç eşe karşı işlenmişse soruşturma ve kovuşturma, eşin şikayetine bağlı olacak. Söz konusu suçun, beden veya ruh bakımından kendisini savunamayacak bir kişiye karşı, kamu görevinin veya hizmet ilişkisinin sağladığı nüfusu kullanmak suretiyle işlenmesi durumunda, cezalar yarı oranında artırılacak. 
     Yine bu suçun üçüncü dereceye kadar kan ve kayın hısımlığı bulunan kişilere karşı işlenmesi, silahla veya birden fazla kişi tarafından işlenmesi durumlarında da cezalar aynı oranda artırılacak. Suçun işlenmesi sırasında mağdurun direncinin kırılmasını sağlayacak ölçünün ötesinde cebir ve şiddet kullanılması durumunda, kişi ayrıca kasten yaralama suçundan da cezalandırılacak. 
     Suçun sonucunda mağdurun beden veya ruh sağlığının bozulması halinde, 10 yıldan az olmamak üzere hapis cezası verilecek. Bu suç mağdurun ölümüne neden olursa, suçu işleyen kişi ağırlaştırılmış müebbet hapis cezasıyla cezalandırılacak. 

     
</TEXT>
</DOC>
