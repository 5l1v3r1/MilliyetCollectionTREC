<DOC>
<DOCNO> 293674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/spor/spo04.html </URL>
<DATE> 2004/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon Güneş dedi 
</HEADLINE>
<TEXT>


Bordo-Mavili yönetim kurulu dün yaptığı toplantıda takımın başına Şenol Güneş'in getirilmesini kararlaştırdı. Tecrübeli hoca konusunda başkan Aktuğ'a tam yetki verildi 


Karar oybirliğiyle alındı 
TRABZONSPOR yönetimi dün yaptığı toplantıda Şenol Güneş'in teknik direktör olarak takımın başına getirilmesini karara bağlandı. Toplantıda Asbaşkan Nevzat Şakar'ın başını çektiği grup, kongreye kadar İhsan Derelioğlu ile yola devam edilmesini ve yeni yönetimin teknik direktörü belirlemesini istedi. Başkan Atay Aktuğ ile birlikte bir grup yönetici de, "Herkesin kabul edebileceği Şenol Güneş'le oturup anlaşmaya çalışalım" görüşünü savundu. Yapılan oylama sonunda Güneş'e teklif götürme kararı alındı. 

Aktuğ'un istediği oldu 
TOPLANTI sonrası bir açıklama yapan Başkan Atay Aktuğ, "Yönetim Kurulu, Şenol Güneş ile görüşüp anlaşmaya varılması konusunda bana tam yetki verdi" diye konuştu. Aktuğ'un bugün Güneş ile bir araya gelerek anlaşmaya çalışacağı vurgulandı. Güneş ile anlaşma olmaması durumunda ise yeni teknik direktör kongreden sonra belli olacak, bu süre içinde de İhsan Derelioğlu takımın başında kalacak. Bu arada iddialı açıklamalar yapan İhsan Derelioğlu, "Hayalim Trabzonspor'a uzun süreli antrenör olmak. Kendime güveniyorum" dedi. 

'Başkan sahiplenmedi' 

KONYASPOR maçının ardından istifa eden Ziya Doğan dün bir basın toplantısı düzenledi. Doğan, "Durup dururken kimse istifa etmez. Şu ortamda takımı yıpratacak bir açıklama yapmak doğru değil. Ancak sayın başkan ve yöneticiler arasındaki sıkıntılar nedeniyle, 2 - 3 aydır ve kongre öncesi yalnız kaldığımızı söyleyebilirim. Kendi aralarındaki sorunlar bize yansıdı. Başkanımız Aktuğ bizi sahiplenemedi" dedi. 

</TEXT>
</DOC>
