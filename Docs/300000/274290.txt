<DOC>
<DOCNO> 274290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonsiy07.html </URL>
<DATE> 2004/09/23/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Anayasa Mahkemesi, Yüce Divan'a sevk dosyalarını inceleyecek 
</HEADLINE>
<TEXT>

     Anayasa Mahkemesi, eski Enerji ve Tabii Kaynaklar bakanları Mustafa Cumhur Ersümer ve Zeki Çakan hakkındaki dava dosyalarının ön incelemesini, 29 Ekim Çarşamba günü yapacak. 
     AA muhabirinin aldığı bilgiye göre, Anayasa Mahkemesi, 29 Ekim'de yapacağı toplantıda, Ersümer ve Çakan'ın Yüce Divan'a sevk dosyalarında herhangi bir eksiklik bulmazsa tensip tutanağı düzenleyecek ve duruşma gününü belirleyecek. 
     Bu süreçte, iddianame yerine geçecek olan TBMM'nin raporu, incelemeleri için sanıklara ve Yargıtay Cumhuriyet Başsavcılığı'na gönderilecek. 
     Ceza Muhakemeleri Usulü Kanunu hükümlerinin uygulanacağı yargılamada, Yargıtay Cumhuriyet Başsavcılığı iddia makamında bulunacak. 
     Davanın ilk duruşmasına sanıkların sorguları ile başlanacak. Usule ilişkin itirazlar olursa bunlar da ilk duruşmada değerlendirilecek. 
     
     OYLAMALAR AYRI AYRI YAPILDI 
     Anayasa Mahkemesi, eski Başbakan Mesut Yılmaz, eski Devlet Bakanı Güneş Taner ile eski Devlet Bakanı ve Başbakan Yardımcısı Hüsamettin Özkan, eski Devlet Bakanı Recep Önal'ın Yüce Divan'a sevkine ilişkin kararları, usule uygun olmadığı gerekçesiyle TBMM'ye iade etmişti. Yüksek Mahkeme, iade kararını, oylamaların ayrı ayrı yapılması gerektiği görüşüyle almıştı. 
     TBMM Genel Kurulu, Ersümer ile Çakan hakkındaki soruşturma komisyonu raporlarını ayrı ayrı oyladığı için dosyaların bu gerekçeyle iade edilmesi beklenmiyor. 
     
     YÜCE DİVAN'A SEVK KARARLARI 
     Ersümer'in Yüce Divan'a sevkine öngören TBMM Kararı'nda, Ersümer'in bakanlığı döneminde uyguladığı yanlış ve usulsüz enerji politikaları nedeniyle kamuyu zarara uğrattığı, görevini suiistimal ettiği ve yetkilerini aşıp salahiyetlerini amaç dışı kullanarak kanun ve yönetmelik hükümlerine aykırı davrandığı kaydedildi. 
     Kararda, Ersümer'in TCK'nın ''devlet alım-satımına fesat karıştırma'' suçunu düzenleyen 205, ''görevi kötüye kullanmak'' suçunu düzenleyen 240, ''rekabet koşullarını engelleme'' hükmünü içeren 366 ve ''görevi ihmal'' suçunu düzenleyen 230. maddelerine görev yargılanmak üzere Yüce Divan'a sevkine karar verildiği bildirildi. 
     TBMM'nin Çakan hakkındaki kararında da Çakan'ın görevini suiistimal ettiği ve yetkilerini aşıp selahiyetlerini amaç dışı kullanarak kanun ve yönetmelik hükümlerine aykırı davranıp, devlet alım satımına ve yapımına fesat karıştırarak kamu zararını yol açtığı belirtildi. Kararda, Çakan'ın bu eylemlerine uyan TCK'nın 205 ve 240. maddelerine göre yargılanmak üzere Yüce Divan'a sevkine karar verildiği ifade edildi. 
     
</TEXT>
</DOC>
