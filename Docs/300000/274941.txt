<DOC>
<DOCNO> 274941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/guncel/gun00.html </URL>
<DATE> 2004/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çözüm paketi' umudu... 
</HEADLINE>
<TEXT>


HASAN CEMAL GÜNEYDOĞU'DA - 6 

DİYARBAKIR 
Nuri Usta ölmüş... Kötü haberi, Diyarbakırlı yazar dostum Şeyhmus Diken verdi. 1990'lı yılların başından beri ne zaman Diyarbakır'a gelsem ilk durağım olmuştu. 
Nuri Usta'nın Çay Ocağı. 
Gazi Caddesi'nde, Çarşı Karakolu'nun hemen arkasındaki bir sabahçı kahvesi. Duvarda Atatürk'ün mareşal üniformalı renkli bir fotoğrafı. Gaz lambası. Güneydoğu'da ender rastlanan bir şey, Fenerbahçe takımının renkli bir posteri. Kuran'dan bir ayet. Ve siyah beyaz dönemin bir televizyonu, altında, "Lütfen dokunmayın, Nuri Usta" yazıyor. 
Bu şirin çay ocağında her sabah bir meclis kurulurdu. Toplumun her kesiminden Diyarbakırlılar bodur kürsülerde, Nuri Usta'nın kömür ateşinde demlediği çayları keyifle yudumlarken bağıra çağıra memleket meselelerini tartışırlardı. 
Ne zaman yolum buraya düşse, aynı şeyi düşünürdüm. Ülkeyi yöneten devlet büyükleri, başbakanlar, genelkurmay başkanları ya da Kürt sözcüğünü duyunca tüyleri diken diken olan yazarlar, gazeteciler Diyarbakır'a gelip Nuri Usta'nın Çay Ocağı'nda birkaç sabah geçirseler, belki bunca acı çekilmez, anaların yüreği bu kadar ağlamazdı diye düşünürdüm. 
Yıllar önceydi. 
Nuri Usta'nın yerinde bir ihtiyar bana yakınmıştı. "Ne olur sanki arada bir radyoda, televizyonda Kürtçe kaset çalınsa... İngilizcesi, bilmem necesi söyleniyor da, neden Kürtçe söylenmesin Dünyanın sonu mu olur " demişti. 
Şimdi söyleniyor. 
Dünyanın sonu da olmadı. 
Kimlikleri inkar etmek... İnsanları kendi ana dilinden koparmaya çalışmak çok büyük bir haksızlık, çok büyük bir yanlış. Cumhuriyet tarihimizde bu haksızlık ve yanlış yapıldı. Sonuçları hiç de iyi olmadı. Özellikle Kürtlerin canı çok yandı. 
Batman'da, eski Baro Başkanı Sabih Ataç'la geçen salı günü sohbet ediyoruz. 1950'lerin Batman'ını, petrol göçü ile kurulan bu ilginç kenti anlatıyor. Petrolün çıkışıyla birlikte her taraftan göç alan Batman'ın bir uzlaşma kenti olarak kurulduğunu belirtiyor. 
"Türkiye'nin her yanından geldiler" diyor, "Ama 1970'lerde siyaset kutuplaşınca, sertleşince de gitmeye başladılar. Süryaniler gitti. Aleviler gitti. Tokatlılar, Adanalılar gitti. Sonra o korkunç, korku filmi gibi 1990'ları yaşadık. Faili meçhulleri... Sosyal patlamaları, düş kırıklıklarını... Keşke o uzlaşma kenti yaşasaydı. Batman'ın kuruluşundaki o rengarenk sosyal doku bozulmasaydı." 
"Ben çok kültürlüyüm " 
Bu söz, Sabih Ataç'ın. 
Şöyle devam etti 
"Benim ezilen yanım Kürtlüğüm." Anlatmaya devam etti 
"Dargeçitliyim. Çocukken yazları damda yatardık. Ezan sesiyle uyanırdım sabahları. Arkasından hayvanların, horozların, kuşların, ineklerin sesi gelirdi. Son olarak da Süryani Kilisesi'nin çan sesi... Böyle büyüdüm ben. Yıllar sonra yine Dargeçit'e gittim. Damda yattım. Ezan sesiyle uyandım. Hayvan seslerini duydum. Sonra bekledim, ama çan sesleri gelmedi. Çünkü gitmişti Süryaniler... Keşke gitmeselerdi. Demek ki onlar da benim bir parçam olmuş... Sezen Aksu'yu dinlemeden olur mu Kıyametleri koparırım. Ama Cigerxune'u da Kürt ozanı okumadan hiç olur mu " 
Abdurrahman Kurt. 
AKP Diyarbakır İl Başkanı. 
Kırk yaşlarında bile değil. İstanbul'daki Yıldız Teknik Üniversitesi'nden mezun bir mühendis. İslamcı siyasetten geliyor. Demokrasi ve Avrupa Birliği konularını önemseyen, noktası virgülü yerinde konuşan, dünya ve Türkiye hallerini yakından izleyen, hatta yerli yerine oturtabilen bir siyaset adamı. Bu yakınlarda İl Başkanlığı'na getirilmiş... 
Kürt kimliği, Türk kimliği. 
Kendisiyle bir sabah vakti Diyarbakır'da bu konuyu konuştuk. Ne düşündüğünü kendi ailesinden anlattı 
"Ben Diyarbakır doğumlu bir Kürt'üm. Eşim mimar, Karadeniz Teknik Üniversitesi'nden mezun. Bayburtlu bir Türk, hem de halisinden... Kendisiyle bir bilgisayar kursunda tanıştık, evlendik. İki çocuğumuz var, onlar hem Türk hem Kürt... Yeni evlenmiştik. Eşimin anneannesi beni tanımak için Bayburt'tan İstanbul'a geldi. Yer sofrasında yemek yiyoruz. Kayınbiraderim geldi. Anneanne dedi ki, 'Gel, otur sofraya. Bir şeyler ye, güçlen ki bir Kürt'ün belini yere vurasın.'Ben gülmeye başladım. Eşim bozuldu, annesine döndü, 'Abdurrahman Kürt, bilmiyor mu ' dedi. Anneanne istifini bozmadı, 'O namazında niyazında bizim damat Kürt değil Müslüman' diye karşılık verdi." 
Şöyle devam etti Abdullah Kurt 
"Hem Türk hem Kürt olmak... Bizim ailemiz bu ülke için, geleceğimiz için bir model... Bir büyük ailenin içinde huzur ve barış içinde birlikte yaşamaktan daha güzel ne olabilir ki Batı'yla Doğu arasındaki Türkiye'nin yerini Turgut Özal çok iyi anlamıştı. Bir ayağımız Doğu'nun, bir ayağımız Batı'nın derinliklerine gidiyor. İkisinin çatışmayacağı, kendi Kürt'üyle barışık, Avrupa Birliği içinde bölge Kürtleri için de cazibe merkezi olan bir Türkiye..." 
Etnik milliyetçilikleri aşabilmek 
Milliyetçilikleri törpülemek demokrasi içinde... 
Başka çare var mı Avrupa'yı düşünün. Yaşlı kıta, bütün büyük savaşların anasıydı. Oluk gibi kan aktı milliyetçiliklerin, dinci fanatizmlerin kavgalarında. Sonunda İkinci Dünya Savaşı'yla noktayı koydular. Yüzyıllar boyu birbirlerini tüketmeye çalışmış Fransızlarla Almanlar el ele verip tarihin en büyük 'barış projesi'nin temelini attılar. 
AB böyle doğdu. 
Bir barış projesi olarak. Milliyetçiliği aşmak için... Dinci bağnazlığı, fanatizmi aşmak için... Eğer Türkiye de tarihin bu en iddialı barış projesi içinde yerini alırsa, AB'nin uluslarüstü yapıları içinde yerini alırsa, barış ve huzuru kalıcı olarak yakalamış olur. 
Bunun için de 
Yeni yılda Avrupa Birliği'yle üyelik müzakerelerine başlayacak bir Türkiye'nin aynı zamanda bir affı öncelikle içeren bir Güneydoğu'da çözüm paketi için düğmeye basması aklın yoludur. 
Acılar ve kopuşlar, savaşlar, tarihin bazı dönemlerinde demokrasi ve barış için ödenen bedellerdir. 
Avrupa fena halde bunu ödedi. 
Şimdi barış ve refah içinde. 
Darısı başımıza 
Güneydoğu'dan altıncı ve son yazıyla iyi pazarlar 
- 
BEHİÇ EKŞİ için... 
Yıllar yılı birlikte haber peşinde koşmuştuk Ankara'da. O, başkent gazeteciliğinin ve siyasal muhabirliğin kıdemli bir üyesi, duayeniydi. Ben ise henüz mesleğin merdivenlerini tırmanmaya çalışan bir çırak... Aradaki mesafeyi hiç hissettirmeyen, genç muhabirlerle birlikte olmayı seven, zarif ve çalışkan bir insandı. Oktay Ekşi'nin, özellikle başkent gazeteciliğinden yola çıkmış gazeteci milletinin başı sağ olsun. 
Behiç Abi'yi rahmetle anıyorum. 


</TEXT>
</DOC>
