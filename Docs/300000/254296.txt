<DOC>
<DOCNO> 254296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/siyaset/axsiy02.html </URL>
<DATE> 2004/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarıgül 'yurt gezisine' çıktı 
</HEADLINE>
<TEXT>


CHP Genel Başkanlığı için aday olup olmamasının önem taşımadığını söyleyen Sarıgül, 'yurt gezisi'ne başladı 


Şişli Belediye Başkanı Mustafa Sarıgül, CHP Genel Başkanlığı için aday olup olmamasının önem taşımadığını söyledi, ancak Sivas'tan başlayacak uzun bir yola çıktıklarını belirterek, aday olabileceği mesajı verdi. Sarıgül, "Önemli olan, siyasi parti farkı gözetmeden, ulusal birlikten yana olan bütün vatandaşların takdirini kazanmak" dedi. 
Yurt gezileri kapsamında Sivas'ta, programı hakkında düzenlenen basın toplantısına telefon aracılığıyla katılan Sarıgül, Mevlana Meydanı'nda düzenleyeceği mitingde Sivaslıların kendisini ve arkadaşlarını mahcup etmeyeceğine inandığını dile getirdi. Sarıgül, sözlerini şöyle sürdürdü 
"Hiçbir siyasi parti farkı gözetmeksizin, bütün Sivaslı hemşerilerimle kucaklaşmak istiyorum, onlara görüş ve düşüncelerimi anlatmak istiyorum. Hak doğrunun yanındadır. Allah bizi hiçbir zaman doğru yapacağımız işlerden ayırmasın. Ulusumuzun ortak değerlerini öne çıkarmak Sivas'tan başlayacak. Gücünü halktan, haktan alan mutlaka kazanacak ve aydınlığa çıkan yolda adımlarımızı sıklaştıracağız." 
Sarıgül, adaylığıyla ilgili bir soruya da "Şu andaki düşüncemiz, Şişli'de aldığımız başarıyı Türkiye'nin her tarafında yakalamaktır. En azından yurttaşlık görevimi yerine getirmenin bilinci içinde koşuyorum. Daha gideceğimiz çok yer var" yanıtnı verdi. 


</TEXT>
</DOC>
