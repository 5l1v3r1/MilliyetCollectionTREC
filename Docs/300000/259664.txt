<DOC>
<DOCNO> 259664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/siyaset/axsiy01.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'ye aşiret tehdidi Bayram'la uğraşma .. 
</HEADLINE>
<TEXT>


Hani aşireti lideri, eski CHP milletvekili Mikail İlçin, Mustafa Bayram'a arka çıktı, "Uğraşanlar pişman olurlar, tepkimizi eyleme dökeceğiz" dedi 

OSMAN BEKLEYEN Van DHA 


Eski CHP Hakk ri milletvekili ve Hani aşireti lideri Mikail İlçin, Van'daki uyuşturucu baskınıyla gündeme gelen eski milletvekili Mustafa Bayram'a arka çıktı. İlçin, CHP Genel Başkanı Deniz Baykal'ı "Bayram'ı küçük düşüremezler. Bu adamla uğraşmasınlar, pişman olurlar" diyerek tehdit etti. Baykal ise konuyla ilgili sorulara sinirlenerek yanıtlamaktan kaçındı. 
Mustafa Bayram, uyuşturucu kaçakçılığından gözaltına alınan oğlu Hamit Bayram'ın baskınla kaçırılması olayının ardından tutuklandıktan sonra 30 milyar lira kefaletle serbest kaldı. Van'da basın toplantısı düzenleyen İlçin ise, CHP ve Baykal'ın olayı büyütmesiyle puan kaybettiğini öne sürdü. İlçin, "Baykal, Bayram'la uğraşmasın. Bayram, bölgede geniş bir aşirete sahiptir. Ben mensubu olduğum Hani aşiretiyle birlikte Bayram'a yapılacak haksızlıklara tepki göstereceğim" diye konuştu. 

Baykal sinirlendi 
İlçin, CHP tarafından gönderilen ve olayı inceleyen CHP Genel Başkan Yardımcısı Cevdet Selvi başkanlığındaki heyete de tepki gösterdi ve "Ben burada olsaydım, heyeti burada bir saat bile durdurmazdım... Olayı büyütüp '2. Susurluk' diye lanse ettiler. Ben buradan Baykal'ı uyarıyorum... Bütün olaylar onların aleyhine gelişecektir. Aşiretler olarak tepkilerimizi, eylemlerle dile getireceğiz" dedi. 
Hatay gezisini sürdüren Baykal da İlçin'in sözlerinin aktarılması üzerine sinirlendi, konuyu değiştirdi. 


</TEXT>
</DOC>
