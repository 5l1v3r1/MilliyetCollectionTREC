<DOC>
<DOCNO> 276301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sontur20.html </URL>
<DATE> 2004/09/30/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Kızını döverek öldüren baba, çocuğun doğum gününde hapse çarptırıldı 
</HEADLINE>
<TEXT>

     Kartal'da 13 aylık ikiz kızlarından Ebru'yu döverek öldürdüğü iddiasıyla yargılanan baba Samet Sadi Öğütken, çocuğun doğum gününde müebbet ağır hapis cezasına çarptırıldı. 
     Kartal 1. Ağır Ceza Mahkemesi'ndeki duruşmaya, sanık Samet Sadi Öğütken ile müdahil anne Ayfer Öğütken ve taraf avukatları katıldı. 
     Duruşmada son savunmasını yapması istenen sanık Öğütken, mahkemedeki önceki savunmalarını tekrarladığını, ancak hazırlık ifadelerinin dikkate alınmamasını istedi. 
     Öğütken, ''Baskı altında ifade verdim. Çocuğumun göğsüne vurmadım. Annesinin saldırısından çocuğumu korumak için hareket halindeyken çocuk düştü'' dedi. 
     Sanığın savunmasının ardından duruşmaya ara veren mahkeme, daha sonra kararını açıkladı. 
     Mahkeme, sanık Samet Sadi Öğütken'i, TCK'nın 450 1. maddesi uyarınca müebbet ağır hapis cezasına çarptırdı. Kararda, hafifletici neden görülmeyerek cezada indirim yapılmadı. 
     Duruşma sonrası yakınlarıyla kucaklaşan anne Ayfer Öğütken, bugünün ikiz çocuklarının doğum günü olduğunu anlatarak, ''Bu zor bir gün. Adalet yerini buldu. Şimdi de buradan Ekin'in doğum gününü kutlamaya gidiyoruz'' diye konuştu. 
     Baba Samet Sadi Öğütken, Kartal'da 9 Kasım 2003 tarihinde meydana gelen olayda kızını döverek öldürdüğü iddiasıyla yargılanıyordu. 
     
</TEXT>
</DOC>
