<DOC>
<DOCNO> 261262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/ekonomi/eko05.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tersaneler yeterli kapasiteye sahip' 
</HEADLINE>
<TEXT>


Türkiye'de her türlü büyüklükte geminin inşa edilebildiğini dile getiren Murat Bayrak, "Dünya ülkelerine gemi satabilecek durumdayız" dedi 

MURAT ÖĞÜTÇEN Tuzla 

Gemi İnşa ve Sanayicileri Birliği Yönetim Kurulu Başkanı Murat Bayrak dün Tuzla'da yaptığı basın toplantısında sektörün durumu ve sorunları hakkında bilgi verdi. Sektörün uzun yıllar yapmış olduğu çalışmaların sonucunda dünya ülkelerine gemi satacak duruma geldiğini belirten Bayrak, birçok tip ve tonajda gemi inşa edebilecek yeni tersane projelerinin hazırlandığını kaydetti. Bayrak, tersanelerin denizi kirlettiği ve çevreye zarar verdiği görüşlerinin de yanlış olduğunu dile getirdi. 
Bayrak, gazetelerde çıkan ve Arkas Yönetim Kurulu Başkanı Lucien Arkas'a ait "Türkiye'de büyük bir gemiyi inşa edecek bir tersane ne yazık ki yok" beyanını dil sürçmesi olarak nitelendirdi. Tersanelerinde bu büyüklükte gemi yapabilecek yeterli kapasiteye sahip olduklarını ifade eden Bayrak, Tuzla'daki tersanelerde birçok geminin yapılmakta olduğunu ve bunların çoğunun da ihraç edileceğini söyledi. Bayrak, tersanelerinde birçok tip ve tonajda gemi inşa edebilecek durumda olduklarını, kamuoyunun yanlış bilgilendirilmemesi gerektiğini belirtti. Bayrak, başta Kuzey Avrupa olmak üzere dünyanın birçok yerine gemi sattıklarını da ifade etti. 

10 bin çalışan 
Sektördeki istihdamla ilgili bir soru üzerine yetkililer bir gemi inşaatının 14 ayda 400 kişiyle tamamlanabildiğini dile getirdi. Ayrıca verilen bilgilere göre tersanede çalışan bir kişi, yan sanayide dört kişinin daha istihdam edilmesini sağlıyor. Kadrolu istihdam rakamlarına bakıldığında istihdam 10 bin kişiyi bulurken, yan sanayi ve taşeronlarla birlikte bu rakam 50 bin kişiyi buluyor. 
Türkiye'deki tersanelerden son üç yılda yurtdışına 53 gemi ihraç edildi ve 1290 yabancı bayraklı gemi de onarıldı. 


</TEXT>
</DOC>
