<DOC>
<DOCNO> 277838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sontur25.html </URL>
<DATE> 2004/10/06/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Balkaner Plaza'daki cinayet davasında karar Müebbet hapis 
</HEADLINE>
<TEXT>

     Maslak'taki Balkaner Plaza'da Yurtbank'ın eski sahibi Ali Avni Balkaner'in oğlu Muzaffer Hakan Balkaner ve sekreter Birgül Özmen'i öldürdüğü öne sürülen Tuncay Baktimur, 2 kez müebbet ağır hapis cezasına çarptırıldı. 
     İstanbul 7. Ağır Ceza Mahkemesi'ndeki duruşmaya, tutuklu sanık Tuncay Baktimur getirildi. 
     Maslak'taki Balkaner Plaza'da Yurtbank'ın eski sahibi Ali Avni Balkaner'in oğlu Muzaffer Hakan Balkaner ve sekreter Birgül Özmen'i tasarlayarak öldürdüğü gerekçesiyle 2 kez müebbet ağır hapis cezasına çarptırılan Tuncay Baktimur'un, 1.5 yıl hücrede kalması kararlaştırıldı. 
     İstanbul 7. Ağır Ceza Mahkemesi'ndeki duruşmaya, tutuklu sanık Tuncay Baktimur katıldı. 
     Esas hakkındaki iddiaları sorulan müdahil avukatı Deniz Ketenci, Birgül Özmen'in 1998 yılında evlendiği sanık ile 2000 yılında boşandığını hatırlattı. 
     Boşanmanın ardından sanığın, Birgül Özmen'i sürekli tehdit ettiğini, otomobiline saldırdığını, evini yakmaya çalıştığını, üzerine kezzap attığını söyleyen Ketenci, Özmen'in bu konuda çok sayıda suç duyurusunda bulunduğunu ifade etti. 
     Sürekli ölüm tehditlerinde bulunan sanığın, Muzaffer Hakan Balkaner, Ali Balkaner ve eski eşini öldürmek amacıyla planlı olarak hareket ettiğini, olay yerine öldürmek amacıyla gittiğini belirten Ketenci, şöyle konuştu 
     ''Ben de olayın tanığı olan bir kişiyim. Sanık plazaya vardığında Muzaffer Hakan Balkaner'e babasını Ali Avni Balkaner'i aratmış. Biz de toplantıda bulunuyorduk. Ali Avni Balkaner, sanıkla konuştu. Sanık ona kısa süre içinde birkaç kişiyi öldüreceğini söyledi, gelmesini istedi. 5 dakika sonra telefonda silah seslerini duyduk.'' Avukat Ketenci, sanık hakkında tahrik hükümlerinin uygulanmaması gerektiğini söyledi. 
     
     BABANIN TEPKİSİ 

     Esas hakkındaki savunmasını yapan Baktimur'un avukatı Kadir Kartal da, sanığın bu olayı gerçekleştirmesine neden olan sebeplerin iyi tespit edilmesi gerektiğini söyledi. 
     Müvekkilinin ataerkil bir ailede baskı altında yetiştiğini, psikolojik sorunları olduğunu belirten Kartal, Birgül Özmen'in ve çevresindeki insanların müvekkilini tehdit ettiğini öne sürdü. 
     Avukat Kartal'ın ''Çocuk boşanmış ama kurtulamamış'' sözlerine tepki göstererek, hakarette bulunan Birgül Özmen'in babası Mehmet Özmen, duruşma salonundan dışarı çıkarıldı. 
     Kadir Kartal, müvekkiline verilecek cezada olayın tahrik altında gerçekleştiğinin ve sanığın duruşmalardaki iyi halinin gözönüne alınarak indirim yapılmasını istedi. 
     Savunması sorulan sanık Tuncay Baktimur, yüzüne karşı olmasa da bazı kişiler aracılığıyla tehdit edildiğini belirterek,''10 milyon dolar karşılığında beni öldürtmek istiyorlar. Tetikçiyi de biliyorum'' dedi. 
     Cezasına razı olduğunu, ancak müdahil avukatının Birgül Özmen'e tehditte bulunduğu yönündeki iddialarını kabul etmediğini, olayı planlamadığını belirterek, ''Beni hep onlar çağırdı. Onlar bana gel dedi. Ben askerliğimi Şırnak'ta yaptım. Adam öldürmek bana kolay... 8 kellem var...'' diye konuştu. 
     Psikolojik rahatsızlığı olduğunu, ''bu konuda dinlenilen tanıkların Ali Avni Balkaner tarafından satın alındığını'' iddia eden Baktimur, ''Ben öldürmeseydim onlar beni öldürecekti'' dedi. 
     
     KARAR 

     Davanın karar aşamasına geldiğini belirten mahkeme heyeti, sanığın olaydan önceki davranışları ile olay sırasındaki davranışları, sözleri ve diğer deliller değerlendirildiğinde eylemin tasarlayarak yapıldığı kanaatine varıldığını belirtti. 
     Tuncay Baktimur'u, ''tasarlayarak Muzaffer Hakan Balkaner ve Birgül Özmen'i pompalı tüfekle vurup öldürdüğü kanaatine varıldığını'' belirten mahkeme heyeti, Baktimur'u ''hafif tahrik altında tasarlayarak adam öldürmek'' suçundan 2 kez müebbet ağır hapis cezasına çarptırdı. 
     Mahkeme heyeti, sanığın 2 kez müebbet ağır hapis cezasına çarptırılmış olması nedeniyle TCK'nın 70. maddesi uyarınca, cezasının infazının 1.5 yıllık bölümünün geceli-gündüzlü bir hücrede tutularak yapılmasını da hükme bağladı. 
     Tuncay Baktimur'un cezasında ''iyi halden'' dolayı indirim öngören TCK'nın 59. maddesinin uygulanmasına yer olmadığına karar veren mahkeme heyeti, Baktimur'un ömür boyu kamu hizmetlerinden mahrumiyetini de kararlaştırdı. 
     Sanık hakkındaki ceza uygulaması sırasında ''ağır tahrik'' hükümlerinin uygulanması ve sanığın duruşmalardaki iyi halinin de gözönüne alınması gerektiği görüşünde olduğunu belirten üye hakim Tacettin Tok, bu yönlerden karara muhalif olduğunu ifade etti. 
     Duruşma sonrası cezaevi ring aracına götürülürken ''Ben ölmeden bu dava bitmez'' diye konuşan Baktimur, daha sonra da ''Şerefsizlerin sonu ölümdür. Öldürmeye devam...'' şeklinde bağırdı. 
     Maslak'taki Balkaner Plaza'ya 3 Nisan 2003 tarihinde pompalı tüfekle giren Tuncay Baktimur, Yurtbank'ın eski sahibi Ali Avni Balkaner'in oğlu Muzaffer Hakan Balkaner ile eski eşi olan sekreter Birgül Özmen'i öldürmüştü. 
     
</TEXT>
</DOC>
