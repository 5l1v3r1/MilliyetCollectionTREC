<DOC>
<DOCNO> 280886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/siyaset/axsiy02.html </URL>
<DATE> 2004/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis 'orduevi' 
</HEADLINE>
<TEXT>


Meclis'teki tabur lokantasında, sakal-türban yasağının sık sık ihlal edilmesi üzerine asker, kapıya 'türban, sakal, takke, cüppe' yasağı tabelası astı 

Saliha Çolak - Ankara 


AKP milletvekillerinin, Meclis'teki tabur lokantasında uygulanan sakal ve türban yasağını çiğneme girişimlerinden bunalan asker, lokantanın kapısına "türban, sakal, takke, cüppe" yasaklarından oluşan bir uyarı listesi astı. Cumhurbaşkanlığı Muhafız Alayı'na bağlı tesislere girişte yıllardır uygulanan yasak nedeniyle AKP döneminde askeri personelle milletvekilleri arasında tartışmalar yaşanması üzerine, kapıya ilk kez "yasak" listesi asıldı. Bahçesi nedeniyle özellikle yazları milletvekilleri ve personel tarafından sıkça kullanılan lokantanın kapısındaki listede, günlük sakal tıraşı olmayanlar ve türbanlılarla, hastalık söz konusu olmadığı sürece bone takanların da içeri alınmayacağı vurgulandı. 

Şort, uzun saç yasak 
"Gazino giriş kuralları, Milli Savunma Bakanlığı" başlıklı liste şöyle 
1- a 12 yaşından küçük çocuklar şort veya bermuda pantolonla girebilir. 
b- Bayanlar toplumun değer yargılarına göre, açık sayılmayacak şekilde, modern ütülü, temiz kıyafetle girebilir. Kemoterapi vb. tedavi görenler bone kullanabilir 
c- Personel eşleri ile giriş kartına sahip personelin annelerinden, ileri yaşta olmak kaydıyla, yüzü açık kalacak şekilde çene altından bağlanmış modern bir görünümü haiz eşarp ve boneyle türbanlar hariç girebilir. 
2- Girişe engel kıyafetler 
a- Günlük sakal tıraşı olmamış, saçlar kulak veya enseyi örtecek kadar anormal, uzun veya arkadan bağlı erkeklerle, ütüsüz ve kirli elbise giyenler, 
b- Çağdaş olmayan, inkılap kanunlarına aykırı, siyasi ve dini akım veya ideolojiyi belirleyen kılık veya kıyafette olanlar, 
c- Sakallı, cüppeli, sarıklı, takkeli, türbanlı ve benzer çağdaş olmayan kıyafetle gelenler, yabancı uyruklu kişiler, eşofman veya şortla gelenler giremez. 


</TEXT>
</DOC>
