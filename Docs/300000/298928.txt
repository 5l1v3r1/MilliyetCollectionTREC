<DOC>
<DOCNO> 298928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sonspo17.html </URL>
<DATE> 2004/12/19/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Aktuğ Yönetim kurulunun arkasında durulması gerekir... 
</HEADLINE>
<TEXT>

     Trabzonspor Kulübü başkan adayı Atay Aktuğ, TRabzonspor Yönetim Kurulu'na kim seçilirse seçilsin kesinlikle yönetim kurulunun arkasında durulması gerektiğini söyledi. 
     Aktuğ, 19 Mayıs Spor Salonu'ndaki Trabzonspor Kulübü Olağan Kongresi'nde yaptığı konuşmada, dün akşamki İstanbulspor maçını kazandıkları takdirde ilk yarıyı ikinci sırada tamamlayacaklarını belirterek, ''Ancak futbolun cilveleri vardır. Kimse üzülmesin. Devre arasında takımı bir veya iki futbolcuyla takviye ederek ikinci yarıya daha güçlü gireceğiz. Bunun müjdesini veriyorum'' dedi. 
     Oy kullanan delegelerin oy kullanırken sadece genel kurul delegesi olma hakkını kendilerinde görmemelerini isteyen Aktuğ, ''Oy kullanırken 7-8 milyon Trabzonspor taraftarının oluşturduğu camianın size yüklediği sorumluluğu düşünün'' diye konuştu. 
     Aktuğ, Trabzonspor Yönetim Kurulu'na kim seçilirse seçilsin kesinlikle yönetim kurulunun arkasında durulması gerektiğini vurgulayarak, ''Bugüne kadar alınan kararlar mutlaka Trabzon ve Trabzonspor kamuoyunun düşünceleri doğrultusunda alınmıştır. Bugünden sonra da öyle olacağını tahmin ediyorum. Bugüne kadar bana pekçok eleştiri yapıldı. Bugünden sonra da eleştiriler mutlaka olacaktır. Ancak bu eleştiriler yapıcı, Trabzonspor'un çıkarı için olmalı ve hiçbir zaman kişiselliğe dönüştürülmemelidir'' dedi. 
     Geçen yıldan bu yana Trabzonlular olarak yönetimin arkasında durulmadığını, yönetim kurulunda da bazı yöneticilerin başkanın arkasında çok fazla duramadığını savunan Aktuğ, şöyle devam etti 
     ''Başkanın dışında kulübü temsil yetkisi kimseye verilmemiştir. Bu başkan ne derse o olacaktır anlamına gelmiyor. Herkes düşüncesini söyleyebilir. Ancak alınan kararların bir bütün olarak uygulanması ve savunulması gerekir. Yönetim kurulunda bazıları alınan kararları dışarıda tartışmaya açmıştır. Çıkan çatlak sesler ondan kaynaklanmıştır. Yönetim kurulu üyeleri başkanın arkasında durmalıdır. Trabzon'da sıkıntı budur. Bu sıkıntıyı aşmak gerekir.'' Aktuğ, yönetim kurulu listesini oluştururken düşüncesinin mevcut yönetim kurulu listesindeki yöneticilerle yarım kalan işlerini tamamlamak olduğunu, bu nedenle eski yönetim kurulundaki 10 kişinin yeni listesinde de yer aldığını kaydederek, şöyle konuştu 
     ''Yeni aldığımız 5 arkadaşımızı sadece parası için almadım. Onlarla yarım kalan işlerimizi, neler yapılacağını konuştum ve hepsinden onay aldım. Elbetteki yeni arkadaşlarımızın da maddi katkıları olacaktır. Yönetim kuruluna gelen arkadaşlarımız kendi durumuna göre maddi yardımı vereceklerdir. Trabzonspor Kulübü yöneticisinin Trabzon'dan, İstanbul'dan, Almanya'dan, Diyarbakır'dan olması önemli değildir. Trabzonspor artık büyümüştür. Trabzonspor sadece Trabzon'un takımı olmaktan çıkmıştır.'' Aktuğ, Trabzonspor'un bu yılki kadrosunun son yılların en iyi kadrosu olduğunu, bunun bir şans olduğunu dile getirerek, bunda geçmiş yönetimlerin de katkısı olduğunu ve bundan sonraki yönetim kurullarının da başarılı olacağına inandığını söyledi. 
     Takımların başarılı futbolculardan kurulu olabileceğini, ancak kulüp büyük olmazsa o takımı tutmanın zor olacağını kaydeden Aktuğ, ''Sezon başında Fenerbahçe Gökdeniz için aylarca propaganda yaptı. Ancak biz dik durduk. Çeşitli tartışmalara rağmen Gökdeniz, Fatih ve diğer futbolcularımızı takımda tutmayı başardık. Kulübün büyümesinde sportif başarıların büyük önemi vardır. Eğer onları verseydik çok küçülürdük. Eğer bugün bu seviyelere geldiysek bence yönetim kurulu başarılıdır'' diye konuştu. 
     
     ABANOZ ''KAZANAN TRABZONSPOR OLACAKTIR'' 
     Diğer başkan adayı Osman Abanoz ise, Trabzonspor camiasının çok büyük bir camia olduğunu, herkesin Trabzonspor'u sevdiğini belirterek, şunları söyledi 
     ''Ancak kahvehanelerde, televizyonlarda, sokaklarda tenkit yapanların gerek başkanlık gerekse yöneticilik alanında ilgisiz kaldıklarını gördük. Bu genel kurul öncesinde onlarca başkan adayı ve yönetici adayı Trabzonspor'u yönetmek için gayret göstermeliydi. Maasesef gelinen bu noktada tek listeyle gidilecek genel kurulun Türkiye'nin dört büyük kulübünden biri olan Trabzonspor'un tarihteki şanına uygun olmayacağını düşündük. Ankara, İstanbul ve Trabzon'da çalışma yaparak Trabzonspor Kulübü başkanlığına aday olduk.'' Genel kurul delegelerinin tercihine saygı duyduklarını, kongreden çıkacak sonucun ne olursa olsun saygıdeğer olduğunu vurgulayan Abanoz, ''Bu bir mulalefet hareketi, grup hareketi veya siyasi hareket değildir. Trabzonspor'u daha iyi yönetmek adına hizmet yarışıdır. Bu hizmet Trabzon'a, dolayısıyla Trabzonspor'a olacaktır. Gerek spor gerek diğer alanlarda Trabzonsporluyum diyenlerin morallerini en yüksek noktaya çıkartmak için çok çalışarak, çok istişare ederek, paylaşımcı bir anlayışla önce yönetimde birliği, sonra da taraftarda, takımda ve camiada birliği sağlamak en önemli hedefimizdir'' diye konuştu. 
     Görev verildiği takdirde Trabzon'un iç ve dış dinamiklerini harekete geçirerek Trabzon'a yeni bir bahar havası estirmek istediklerini dile getiren Abanoz, ''Bu seçimin kaybedeni olmaz. Kazanan Trabzonspor olacaktır'' ifadelerini kullandı. 
     Konuşmalardan sonra oy kullanma işlemine geçildi. Her iki başkan adayı birlikte oy kullandı. Oy kullanma işlemi saat 16.00'da sona erecek. 
     
</TEXT>
</DOC>
