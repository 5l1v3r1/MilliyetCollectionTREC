<DOC>
<DOCNO> 258419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/spor/axspo03.html </URL>
<DATE> 2004/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a hızlı fren 
</HEADLINE>
<TEXT>


Gençlik ve Spor Genel Müdürü Mehmet Atalay, hızlı tren faciasındaki üzüntüyü bir daha yaşamamak için Ali Sami Yen Stadı'nın sıkı bir denetime gireceğini söyledi 

İSMET TONGO 


Atalay temkinli 
GALATASARAY Yönetimi, Ali Sami Yen Stadı'ndaki çalışmalarını sürdürürken, Gençlik ve Spor Genel Müdürü Mehmet Atalay yenilenmenin tamamlanmasının ardından, stadı sıkı bir denetime tabi tutacaklarını açıkladı. Atalay, "Millet bir tren faciası yaşadı, herkes üzüldü ve yıkıldı. Böyle bir olayı yaşamamak için en ciddi şekliyle denetime sokup, karar vereceğiz" diye konuştu. 

Federasyona yazı 
DERBİLER dışındaki maçların Ali Sami Yen Stadı'nda oynayacağını açıklayan Galatasaray, bu konuda taraftarına güvence verdi. Tribünlerin sezon başına kadar hazır olacağını açıklayan Başkan Danışmanı Hayri Kozak, yapılan çalışmalar konusunda Futbol Federasyonu'nu bilgilendirdiklerini ifade etti, "Burada oynayacağımızı temmuz başında da federasyona bir yazıyla bildirdik" dedi. 

Kapı gibi rapor 
STAT hakkındaki olumsuz haberlerin kombine biletlerin satışını yavaşlattığını ifade eden Kozak buna rağmen iddialı olduklarını, hedefledikleri 6 bin bilet satışının yarısını geçtiklerini belirtti. Hayri Kozak şöyle devam etti "Elimizde İTÜ'den aldığımız kapı gibi rapor var. Onlarda eski açık konusundaki sakıncalarını dile getirdiler. Ama kolonlarda çizik bile yok." 

Galatasaray'da sürpriz proje 

SEYRANTEPE'DEKİ 384 bin metrekarelik alanı alarak, yeni stadını oluşturmak isteyen Galatasaray'ın burada sürpriz bir projeyle ortaya çıkacağı öğrenildi. Gerekli anlaşmaların büyük bir bölümünü imzalatan Sarı - Kırmızılılar, bu arazinin kulübe devredilmesi için Maliye Bakanı Kemal Unakıtan'ın onayını bekliyor. Yapılan anlaşmaya göre 384 bin metrekarelik alanın, 184 bin metrekarelik alanına konut yapılacak. 
150 bin metrekareye stat ve spor tesisi inşa edecek olan Cim - Bom, kalan 50 bin metrekarelik bölüme de büyük bir alışveriş merkezi oluşturacak. Bin 500 konutu kapsayacak projede, dairelerin yarısı yapan firmaya kalacak, diğer yarısı ise Galatasaray adına komisyonlu olarak satılacak. Galatasaray, arazinin üst kullanım hakkına sahip olacak ve devletin takdir edeceği bir miktar kira bedeli olarak ödenecek. 

Hoşgeldin Cim-Bom 

Galatasaray, Hollanda ve Almanya kampının ardından dün Amerika'ya geçti. Sarı-Kırmızılılar, Yeni Dünya'da coşkuyla karşılanırken, havaalanında bulunan bazı Türkler, ilginç kıyafetleri nedeniyle polislerce sorgulandı 

HALİL ÖZER 

Üçüncü etap başladı 
GALATASARAY, Yeni Dünya'ya "merhaba" dedi. Hollanda ve Almanya kampının ardından yurtdışındaki üçüncü etap çalışmaları için Amerika'ya giden Cim - Bom kafilesi, burada bulunan taraftarlarca New York'taki John F. Kennedy havaalanında coşkulu bir şekilde karşılandı. Bu sırada Cim - Bomlu taraftarların bazıları, giydiği ilginç giysiler nedeniyle New York Polisi tarafından sorgulandı. 

İlk maçı yarın 
NEW Jersey eyalet karması ile yarın oynayacak olan Galatasaray, kampa gireceği tesislerin sahibi Princeton Üniversitesi ile de bir maç yapacak. Aslan, 1 Ağustos'ta da Champions World'te Şampiyonlar Ligi Şampiyonu Porto ile karşılaşacak. Galatasaray USA Derneği yarın akşam New York kıyılarında bir gemide buluşma gecesi düzenleyecek. Sarı-Kırmızılılar ayrıca helikopterle New York turu atacak. 

Hagi terletti 

GECE geç saatlerde ABD'ye gelen Galatasaray, ilk idmanını da dün yaptı. Uzun uçak yolculuğu nedeniyle jetlag sıkıntısı yaşayan ve sabah erken kalkan oyuncuların yorgun hali dikkat çekmesine rağmen Hagi adeta futbolcuların pestilini çıkardı. Princeton Üniversitesi'nin sahasında gerçekleştirilen idmana Amerikalılar büyük ilgi gösterdi. Bu arada bir süre önce Hagi ile arasında anlaşmazlık çıkan Ergun Gürsoy da bugün kampa katılacak. 


</TEXT>
</DOC>
