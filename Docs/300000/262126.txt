<DOC>
<DOCNO> 262126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonspo29.html </URL>
<DATE> 2004/08/10/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Topbaş'tan olimpiyatlarda madalya getiren sporculara konut sözü... 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, 2004 Atina Olimpiyat Oyunları'nda yer alacak İstanbul Büyükşehir Belediyespor Kulübü sporcularıyla biraraya geldi. 
     Malta Köşkü'nde gerçekleştirilen yemekte Kadir Topbaş, olimpiyatlarda mücadele edecek İstanbul Büyükşehir Belediyespor Kulübü bünyesindeki grekoromen güreşçiler Ercan Yıldız, Şeref Tüfenk, Şeref Eroğlu, Hamza Yerlikaya, Yekta Yılmaz Gül, judocular Neşe Şensoy Yıldız, Bektaş Demirel, Selim Tataroğlu ve tekvandocu Bahri Tanrıkulu'ndan başarı beklentilerini dile getirdi. 
     Grekoromen güreşçi Mehmet Özal'ın, sakatlığı nedeniyle MR çekimine gittiği için katılamadığı yemekte konuşan Topbaş, olimpiyatlarda mücadele edecek toplam 63 Türk sporcudan 10'unun İstanbul Büyükşehir Belediyespor bünyesinde yer aldığını vurgulayarak, ''Beklentimiz başarı, özellikle de madalya'' dedi. 
     İstanbul Büyükşehir Belediyesi'nin spora verdiği ciddi destekten bahseden Topbaş, kendisinin de Atina Belediye Başkanı'nın davetlisi olarak Yunanistan'a gideceğini kaydederek, ''İnşallah madalyalarla birlikte döneceğiz'' diye konuştu. 
     İstanbul Büyükşehir Belediye Başkanı Kadir Topbaş, yemekte sporculara 5'er milyar lira harçlık dağıtırken, Atina'dan madalya ile dönmeleri halinde konut sözü verdi. 
     İstanbul Büyükşehir Belediyespor Kulübü Başkanı Nuri Albayrak ise 2000 yılında Sydney'de yapılan olimpiyat oyunlarında Türkiye'nin elde ettiği 5 madalyadan 4 tanesini kendi kulüpleri bünyesindeki sporcuların kazandırdığına dikkat çekerek, Atina'da da beklentilerinin aynı olduğunu kaydetti. 
     Albayrak, sporcuların olimpiyatlara katılmasında maddi ve manevi desteklerini esirgemeyen başta belediye başkanı Kadir Topbaş olmak üzere herkese teşekkür etti. 
     
</TEXT>
</DOC>
