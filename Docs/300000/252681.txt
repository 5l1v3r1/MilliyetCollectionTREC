<DOC>
<DOCNO> 252681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonsiy19.html </URL>
<DATE> 2004/07/03/ </DATE>
<TIME> 22.01 </TIME>
<AUTHOR>  </AUTHOR>
<HEADLINE>
Baykal, lobi şirketi kendisiyle ilgili bilgi istediğini iddia etti 
</HEADLINE>
<TEXT>

     CHP Genel Başkanı Deniz Baykal, ABD'deki bir lobi şirketinden kendisiyle ilgili bilgi istendiğini savunarak, bundan CHP Genel Merkezi'ne ulaşan bir faks mesajıyla haberdar olduklarını söyledi. 
     Alınan bilgiye göre, Baykal, güvenoylamasına geçilmeden önce kendisi ve parti yönetimine yönelik eleştirileri yanıtlarken, kurultaydan 3 gün önce 30 Haziran 2004 tarihinde, Özel Kalem Müdürü Nesrin Baytok'a bir faks mesajı ulaştığını belirterek, bu mesajda ABD'deki bir lobi şirketinden kendisi hakkında araştırma yapılmasının istendiğine ilişkin bilginin yer aldığını kaydetti. 
     Baykal, mesajda, lobi şirketinin de 3 haftalık bir araştırma sonucu, 1995 yılında CIA tarafından kendisi hakkında hazırlandığı öne sürülen bir belgeye ulaştığı iddiasının yer aldığını söyledi. 
     Deniz Baykal, Özel Kalem Müdürü'nün, yoğun bir telefon trafiği sonucunda mesajda adı geçen kişiyle bağlantı kurduğunu ve bu kanaldan da Musul'daki bir kişiye ulaştıklarını anlattı. 
     Yapılan görüşmeler sonucu belgeyi talep edenin CHP'li bir milletvekilinin danışmanı olduğunun anlaşıldığını ifade eden Baykal, bu milletvekillinin kim olduğunu açıklamadı. 
     Baykal, CIA tarafından hazırlandığı iddia edilen 4 satırlık nota ulaştıklarını, ancak ''ciddiyeti olmayan bir belgeyle'' karşılaştıklarını kaydetti. 
     Lobi şirketinden bilgi talep eden kişinin, ulaşılacak belgenin en geç 1 Temmuz tarihine kadar gönderilmesine yönelik bir isteği de bulunduğuna dikkati çeken Baykal, bu tür yöntemlere başvurulmasının ''hiç hoş olmadığını'' söyledi. 
     
     GÜVENOYLAMASI BAŞLADI 

     Güvenoylamasına geçilmesinin ardından muhaliflerin büyük çoğunluğu toplantıyı terk ederken, bu kanattan 3 milletvekilinin salonda kalarak, güvensizlik oyu kullandıkları öğrenildi. 
     Edinilen bilgiye göre, milletvekilleri Ferit Mevlüt Aslanoğlu Malatya , Hasan Fehmi Güneş İstanbul ve Abdülkadir Ateş Gaziantep Baykal'a güvensizlik oyu verirken, daha önce olağanüstü kurultay için imza veren Tunceli Milletvekili Hasan Güyüldar ile Malatya Milletvekili Muharrem Kılıç güvenoyu verdi. 
     İsim okunarak yapılan güvenoylaması devam ediyor. 
     
</TEXT>
</DOC>
