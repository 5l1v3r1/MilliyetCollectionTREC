<DOC>
<DOCNO> 277244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sontur24.html </URL>
<DATE> 2004/10/04/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
"Cep telefonu ile fotoğraf çekme tartışması" kanlı bitti .. 
</HEADLINE>
<TEXT>

     Adana'da bir kişi, kahvehane işleten bir kişinin cep telefonu ile kızkardeşlerinin fotoğrafını çektiği iddiasıyla işyerinde silahla ateş açtı. Olayda kahvehanede bulunan bir müşteri yaralandı. 
     Emniyet Müdürlüğü yetkililerinden alınan bilgiye göre, İbrahim D, Onur Mahallesi 1 Sokak'ta bulunan Ümit Fakir'e ait kahvehaneye gelerek, kızkardeşlerinin fotoğrafını cep telefonu ile çektiği gerekçesiyle işyeri sahibiyle tartıştı. 
     Kahvehanede oturanlar ve çevredeki vatandaşların araya girmesiyle işyerinden çıkan İbrahim D, bir süre sonra, yeniden geldiği kahvehanede belinden çıkardığı tabancayı Ümit Fakir'e doğrultarak ateş açtı. 
     Kahvehanede oyun oynayan Yılmaz Yağ, sırtından yaralanarak Devlet Hastanesi'nde tedavi altına alındı. 
     Yetkililer, olaydan sonra kaçan zanlının arandığını soruşturmanın sürdürüldüğünü bildirdiler. 
     
</TEXT>
</DOC>
