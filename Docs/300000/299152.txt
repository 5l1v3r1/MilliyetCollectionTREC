<DOC>
<DOCNO> 299152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/soneko35.html </URL>
<DATE> 2004/12/20/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
TÜSİAD, işsizlik raporunu yarın açıklayacak... 
</HEADLINE>
<TEXT>

     Türk Sanayicileri ve İşadamları Derneği TÜSİAD ''Türkiye'de İşgücü Piyasasının Kurumsal Yapısı ve İşsizlik'' raporunu, yarın İstanbul'da açıklayacak. 
     Ceylan Intercontinental Oteli'nde gerçekleştirilecek toplantının açılış konuşmasını, Çalışma ve Sosyal Güvenlik Bakanı Murat Başesgioğlu, TÜSİAD Yönetim Kurulu Başkanı Ömer Sabancı ve TÜSİAD Yönetim Kurulu Üyesi ve Sosyal İşler Komisyonu Başkanı Arzuhan Yalçındağ yapacak. 
     TÜSİAD'ın 2003 yılında kamuoyuna sunduğu ''Türkiye'de İşgücü Piyasası ve İşsizlik'' başlıklı raporun devamı ve tamamlayıcısı olan yeni raporda, Türkiye'nin işgücü piyasasının kurumsal yapısının özellikleri, bu özelliklerin ne ölçüde esnek ya da katı bir işgücü piyasası oluşturdukları ve söz konusu özelliklerin yapısal işsizlik olarak tanımlanan olguya ne ölçüde neden olduğu inceleniyor. 
     ''Türkiye'de İşgücü Piyasasının Kurumsal Yapısı ve İşsizlik'' raporu, Galatasaray Üniversitesi Ekonomi Bölümü Başkanı Prof. Seyfettin Gürsel'in koordinasyonunda oluşturulan bir ekip tarafından hazırlandı. 
     
</TEXT>
</DOC>
