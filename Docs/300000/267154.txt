<DOC>
<DOCNO> 267154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sonsiy12.html </URL>
<DATE> 2004/08/28/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Erdoğan, İstanbul'daki programını keserek cenaze törenine katıldı 
</HEADLINE>
<TEXT>

     Bu sabah vefat eden Cumhurbaşkanı Ahmet Necdet Sezer'in annesi Hatice Sezer 86 , Afyon Asri Mezarlığı'ndaki aile kabristanında toprağa verildi. 
     Anne Sezer'in vefatının ardından ziyaretçi akınına uğrayan Cumhurbaşkanı Sezer'in Afyon'daki evinde hüzün vardı. 
     Annesinin vefatının ardından sivil bir araçla Afyon'a gelen Cumhurbaşkanı Sezer, cenaze namazına kadar evinde taziyeleri kabul etti. 
     Afyon'a gelen Cumhurbaşkanlığı Genel Sekreteri Kemal Nehrozoğlu da bir süre Cumhurbaşkanı Sezer'in evinde kaldı. 
     Cenaze namazının öğle namazına müteakip Afyon'un İmaret Camii'nden kaldırılacağının açıklanmasının ardından İstanbul'daki programını keserek Afyon'a gelen Başbakan Recep Tayyip Erdoğan, önce öğle namazına katıldı. Namaz çıkışı Cumhurbaşkanı Sezer ile tokalaşarak taziyelerini dile getiren Başbakan Erdoğan, Cumhurbaşkanı ile bir süre görüştü. 
     Cenaze namazında Başbakan Erdoğan ile yan yana saf tutan Cumhurbaşkanı Sezer'in oldukça üzgün olduğu göründü. Zaman zaman gözyaşlarını silen Cumhurbaşkanı Sezer, vatandaşlardan gelen yoğun taziyeleri de kabul etmeye çalıştı. 
     Zafer Haftası kutlamaları için Afyon'da bulunan çok sayıda üst rütbeli subaylar da Cumhurbaşkanı Sezer'in annesi Hatice Sezer'in cenaze namazına katıldılar. 
     İmaret Camii'nde kılınan cenaze namazında Cumhurbaşkanı Sezer'in eşi Semra Sezer de cemaatın yanında bulundu. 
     Kılınan cenaze namazının ardından Başbakan Erdoğan ile annesinin tabutunu bir süre taşıyan Cumhurbaşkanı Sezer, omuzlarda giden cenazeye de bir süre arkadan baktı. 
     Afyon Asri Mezarlığı'nda toprağa verilen Anne Sezer'in kabrine de toprak atan Cumhurbaşkanı Sezer, daha sonra eşiyle birlikte babası Mehmet Sezer'in de kabri başında dua etti. 
     Taziyeleri de Afyon Asri Mezarlığı'nda kabul eden Cumhurbaşkanı Sezer, Afyon'daki evinde akrabalarıyla dinlenmeye çekildi. 
     
</TEXT>
</DOC>
