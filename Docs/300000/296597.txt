<DOC>
<DOCNO> 296597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonsiy17.html </URL>
<DATE> 2004/12/10/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Arınç ''AB 17 Aralık'ta yeni şartlar öne sürerse nezaketsizlik sayarız'' 
</HEADLINE>
<TEXT>

     TBMM Başkanı Bülent Arınç,''AB, 17 Aralık'ta Türkiye'ye tarih vermek için kriterlerde yer almayan yeni şartlar ileri sürerse bunu TBMM'ye karşı nezaketsizlik sayarız'' dedi. 
     Arınç, TBMM eski Senato Salonu'nda, Türk Parlamenterler Birliği ve RTÜK tarafından düzenlenen ''AB Sürecinde Medya ve Demokrasi'' konulu panelin açılışında konuştu. 
     AB'nin, 17 Aralık'ta Türkiye'ye tarih vermek için kriterlerde yer almayan yeni şartlar ileri sürmesinin TBMM'ye karşı nezaketsizlik olacağını ifade eden Arınç, ''kimse, bizden teslimiyet, onurumuzu ve halkımızın çıkarlarını zedeleyecek bir davranış beklemesin'' diye konuştu. 
     Arınç, Avrupa'nın, tarihinin en ciddi demokrasi sınavını verdiğini bildirerek, ''Eğer bizim masada bir ödevimiz, yerine getirmemiz gereken herhangi bir kriter kalmamışsa üyeliğimiz konusunda tereddüt edilmesinin sebebi nedir Türk halkı bunun cevabını bekliyor'' dedi. 
     Arınç, TBMM eski Senato Salonu'nda, Türk Parlamenterler Birliği ve RTÜK tarafından ortaklaşa düzenlenen ''AB Sürecinde Medya ve Demokrasi'' konulu panelin açış konuşmasını yaptı. Zamanı ve mekanı son derece isabetli seçilen panelin konusunun da çok anlamlı olduğunu ifade eden Arınç, şunları söyledi 
     ''Yaklaşık 7 gün sonra Türkiye'nin tam üyeliği konusunda, AB'de önemli bir karar açıklanacak. Sanırım bu karar, bizim iki yüz yıllık modernleşme tarihimizde önemli bir dönüm noktası olacak. 
     Türkiye, doğal olarak bu tarihe endekslendi. Medyadan siyasi kurumlara, borsadan esnafa kadar herkes çıkacak kararı merakla bekliyor. 
     Sizlerin de yakından takip ettiği gibi devletin tüm organları bu süreçte oldukça aktiftir. Bu çatı altında yaptığımız reformlar nedeniyle de biz meclis olarak, konuyla çok daha yakından ilgileniyoruz. 
     Son birkaç gündür üyeliğimiz konusunda negatif açıklamalar ve olumsuz beyanatlar veriliyor. Dışişleri Bakanlığımız, konuyla çok yakından ilgileniyor ve bu olumsuz ifadelerin değiştirilmesi için çaba gösteriyor. 
     Sanıyorum Türkiye'nin üyeliği konusunda yaşanan bu tartışmalar sadece bizim için değil, tüm Avrupa tarihi açısından da kayıtlara geçmesi gereken bir durumdur. Bizim üyeliğimiz konusunda ortaya atılan argümanların mantığı ve gerekçeleri, bize göre tarihçilerin, siyaset bilimcilerin üzerinde çok durması gereken bir konudur. 
     Bizce Avrupa, tarihinin en ciddi demokrasi sınavını veriyor. Ve tarih bu sınavdan başarıyla çıkacak bir Avrupa'yı, takdirle sayfalarına kaydedecektir. 
     Ama bizim üyeliğimiz konusunda negatif bir karar çıkması halinde yine tarih, demokrasi, sağduyu ve adil davranış konusunda Avrupa'yı, unutulmayacak bir şekilde not edecektir.'' Türk halkının, büyük bir özveri ve sağduyu ile Hükümeti, Meclisi ve devletiyle bütünleştiğini ve üyelik politikasına destek verdiğini vurgulayan Arınç, ''Şimdi halkımız, 17 Aralık'a çok kısa bir süre kala Avrupa'dan gelen kafa karıştırıcı açıklamaları ve tutumları anlama çabasındadır. Eğer bizim masada bir ödevimiz, yerine getirmemiz gereken herhangi bir kriter kalmamışsa üyeliğimiz konusunda tereddüt edilmesinin sebebi nedir Türk halkı bunun cevabını bekliyor'' diye konuştu. Arınç, kendilerinin de halkın temsilcileri olarak bu soruyu Avrupa'ya ilettiklerini bildirerek, sözlerini şöyle sürdürdü 
     ''Bugüne kadar görüştüğümüz tüm Avrupalı siyasetçilerden bu soruya aldığımız cevap, üyeliğiniz konusunda herhangi bir sorun yoktur olmuştur. Peki raporlara giren itirazlar, tereddütler ve negatif saptamaların sebebi nedir 
     Avrupa'nın dürüst ve açık bir siyaset izlemediğini ve bizi oyaladığını iddia eden kesimlerin fikirlerine katılmak istemiyorum. 
     Ama insanlarımızın aklına böylesine şüpheler düşüren davranışların da mantıklı bir açıklaması olması gerekir diye düşünüyorum. 
     Ayrıca 2 yıldır geceli gündüzlü çalışan ve AB kriterleri için gerekli tüm reformları tamamlayan yüce Meclisimizin başkanı olarak söylüyorum 17 Aralık'ta Türkiye'ye tarih vermek için kriterlerde yer almayan yeni bir şart önümüze sürülürse bunu TBMM'ye yapılmış bir nezaketsizlik sayarız. 
     Burada tarihçilerin yanı sıra siyaset bilimcilerimizin de demokrasi açısından bu durumu mercek altına alması gerekir diye düşünüyorum. 
     Avrupa'daki demokrasi yelpazesinin ne kadar genişlediğini hep beraber göreceğiz. O zaman siyaset bilimcilerimiz ve bizler Avrupa'daki demokrasi anlayışının herkes için mi yoksa belirli bir kesim için mi işlediğini görmüş olacağız. 
     Sanırım dünyanın gözü bu gelişmeler nedeniyle Avrupa'nın ve Türkiye'nin üzerinde olacaktır.'' Arınç, AB sürecindeki en önemli noktalardan birinin de toplumun tüm farklı kesimlerinin bir ortak ideal etrafında birleşmesi olduğunu belirterek, Türkiye'nin Avrupa Birliği üyeliği konusunda toplumda çok büyük bir mutabakat bulunduğuna dikkati çekti. 
     Meclis'te muhalefet ve iktidar partilerinin çok başarılı bir dayanışma sergilediklerini kaydeden Arınç, Meclis dışındaki siyasi partiler, sivil toplum örgütleri, sendikalar, bağımsız kuruluşlar ve devletin tüm organlarının ve medyanın belki de ilk defa belirli bir hedef konusunda bu denli güçlü bir ittifak sergilediklerini söyledi. Medyanın çok büyük bir kesiminin AB üyeliği konusunda büyük destek verdiğini, hatta özel çaba bile harcadıklarını anlatan Arınç, bunun önemli ve anlamlı bir katkı olduğunu düşündüğünü ifade etti. 
     AB üyeliği konusunda aykırı düşünceleri olan kesimlerin de sesine kulak verdiğini belirten Arınç, şöyle konuştu 
     ''Bizim tam bir teslimiyet içinde, Avrupa'dan gelen her talebi kabul eden pasif bir siyaset izlediğimizi söylüyorlar. Avrupa'nın istediği her şeye boyun eğdiğimizi iddia ediyorlar. Bu konuda büyük bir yanılgı içindeler. 
     Biz Parlamento olarak görüşme yaptığımız yüzlerce Avrupalı siyasetçi karşısında eşit ve aynı düzeyde görüşmeler gerçekleştirdik. Bizi yanlış tanıyanlara doğrusunu anlattık, aleyhimize konuşanları ikna ettik, hatalı açıklamalar yapanları uyardık. Elbette tüm bunları yaparken nezaketimizden, aklıselimden uzaklaşmadık. Biz buna parlamenter diplomasi ve diplomasi nezaketi diyoruz. 
     Bağırıp çağırarak, sloganlar atarak, hakaretler ederek, duygusal davranarak bir yere varamayız. Sakin, bilinçli ve herkesle istişareler yaparak politikamızı sürdürdük. 
     Siyaset satrancında paniğe kapılan, duygularıyla hareket eden kaybeder. 
     Türkiye kendinden beklenen bir olgunlukla, cumhurbaşkanlığı, hükümet ve meclis olarak, onurlu ve akıllı bir siyaset yürütmüştür. Bundan kimsenin şüphesi olmasın. 
     Hamaset, duygusallık ve bilgiden yoksun hareket etmek bizim en büyük handikabımızdır. Bunları yenmemiz gerekir. 
     Kimse bizden teslimiyet, onurumuzu zedeleyecek davranış ve halkımızın çıkarına ters düşecek bir kabullenme beklemesin.'' 
     
</TEXT>
</DOC>
