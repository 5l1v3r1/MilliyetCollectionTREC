<DOC>
<DOCNO> 270532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/guncel/agun.html </URL>
<DATE> 2004/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kültür Bakanlığı izniyle cihat filmi 
</HEADLINE>
<TEXT>


Çocukça dergisinin Kültür Bakanlığı'nın izniyle dağıttığı çizgi filmlerde, Kalaşnikof silahlar ve bombalar eşliğinde "cihat propagandası" yapılıyor 

ŞÜKRAN PAKKAN İstanbul 

İslami yayıncılık yapan Atak Organizasyon'un satışa sunduğu "Çocukça dergisi"nin promosyon olarak verdiği çizgi filmlerden "cihat" mesajı çıktı. "Şehitler Cennete Gider" isimli setin tanıtımı, "Uğrunda canımızı vereceğimiz bazı değerler vardır" ifadesiyle yapılıyor. Çizgi filmler, Kalaşkinof, tank, bomba, türbanlı küçük kız çocukları görüntüleri eşliğinde, Şehit Mutahhari, Şehit Himmet, Şehit Beheşti, Şehit Çemran ismindeki kişilerin hayatı ve Allah yolunda ölüm anlatılıyor. Okul çıkışlarında çocukları eğiten sakallı militan karakterler, "İslam şehitlerinin bir eline silah, diğer eline kitap aldığını" söylüyor. 
Beş VCD'lik setin fiyatı 12 milyon lira ve Çocukça dergisinin son iki sayısı promosyon olarak veriliyor. Bir başka yöntem de dergiyle birlikte her ay bir VCD'nin promosyon olarak verilmesi. VCD'lerde, "Bu VCD'nin izinsiz olarak çoğaltılması kul hakkını ihlaldir" deniliyor. 

Namaz kılmayana uyarı 
Setin ilk bölümü, 10 yaşlarındaki Tahir'in babası tarafından camiye götürülmesiyle başlıyor. Tahir'in 5 yaşlarındaki kız kardeşi türbanlı, annesi ise çarşaflı. Tahir, oyuna dalıp, bir namaz vaktinde camiye gitmeyince babası tarafından uyarılıyor. 

Din için bir eline silah 
Setin en çarpıcı hik yesi, Şehit Himmet'in hayatını anlatan bölüm. İslamcı militanların fotoğrafları, Arapça pankartlar altında geçen çizgi filmde, Şehit Himmet, çocuklara "O, çok büyük bir insandı. Din için gerektiğinde bir eline silah, diğer eline kitap aldı" diye anlatılıyor. Himmet, askerde komutanı tarafından "proje ürettiği gerekçesiyle" hücreye gönderiliyor ve cezasını tespih çekerek bitiriyor. Askerlikten sonra öğretmen olan Himmet, militan oluyor eylemlere katılıyor, askerlerle savaşıyor. Filmin sonunda Himmet şehit oluyor. 
Atak Organizasyon Müdürü Hüseyin Akçalı, 2003 İran yapımı filmleri bir aracının getirdiğini belirterek, "Tercümesini yaptırıp, geçen ay satışa sunduk. Onun dışında bir şey bilmiyorum" dedi. 

"İslam, 'silah tut' demez" 

Prof. Dr. Süleyman Ateş, adı geçen şehitleri hayatında ilk kez duyduğunu kaydederek, "Düşüncelerini yaymak için isim de uydururlar. İslamiyet, din için eline silah alması gerektiğini söylemez" dedi. Kültür ve Turizm Bakanlığı Telif Hakları Sinema Genel Müdürlüğü yetkilileri, üç kişiden oluşan Alt Komisyon'un filmi incelediğini ve bandrol verilmesinde sakınca görmediğini söyledi. 


</TEXT>
</DOC>
