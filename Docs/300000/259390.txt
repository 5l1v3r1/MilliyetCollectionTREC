<DOC>
<DOCNO> 259390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sontur19.html </URL>
<DATE> 2004/07/30/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İbadethanelere yakın yerde alkollü içki satışı yasağı kalktı 
</HEADLINE>
<TEXT>

     Tütün, Tütün Mamulleri ve Alkollü İçkiler Piyasası Düzenleme Kurumu, ibadethanelerin 200 metre yakınındaki alanlarda açık alkollü içki satışı yapılamayacağına ilişkin sınırlamayı kaldırdı. 
     Tütün Mamulleri, Alkol ve Alkollü İçkilerin Toptan ve Perakende Satışı ile Satış Belgelerine İlişkin Yönetmelikte Değişikliğe gidildi. 
     Bugünkü Resmi Gazete'de yayımlanarak yürürlüğe giren yeni düzenleme ile 2002 yılında Resmi Gazete'de yayımlanan Tütün Mamulleri, Alkol ve Alkollü İçkilerin Toptan ve Perakende Satışı ile Satış Belgelerine İlişkin Yönetmeliğin 15'inci maddesinin dördüncü ve beşinci fıkraları yürürlükten kaldırıldı. 
     Yürürlükten kaldırılan fıkralarda, şu hükümlere yer verilmişti 
     ''Her türlü resmi ve özel okul bina ve tesisleri ile ibadethanelerin 200 metre mesafesinde açık alkollü içki satışı yapılamaz. 
     Ancak 2634 sayılı Turizmi Teşvik Kanunu'nun 19'uncu maddesinin birinci fıkrası ile resmi veya özel öğretim kurumlarının hapishane, içkili yer ve umuma açık yerlere olan uzaklıklarının belirlenmesine dair Yönetmelik'in 10'uncu maddesiyle getirilen istisnalar saklıdır.'' 
     
     YETKİ İÇİŞLERİ BAKANLIĞI'NDA 

     Tütün, Tütün Mamulleri ve Alkollü İçkiler Piyasası Düzenleme Kurumu yetkilileri, daha önce İçişleri Bakanlığı'nca çıkarılan bir Kanun ve buna ilişkin Yönetmelikler ile her türlü resmi ve özel okul bina ve tesisleri civarındaki açık alkollü içki satışına ilişkin 200 metre sınırının 100 metreye düşürüldüğünü hatırlattılar. 
     Kendilerinin ibadethaneler için de söz konusu mesafeyi 100 metreye indirmeyi düşündüğünü kaydeden yetkililer, ancak daha sonra bu konudaki bütün yetkinin İçişleri Bakanlığı'na bırakılmasının kararlaştırıldığını bildirdiler. 
     İçişleri Bakanlığı bünyesinde illerde mülki amir başkanlığında oluşturulan komisyonların içki ruhsatlarını verdiğine dikkat çeken Tütün Piyasası Düzenleme Kurumu yetkilileri, ''Son derece objektif çalışan bu komisyonlar, her yörenin özelliğine göre belirli kriterler uyguluyor. Örneğin turizm yöresi olan Bodrum ile Hakkari için farklı mesafeler söz konusu olabiliyor. Bu nedenle biz ibadethanelerle ilgili sınırlamayı da kaldırdık ve bu konudaki inisiyatifi tümüyle İçişleri Bakanlığı'na bıraktık'' dediler. 
     
</TEXT>
</DOC>
