<DOC>
<DOCNO> 267658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sontur27.html </URL>
<DATE> 2004/08/30/ </DATE>
<TIME> 18.37 </TIME>
<AUTHOR>  </AUTHOR>
<HEADLINE>
Otoyol gişelerinde yoğunluk... 
</HEADLINE>
<TEXT>

     30 Ağustos Zafer Bayramı dolayısıyla 3 güne uzayan hafta sonu tatilini değerlendiren vatandaşlara, çalıştıkları ülkelere dönen gurbetçiler de eklenince, Düzce'nin Kaynaşlı İlçesi'ndeki otoyol gişelerinde uzun araç kuyrukları oluştu. 
     Yetkililer, İstanbul-Ankara yönünde yaklaşık 1 kilometre uzunluğunda kuyruklar oluştuğunu bu nedenle 4 gişe görevlisinin izin kullanmadan görev yaptığını bildirdiler. 3 günlük tatil ve gurbetçilerin dönüşü nedeniyle gişelerde yoğunluk yaşandığını ifade eden yetkililer, bir gişeden günde ortalama 1150 aracın geçiş yaptığını kaydettiler. 
     Bu arada, Ankara yönünden gelen araçların, gişelerde bilet kalmadığı için durdurulmadan geçişlerinin sağlandığı belirtildi. 
     Yollardaki uzun kuyruklar, en çok seyyar satıcıların işine yaradı. Otoyola çıkan seyyar satıcılar, trafiğin açılmasını bekleyen tatilcilere çeşitli içecek ve gıda maddeleri sattılar. 
     
</TEXT>
</DOC>
