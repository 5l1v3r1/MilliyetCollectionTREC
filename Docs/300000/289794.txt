<DOC>
<DOCNO> 289794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sondun43.html </URL>
<DATE> 2004/11/18/ </DATE>
<TIME> 19.08 </TIME>
<AUTHOR>  </AUTHOR>
<HEADLINE>
Şili'de ilk boşanma yasası yürürlüğe girdi... 
</HEADLINE>
<TEXT>

     Şili'nin ilk boşanma yasası bugün yürürlüğe girerken, Şilililer uzun zamandır fiilen bitmiş evliliklerini sonlandırmak için mahkemelere koştu. 
     ''Bu halkımız için tarihi bir gün'' diyen Adalet Bakanı Luis Bates, halkı yeni yasaya göre hareket ederken ihtiyatlı olmaya çağırdı. 
     Başkent Santiago mahkemesinin bugün kapılarını açmasının üzerinden 2 saat geçmeden, 32 kişi boşanma davası açmak için başvurdu. Diğer kentlerde ne kadar başvuru olduğu ise henüz bilinmiyor. 
     Batı Yarıküre'de bir boşanma yasası bulunmayan son ülkeler arasında yer alan Şili'de yeni yasa kongreden 6 ay önce geçmişti. Ancak milletvekilleri, hakimlere yasayı incelemeleri, mahkemelere de gerekli idari değişiklikleri yapmaları için zaman tanımıştı. 
     Şimdiye kadar, evlilikleri bozulan çiftler, evliliklerinin geçersiz sayılması için hileye başvuruyorlardı. Bu hilelerin yaygın olarak başvurulanlarından biri şuydu çiftlerden biri mahkemeye giderek evliliklerinin geçersiz olduğunu çünkü nikah sırasında eşinin yanlış adres verdiğini söylüyordu. Bu şekilde yılda 6 bin kadar evlilik geçersiz sayılıyordu. 
     Yeni yasaya göre, en az bir yıldır ayrı olan çiftler, her ikisi de ayrılmak istiyorsa boşanmak için başvurabilecek. Taraflardan yalnızca biri boşanmak istiyorsa mahkemeye 3 yıl sonra başvurulabilecek. 
     Bugün mahkemeye başvuran Maria Victoria Torres adlı kadın, göz yaşları içinde dilekçesini verirken, yeni yasanın kendisine, korkunun olmadığı şerefli bir yaşam sürmenin kapılarını açtığını söyledi. Torres, kocasından 25 yıldır şiddet gördüğünü anlattı. 
     
</TEXT>
</DOC>
