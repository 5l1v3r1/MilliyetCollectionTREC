<DOC>
<DOCNO> 289673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/guncel/axgun02.html </URL>
<DATE> 2004/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Halterin umudu Emine Hanım 
</HEADLINE>
<TEXT>


Halter Federasyonu Başkanı Nuhut, Emine Erdoğan'a yönetim kurulu üyeliği teklif edeceklerini, Emine Hanım'ın varlığının "halter sporunu güçlendireceğini" söyledi 

UĞUR TENEKECİOĞLU Ankara DHA 

Halter Federasyonu Başkanı Kenan Nuhut, 11 Aralık'ta yapılacak başkanlık seçimlerinde, Başbakan Recep Tayyip Erdoğan'ın eşi Emine Erdoğan'a da yönetim kurulu üyeliği için teklif götüreceklerini açıkladı. 
Ancak Ankara kulislerinde, Erdoğan'ın teklifi kabul etmeyeceği konuşuluyor. 

Alternatif Sabancı 
Seçim için güçlü bir liste hazırladıklarını vurgulayan Nuhut, "yönetim kurulunda kadın üye bulunmaması"nın tek eksik olduğunu belirtti. 
Bu nedenle Emine Erdoğan'a öneride bulunacağını kay-deden Nuhut, şöyle konuştu 
"Erdoğan'a seçimlerden önce teklif götüreceğiz. Umarım bizleri kırmaz ve yönetim kurulumuzu onurlandırır. Kendisinin yönetim kurulumuzda olmasıyla, halter sporunun daha da güçleneceğini düşünüyorum. Eğer teklifimizi kabul etmezse, o zaman bize daha önce de çok yardımcı olan Dilek Sabancı'ya öneride bulunacağız. Sabancı'dan da olumsuz yanıt alırsak, eski Fenerbahçeli yönetici Sema Küçüksöz'e teklifte bulunacağız. Seçilirsek, bu kez mutlaka yönetim kurulumuzda bir kadın yönetici olacak." 
Ancak Erdoğan'ın konu hakkında önceden bilgi edindiği ve teklifi reddetmeyi düşündüğü dile getirildi. 
Milli Güvenlik Kurulu'nun MGK ilk sivil genel sekreteri unvanını taşıyan eski Atina Büyükelçisi Yiğit Alpogan'ın da, Nuhut'un listesinden seçimlere katılabileceği belirtilmişti. Hürriyet gazetesi yazarı Şükrü Küçükşahin'in kaleme aldığı yazıya göre, Atina Olimpiyatları'nı yakından izleyen, Spordan Sorumlu Başbakan Yardımcısı Mehmet Ali Şahin'e sürekli eşlik eden Alpogan, daha önce pek ilgisini çekmeyen halteri çok sevdi. 

Alpogan'ın merakı 
Şahin'le birlikte taktiklerin verildiği odalara bile giren Alpogan, taktik geliştirmeye de başladı. Haltere iyice merak saran Alpogan, Halter Federasyonu Başkanlığı seçiminde de Nuhut'un yönetim kurulu listesine girmeyi başardı. Seçilme şansının yüksek olduğu söylenen Alpogan, yönetim kuruluna girerse, sporda da bir ilke imza atmış olacak. 


</TEXT>
</DOC>
