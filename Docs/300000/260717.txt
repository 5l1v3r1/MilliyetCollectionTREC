<DOC>
<DOCNO> 260717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/yasam/ayas.html </URL>
<DATE> 2004/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem değil panik hasarı 
</HEADLINE>
<TEXT>


Gökova Körfezi'ndeki 'deprem fırtınası', dün de Bodrum'u 5.4'le sarstı. Binalarda hasar yok ama pencereden atlayan 7 kişide kırık var 

YAŞAR ANTER, AHMET BAYRAK, ENDER TÜRKKAN, HİLMİ DUYAR Muğla DHA 

Muğla ve çevresinde 2 gün önce başlayan deprem fırtınası dün de sürdü. Gökova Körfezi'nde dün sabah saat 06.01'de meydana gelen 5.4 büyüklüğündeki orta şiddetteki deprem büyük korku yarattı. Sarsıntıyla uyanan yöre halkı ve tatilciler sokağa fırladı. Merkez üssü Gökova Körfezi olan sarsıntı Bodrum, Marmaris ve Milas'ta hissedildi. Bu sarsıntıyı, bir saat kadar sonra, 07.19'da 5.0 büyüklüğündeki deprem izledi. 
Bodrum'da paniğe kapılan vatandaşlardan bazıları pencereden atladı. Telaşla evlerinden çıkarken çarpma sonucu yaralanlar dışında, bayılan ya da tansiyonu yükselenler de oldu. İlçedeki hastane ve sağlık ocaklarına kaldırılan toplam 25 kişiden beşinin bacağının, ikisinin de kolunun kırıldığı kaydedildi. 

'Turistler korkmasın' 
Bölgede can ve mal kaybı yaşanmadığını söyleyen Vali Hüseyin Aksoy, "Muğla birinci derece deprem kuşağında. Bu nedenle tüm birimlerimiz ve sivil savunma ekiplerimiz hazır" dedi. 
Bodrum Kaymakamı Osman Ekşi de şunları söyledi "Turistleri tedirgin etmemek lazım. Merkez üssü Gökova ve Güllük olan depremlerin Bodrum merkezmiş gibi anlatılması tedirginlik yaratıyor." 
Marmaris'in bulunduğu fay hattının, yıkıma neden olacak bir deprem üretmeyeceğini vurgulayan Kaymakam Cemalettin Özdemir de "Eviniz sağlam değilse, Ağrı'da olduğu gibi 4.5 şiddetindeki bir sarsıntı dahi yıkıma neden olur. Paniğe kapılmaya gerek yok" diye konuştu. 

2 günde 400 sarsıntı 

Kandilli Rasathanesi Müdürü Prof. Dr. Gülay Barbarosoğlu, Gökova Körfezi'nde 2 Ağustos'tan bu yana değişik büyüklüklerde 400'ün üzerinde deprem meydana geldiğini söyledi. Depremlerin birbirine yakın faylarda oluştuklarını ifade eden Barbarasoğlu, "Kimsenin paniğe, endişeye kapılmasına gerek yok. Ancak her zaman tedbirli ve akılcı davranmakta fayda var" dedi. 


</TEXT>
</DOC>
