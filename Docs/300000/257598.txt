<DOC>
<DOCNO> 257598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/soneko08.html </URL>
<DATE> 2004/07/23/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Ayakkabıda Çin'den sonra Brezilya tehdidi... 
</HEADLINE>
<TEXT>

     Ege Ayakkabı Sanayicileri Derneği EGEAYSAD Başkanı Abdi Ferhat Ferhatoğlu, ayakkabı üretiminde Çin'den sonra Brezilya mallarının da tehdit oluşturmaya, üretimi etkilemeye başladığını söyledi. 
     AA muhabirine açıklamalarda bulunan Ferhatoğlu, girdi maliyetlerini dünya ortalamalarına indiremeyen ayakkabı sektörünün dış rakiplerinden olumsuz etkilendiğini belirtti. 
     Bir kaç yıldır sektörün Çin'den gelen ayakkabılar nedeniyle çok sıkıntılı dönem yaşadığını kaydeden Ferhatoğlu, Çin mallarına karşı önlem alınmadan, başka ülkelerden gelen ürünlerin yeni tehditler oluşturduğunu kaydetti. 
     Çin'den gelen ayakkabıların gümrüklerden geçişini zorlaştırmak için 5 ihtisas gümrüğü oluşturulduğunu söyleyen Ferhatoğlu, şöyle dedi 
     ''İhtisas gümrükleriyle usulsüz ithalatlar engellenmiş oldu. Ancak ne kadar yavaşlatırsanız ve kontrol ederseniz edin, bu ürünlerin girişine engel olamazsınız. İhtisas gümrükleriyle tehdit giderilemedi. Ancak Çin'den sonra Brezilya'dan gelen ayakkabılar da üretimi etkilemeye başladı. Geçtiğimiz yıllarda iç piyasaya çok düşük miktarlarda giren Brezilya malları, bu yıl ayakkabı ithalatçılarının en önemli ürün kalemleri haline geldi.'' Ferhatoğlu, Brezilya'dan özellikle yaz aylarına yönelik, plastik hammaddeli terlik, sandalet gibi ürünlerin yoğun olarak girdiğine dikkat çekerek, bu alanda faaliyet gösteren yerli firmaların kapasitelerini minimuma çektiğini ifade etti. 
     
     İÇ PİYASADAKİ DURGUNLUK 
     Ayakkabı sektörünün girdi maliyetlerini düşürmek zorunda olduğunu kaydeden Ferhatoğlu, ''Girdi maliyetlerimiz yüksek kaldıkça Çin ve Brezilya'yı başka ülkeler izleyecektir. Yüksek istihdam yaratan ve ihracatı sürekli artan bu sektörün teşvik edilmesi gerekiyor. İstediğimiz teşvik, girdi maliyetlerimizin dünya fiyatlarına çekilmesidir'' dedi. 
     Enflasyondaki düşüş ve diğer ekonomik iyileşmelere rağmen iç piyasada durgunluğun devam ettiğini kaydeden Ferhatoğlu, ''İç piyasadaki durgunluk nedeniyle ihracata yönelme başladı. Ancak ihracatta kar marjlarının düşük olması, kapasite kullanım oranlarını düşürüyor. Ayakkabı sanayicisi yılda ancak 4 ay tam kapasiteyle çalışabiliyor'' diye konuştu. 
     
</TEXT>
</DOC>
