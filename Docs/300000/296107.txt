<DOC>
<DOCNO> 296107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/spor/aspo.html </URL>
<DATE> 2004/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Pardon Lordum 3-0 
</HEADLINE>
<TEXT>


Manchester United ile hesaplaşma günüydü. Sarı-Lacivertli takım Ada'lı yedekler önünde ikinci yarıda Tuncay ile harikalar yarattı, UEFA seferi öncesi büyük moral aldı 


90 dakika 

MEHMET DEMİRKOL 

Belli ki, aslında Fenerbahçe'yi hiçbir yere götürmeyecek bu maç çok önemliymiş... 6 - 2'nin rövanşını alma isteği, Manchester'ın bugüne kadar Türkiye'de kaybetmemiş olma rekorunu yok etme arzusu... Ve belki asıl önemlisi Ali Şen döneminde alınan yedi puanı geçmek, Sarı - Lacivertliler için temel hedefmiş... 40 bini aşkın seyircinin oluşturduğu büyük atmosfer de buna ekleniyordu. 
Daum, hafta sonu oynanacak derbiye rağmen sahaya ideal kadroyu sürmüştü. Bir tek, ama çok önemli oyuncu dışında... Mehmet Yozgatlı'nın yerinde Serkan vardı. Hafta sonu kullanamayacağı Aurelio ise on birdeydi. Şampiyonlar Ligi'nin Porto ile birlikte en müdavimi 10 kez Manchester karşısına bu ruh hali ve takımca karşı alana yığılarak başladı. İngilizler'de son lig maçı on birinden sadece bir oyuncu, Ronaldo sahadaydı. Ama buna rağmen sahaya çok iyi yayılıyorlardı. 4-1-3-2'leri savunma yönünde çok uyumluydular, ama ilk yarı boyunca da rakip kaleye neredeyse hiç gidemediler. Sadece Ronaldo ile yüklenmeye çalışıyorlar, ama klasik kanat organizasyonlarını kuramıyorlardı. Ronaldo'nun asıl takım içindeki bencilliği bu ekiple zararlı bir despotluğa dönüşmüştü. Şampiyonlar Ligi'ndeki 107. maçlarının ki bu Real'in 109 maçından sonraki en yüksek sayı ilk yarısında Fenerbahçe'ye verdikleri fırsatlar ise hep ceza sahası çevresinde yapılan serbest vuruşlardan geldi. Böylece neredeyse hiçbir pozisyon olmadan ilk yarı bitti. 
İkinci yarı muhteşem bir sayı ile başladı. Önder, Alex'in ve sonra Ümit'in ortasıyla devam eden akın, gecenin harika vuruşuyla 90'ı bulan bir gol oldu. Tuncay ilk maçta yaptığı o "sus" işaretini keşke bu golden sonra yapsaydı. Hepimiz susardık. Gol sonrası ardı ardına, önce Aurelio, sonra Nobre ile iki şans daha yakaladılar. Ama gol dahil tüm pozisyonların kralı 55'te Richardson'ın ayağından yan ağlara takılan şuttu. Olmayınca bir süredir kurdukları baskı sonlandı. Ve Fenerbahçe seyircisinin, İngilizler'in anlam veremediği coşkusuyla yeniden rakip alana yerleşti. Alex'in 62'de, Tuncay'ın kafasıyla gol olan harikulade serbest vuruşu ise ortalığı bayram yerine çevirdi. "Üç, üç" nidaları yükselmeye başladı. Fenerbahçe artık çok iyi top yapıyordu. Son dönemde hep olduğu gibi oynayacak alan bulmuşlardı ve bunu çok iyi kullanıyorlardı. Manchester'ın gençleri bir sayı için yüklenmeye çalışınca Tuncay kariyerinin en parlak gecelerinden birine imza attı. Uzatma dakikalarında Serhat'ın sürüklediği kontratakta kendisine has bir vuruşla hat - trick yaptı. Bir dakika sonra Serhat yine pas vermeyi düşünse Fenerbahçe daha büyük bir zaferle Şampiyonlar Ligi macerasını kapatacaktı. Ama bu da sanırım tüm rakipleri için yeterince korkutucu bir sonuç oldu. 

'Önce Cim-Bom' 

Daum, Manchester zaferinin mutluluğunu kısa kesti, "Şimdi UEFA Kupası'nı değil, Galatasaray maçını düşünüyoruz" diyerek, derbiye ilk hazırlığını yaptı 

Tek tek uğraştı 
FENERBAHÇE Teknik Direktörü Christoph Daum, Manchester United maçına futbolcularını tek tek motive ettiğini belirtti. Bu maçın imaj açısından, sorumluluk açısından ne kadar önemli olduğunu anlattığını söyleyen Alman hoca, futbolcuların da bu bilinç içinde hareket ettiklerini ve kazandıklarını vurguladı. Şimdi Galatasaray ile yapılacak maçı düşündüklerine değinen Daum, "UEFA Kupası'ndan önce önümüzde çok zor bir derbi var" dedi. 

Bir takım yaratmak 
İNGİLTERE'DEKİ 6-2'lik yenilginin ardından çok fazla acı çektiğini, ancak o dönemde bunu yansıtamadığını da itiraf eden Christoph Daum, "Şampiyonlar Ligi'nde her maçta biraz daha ileriye gittik. Bu, bir takım yaratmanın temelidir" ifadesini kullandı. Alman hoca, UEFA Kupası'nı almayı, hep galip gelmeyi, final oynamayı kendisinin de istediğini, ama gerçekçi olup her şeyi adım adım düşünmek gerektiğini belirtti. 

'Doğruyu izliyor' 
MANCHESTER United karşısında üç gol birden atan Tuncay'ı öven Daum, "Üstlenmiş olduğu görevi yapmayı bildi. Ama ona asist yapan futbolcuları da unutmamak gerekiyor" diye konuştu. Sarı - Lacivertli futbolcuyu izlediği belirtilen İngiliz ekibinin çalıştırıcısına da mesaj gönderen Fenerbahçe Teknik Direktörü, "Tuncay, oynadığı futbolla, Ferguson'a doğru bir yeteneği izlediğini de gösterdi" ifadesini kullandı. 

Kuralar 17 Aralık'ta 

FENERBAHÇE'NİN UEFA Kupası 3. turundaki rakibi 17 Aralık'ta İsviçre'nin Nyon kentinde çekilecek kurayla belli olacak. Sarı - Lacivertliler'in büyük ihtimalle seribaşı olmayacağı kurada temsilcimizi Valencia, Ajax, Feyenoord, Schalke, Newcastle, Villarreal, Olympiakos, Panathinaikos, Dinamo Kiev ve Benfica gibi zorlu rakipler bekliyor. 

Eurosport'tan övgü 

AVRUPA'NIN en ünlü spor tv kanalı Eurosport, gece boyunca Tuncay'ın gollerini gösterdi. Kanal, Fenerbahçeli futbolcunun Manchester'a karşı hat trick yapan ender oyunculardan biri olduğuna dikkat çekti. Tuncay Şanlı ise ilk golü için Ümit Özat'a da teşekkür etmek gerektiğini belirtti. Golcü, "Olumlu ve güzel olaylar insanı mutlu eder. Ama bu maç geride kaldı. Her şeyi unutup, yarın yeni bir güne başlayacağım. Artık Galatasaray maçını düşünmeliyiz" diye konuştu. 

Maçtan notlar 
Pierre ev sahibi 
Van Hooijdonk, ülkesindeki eski takımı NAC Breda'nın futbolcuları ve teknik heyetini ağırladı. Hollandalı yıldız, maç öncesi Birleşik Fenerbahçeliler Vakfı'nın restoranında misafirleriyle yemek yedi. 

600 milyar geldi 

SARI- Lacivertliler, UEFA'dan 500 bin İsviçre Frangı yaklaşık 600 milyar lira kazandılar. Fenerbahçe, daha önce de Sparta Prag galibiyetleri nedeniyle iki kez bu rakamı kasalarına katmıştı. 

Tarihe geçti 

FENERBAHÇE, Göztepe'den sonra bir İngiliz takımını en farklı mağlup eden ikinci ekip oldu. İzmir takımı, 1969-70'te Kupa Galipleri'nde Cardiff City'i 3-0 yenmişti. 

Geri döndüler 

TARAFTARLAR son iki lig maçının aksine, dün tribünleri doldurdular. 27 bin bilet satılırken, kombine kart sahipleriyle birlikte yaklaşık 40 bin seyirci tribünde yer aldı. Taraftarlar, ezeli rakipleri Galatasaray'a da göndermede bulundular. 

'Hak ettiler' 

Manchester United'ın Teknik Direktörü Alex Ferguson, defanslarının çok kötü olduğunu belirtti. İngiliz çalıştırıcı, skor konusunda bir eleştiri yapmayacağını ifade ederek, "Çünkü rakibimiz kazanmayı hak etti" diye konuştu. 


</TEXT>
</DOC>
