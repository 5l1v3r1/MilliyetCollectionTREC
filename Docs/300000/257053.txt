<DOC>
<DOCNO> 257053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sondun31.html </URL>
<DATE> 2004/07/21/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Le Monde Chirac, Türkiye'yi destekliyor... 
</HEADLINE>
<TEXT>

     Fransa'da yayımlanan Le Monde gazetesinin, yarın çıkacak sayısında yer alan bir haberde, Fransa Cumhurbaşkanı Jacques Chirac'ın Türkiye'nin AB adaylığına yönelik Paris'in verdiği desteği teyit ettiği bildirildi. 
     Le Monde'da, ''AB Chirac, Türkiye'yi destekliyor'' başlığıyla verilen haberde, Chirac'ın dün yaptığı görüşmede, ''Mümkün olduğu zaman Türkiye'nin Avrupa'ya entegrasyonu arzu edilir'' diyerek, Fransız Cumhurbaşkanı'nın Türkiye'ye verdiği desteği tekrarladığı bildirildi. 
     Haberde, Başbakan Recep Tayyip Erdoğan'ın 3 günlük resmi ziyareti boyunca Chirac ve Fransa Başbakanı Jean Pierre Raffarin dışında, iktidardaki Fransa Halk Hareketi Birliği, muhalefetteki Sosyalist Parti ve Fransa Demokrasi Partisi liderleri ile meclis ve senato başkanlarıyla görüştüğü hatırlatılarak, ''Erdoğan'ın Avrupa Parlamentosu seçimleri öncesi Türkiye'nin AB üyeliğine karşı oluşan olumsuz havayı ortadan kaldırmaya çalıştığı'' ifade edildi. 
     Erdoğan'ın dünkü basın toplantısına atıfta bulunulan haberde, Başbakanın Türkiye'nin ''açık, barışçı ve güven verici yeni yüzünü tanıtma görevini yerine getirdiği'' kaydedildi. 
     Başbakan Erdoğan'ın Türkiye'nin AB üyeliği konusunda Avrupa'da oluşan yanlış anlaşılmayı da ortadan kaldırmak için çaba sarf ettiği hatırlatılan haberde, Erdoğan'ın Türkiye'nin AB üyeliğinin yarın olacak bir konu olmadığı, AB'nin 25 üyesinin vereceği kararın üyelik kararı değil, tam üyelik müzakerelerinin başlaması yolunda bir karar olduğu mesajını verdiği bildirildi. 
     
</TEXT>
</DOC>
