<DOC>
<DOCNO> 298185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/soneko12.html </URL>
<DATE> 2004/12/16/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Enflasyonda 'yeni sepet' netleşti... 
</HEADLINE>
<TEXT>

     Devlet İstatistik Enstitüsü'nün DİE uzun süredir üzerinde çalıştığı 'enflasyon sepeti' son şeklini aldı. 
     Edinilen bilgiye göre, 2003 bazlı olarak hesaplanan ve 3 Şubat 2005 tarihinde yayınlanacak olan yeni TÜFE sepetinde 423 madde, 654 madde çeşidi yer alacak. 
     Mevcut 1994 bazlı TÜFE sepetinde bu sayılar 410 madde ve 598 madde çeşidi olarak belirlenmişti. 
     Yeni TÜFE sepetinin kapsamı mevcut sepetle karşılaştırıldığında ise 97 maddenin ilk defa kapsama alınacağı görülüyor. Buna karşılık 83 madde de kapsamdan çıkarılıyor. 
     
     YENİ KAPSAMA GİRENLER 

     Yeni enflasyon sepetine giren maddeler içinde, PVC Pencere, LPG araba tüpü, DVD player, kombi, cep Telefonu, sim kartı, bilgisayar ekipmanları, paket tur, metro ücreti, kargo ücreti, kasko sigortalar yer alıyor. 
     Ayrıca, atık çöp hizmet gideri, kontak lens, kek, ketçap, cips, internet ücreti, özel lise ücreti, at yarışı, sayısal loto, çocuk kitapları, havale ücreti ve kişisel bakım hizmetleri de yeni sepete giren maddeler arasında bulunuyor. 
     
     SEPETTEN ÇIKANLAR 

     Normal benzin, mikser, fritöz, video kamera, elektrikli mini fırın, tost makinası, elektrikli traş makinası, izafi kira ücreti, termos ve tek karyola da enflasyon sepetinden çıkan maddeler arasında bulunuyor. 
     
     FİYATLAR ARTIK HER İLDEN TOPLANACAK 

     Yeni enflasyon sepeti ile birlikte 81 il merkezi ve 69 ilçeden her ay fiyatlar derlenerek endeks hesaplanacak. Türkiye geneli ve 26 istatistiksel bölge için enflasyon rakamı yayınlanacak. 
     Mevcut TÜFE'de 28 il merkezi ve 7 ilçeden aylık fiyatlar derleniyor. 
     Her ay 19 bin 800 işyeri ziyaret edilerek fiyatlar derlenecek. Ayrıca 3 bin 800 konuttan da aylık kira değerleri takip edilecek. Mevcut 1994 bazlı TÜFE'de 9 bin 290 işyeri ve 2 bin 960 konut takip ediliyor. 
     
     MAL VE HİZMET GRUPLARI DA ARTIYOR 

     Mevcut TÜFE sepetinde yer alan mal ve hizmetler 10 ana grup altında sınıflandırılırken, yeni TÜFE sepetindeki mal ve hizmetler 12 ana grup altında sınıflandırılacak. 
     Mevcut sınıflamada yer alan 'Gıda, içki ve Tütün Harcamaları' yeni TÜFE'de ikiye ayrılarak 'Gıda ve Alkolsüz İçecekler' ile 'Alkollü İçecekler, Tütün' grupları oluşturuldu. 
     Ayrıca, mevcut sınıflamada yer alan 'Çeşitli Mal ve Hizmetler' grubunda yer alan haberleşme hizmetleri bu gruptan çıkarak yeni TÜFE'de 'Çeşitli Mal ve Hizmetler' ve 'Haberleşme' gruplarını oluşturdu. 
     
     TURİST HARCAMASI DA ÖLÇÜLECEK 

     Yeni TÜFE'nin tüketim harcamaları kapsamına kurumsal olmayan nüfusun yapmış olduğu özel tüketim harcamaları da dahil edilerek bir kapsam eksikliği gideriliyor. 
     Ayrıca yurt içinde yabancı turistlerin yaptığı harcamalar da 12 ana harcama grubu ayrıntısında değerlendirilerek kapsama dahil ediliyor. 
     Böylelikle, fiyat hareketine temel teşkil eden yurtiçi özel tüketim harcamalarının tamamı kapsama alınıyor. 
     
     YENİ SEPET HER YIL GÖZDEN GEÇİRİLECEK 

     Bu arada, yeni TÜFE sepetinin kapsamı ve kapsamdaki mal ve hizmetlerin genel fiyat düzeyine olan etkileri her yıl gözden geçirilerek ilgili kaynaklardan elde edilecek verilerle güncellenecek. 
     Yeni sepete ilişkin resmi açıklamanın Ocak ayı başında yapılması öngörülüyor. 
     
</TEXT>
</DOC>
