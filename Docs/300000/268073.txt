<DOC>
<DOCNO> 268073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sondun05.html </URL>
<DATE> 2004/09/01/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
ABD... Cumhuriyetçilerin başarısı Kerry'yi ürküttü... 
</HEADLINE>
<TEXT>

     Deniz Arslan AA 

ABD'de başkanlık seçimine az bir süre kala Cumhuriyetçi Parti kongresinin başarıyla sürmesinin, Demokrat Partili başkan adayı John Kerry'yi ürküttüğü ve Kerry'nin, Demokrat Parti kampanyasından sorumlu bazı isimleri ''işten kovabileceği'' ya da yeni kişileri ekibine katabileceği belirtildi. 
     Demokrat Parti liderliğinin, Kerry için yürütülen seçim kampanyasını başarılı bulmadığı ve bir hafta içinde ekipte değişiklikler yapılmasının planlandığı belirtiliyor. Parti stratejisinden sorumlu yetkililer, bu değişiklik hemen yapılmazsa çok geç kalınabileceğine işaret ediyor. 
     Kerry'nin, Cumhuriyetçi Parti'den gelen özellikle Vietnam Savaşı ile ilgili eleştirilere etkili cevap vermede yetersiz kaldığı belirtiliyor. Cumhuriyetçi Parti tarafından desteklendiği ileri sürülen ''Gerçekler için Hücumbot Gazileri'' adlı, Kerry'nin savaştaki arkadaşlarından oluşan bir grup, Demokrat Partili adayın aslında hiç de anlattığı gibi kahramanlıklarının bulunmadığı, köy yakma gibi olaylara karıştığını iddia eden televizyon reklamları yayınlatarak olay yaratmıştı. 
     Demokrat Partililer, 1992'de ABD Başkanı George W. Bush'un babası George Bush ikinci dönem başkanlık için Bill Clinton'a karşı yarışırken, James Carville ve Paul Begala gibi seçim kampanyasını yürüten yetkililerin, Clinton'ın başarısının mimarları olduğuna işaret ederken, Kerry'nin böyle bir ekipten yoksun olduğu savunuluyor. 
     Kerry kampanyasını, 2003 yılından bu yana Mary Beth Cahill yürütüyor. Medya stratejisinden ise iletişim direktörü Stephanie Cutter sorumlu bulunuyor. Cahill ve Cutter'ın işten kovulacağına dair bir belirti olmadığı söylenirken, Kerry'nin başka üst düzey danışmanları ekibine katmayı planladığı belirtiliyor. Bu isimler arasında, eski Başkan Bill Clinton'ın basın sekreteri Joe Lockhart ve Demokrat Parti içinden John Sasso yer alıyor. Lockhart, Kerry kampanyasının güçlü bir ekibi olduğunu belirtirken, büyük değişikliklerden haberi olmadığını söyledi. 

     
</TEXT>
</DOC>
