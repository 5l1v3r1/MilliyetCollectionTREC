<DOC>
<DOCNO> 282202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonsiy20.html </URL>
<DATE> 2004/10/21/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
DEP'li eski 4 milletvekili yarın yeniden yargılanmaya başlayacak 
</HEADLINE>
<TEXT>

     Yargıtay'ın haklarında yeniden yargılama sonucunda verilen kararı bozduğu kapatılan DEP'in 4 eski milletvekili, yarın tekrar hakim karşısına çıkacak. 
     DEP'lilerin avukatı Yusuf Alataş, A.A muhabirine yaptığı açıklamada, duruşmada, Yargıtay'ın bozma kararına uyulması yönünde görüş bildireceklerini söyledi. 
     Alataş, mahkemenin bozma ilamına uyması durumunda, yargılamanın yeniden başlayacağını, iddianamenin okunacağını anlattı. 
     Alataş, eski DEP milletvekillerinin duruşmaya katılacaklarını da kaydetti. 
     Yargıtay 9. Ceza Dairesi, eski milletvekilleri Leyla Zana, Orhan Doğan, Hatip Dicle ve Selim Sadak hakkında 1994 yılında verilen 15'er yıl ağır hapis cezasını yeniden yargılama sonunda tasdik eden Ankara 1. No'lu DGM'nin kararını bozmuştu. 
     DGM'lerin kaldırılmış olması nedeniyle, dosya, Ankara 11. Ağır Ceza Mahkemesi'ne gelmişti. Ankara 11. Ağır Ceza Mahkemesi, 22 Ekim 2004 tarihini duruşma günü olarak belirlemişti. 
     
     DAVA SÜRECİ 
     Ankara 1 No'lu DGM, 1994 yılında eski milletvekilleri Zana, Dicle, Sadak ve Doğan'ı, terör örgütü PKK'nın liderlerinden aldığı emir ve talimatlar doğrultusunda ülke içinde ve dışında yoğun bölücü faaliyetlerde bulundukları gerekçesiyle Türk Ceza Kanunu'nun TCK ''yasadışı örgüt üyeliği'' fiilini düzenleyen 168 ve 3713 sayılı Terörle Mücadele Kanunu'nun ''ceza artırımını'' öngören 5. maddesi uyarınca 15'er yıl ağır hapis cezalarına mahkum etti. 
     DEP'lilerin temyiz başvurusunu inceleyen Yargıtay 9. Ceza Dairesi, kararı onadı. 
     Kapatılan DEP'in eski milletvekilleri, 28 Mart 2003 tarihinde Ankara 1 No'lu DGM'de yeniden yargılanmaya başlandı. 
     DGM, 21 Nisan 2004 tarihinde ilk kararını tasdik etti. DEP'lilerin bu kararı temyiz etmesi üzerine dosyanın gittiği Yargıtay 9. Ceza Dairesi, 9 Haziran 2004'te tahliye kararı verdi. Yargıtay, yerel mahkemenin kararını da bozdu. 
     
</TEXT>
</DOC>
