<DOC>
<DOCNO> 299212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonspo26.html </URL>
<DATE> 2004/12/20/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Galatasaray Türkiye Kupası maçının hazırlıklarını eksik kadroyla sürdürdü 
</HEADLINE>
<TEXT>

     Galatasaray, çarşamba günü Kardemir Karabükspor ile yapacağı Türkiye Kupası maçının hazırlıklarını tek antrenmanla sürdürdü. 
     Teknik Direktör Gheorghe Hagi yönetiminde gerçekleştirilen ve 1,5 saat süren antrenmanda sarı-kırmızılı futbolcular, tek pas çalışmasının ardından top kapma ve 3 grup halinde değişmeli olarak yarı sahada çift kale maç yaptılar. 
     Antrenmana, Noel tatili için ülkelerine giden Song, Mondragon ve Conceiçao'nun yanı sıra Tomas ile Suat da katılmadı. 
     Suat'ın gözünün mikrop kaptığı ve tedavi olduğu öğrenilirken, Tomas'la ilgili ise kulüp doktoru Murat Çevik, ''Denizlispor maçında bağırsak enfeksiyonu olmasına rağmen bu oyuncuyu oynattık. Çok efor sarf ederek yorgun düştü. O yüzden dinlendiriyoruz'' dedi. 
     Antrenmanda futbolcuların bir hayli hırslı ve istekli olmaları dikkat çekerken, çekişmeli geçen maçları kazanan Hakan Şükür'ün takımı büyük sevinç yaşadı. 
     Galatasaray, yarın yapacağı antrenmanla Kardemir Karabükspor maçının hazırlıklarını sürdürecek. 
     
     HAGİ'DEN BASIN TOPLANTISI 
     Teknik Direktör Hagi, yarın düzenleyeceği basın toplantısında, ilk yarı ile ilgili genel bir değerlendirme yapacak. 
     Hagi, devre arasında yapılacak transferlerle ilgili soruları da yanıtlayacak. 
     
</TEXT>
</DOC>
