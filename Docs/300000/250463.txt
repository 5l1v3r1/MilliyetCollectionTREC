<DOC>
<DOCNO> 250463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sondun07.html </URL>
<DATE> 2004/06/24/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Musul'da bomba yüklü araç infilak etti Çok sayıda ölü ve yaralı var 
</HEADLINE>
<TEXT>

     Irak'ın Musul kentinde bomba yüklü araçla saldırı düzenlendiği bildirildi. 
     Polis, bir polis karakolu önünde düzenlenen saldırıda çok sayıda ölü ve yaralı bulunduğunu belirtti. 
     Bakuba'da 15 ölü 
     Öte yandan, Irak'ın Bakuba kentinde pusuya düşürülen 1 Amerikan askerinin öldüğü, 3 Amerikan askerin yaralandığı bildirildi. 
     Amerikalı komutan Neal O'Brien, devriye gezen Amerikan askerlerine yerel saatle 05.30 sularında saldırı düzenlendiğini ve saldırıda 1 askerin öldüğünü, 3 askerin yaralandığını açıkladı. 
     O'Brien, devriye askerlerinin saldırganlara karşılık verdiğini ve 2 saldırganın öldürüldüğünü de söyledi. 
     Bu arada, bu sabah Bakuba'da çıkan çatışmalarda ölenlerin sayısının 15'e yükseldiği bildirildi. 
     Hastane kaynakları, Amerikan kuvvetleri, Irak polisi ve direnişçiler arasındaki çatışmalardan sonra hastaneye 15 cesedin getirildiğini, bunlar arasında 11 polisin cesedinin bulunduğunu duyurdu. 
     Aynı kaynaklar, çatışmalarda 22 sivilin yaralandığını da ifade etti. 
     
     Ezzerkavi üstlendi 

     Bakuba'da, Irak polisi ve Amerikan ordusuna yönelik saldırıları, Ürdünlü Ebu Musab Ezzerkavi'nin El Kaide ile bağlantılı dinci örgütünün üstlendiği belirtildi. 
     Kentte dağıtılan bildirilerde, kent sakinlerinden direnişçilerin talimatlarına uymaları, evlerinden çıkmamaları istenirken, ''Önümüzdeki günlerde, işgal güçlerine ve onlarla işbirliği yapanlara yönelik saldırılar olacak'' ifadesi yer aldı. 
     Bildirilerde, bu emirlere karşı gelenlerin öldürüleceği ve evlerinin yıkılacağı da kaydedildi. 
     
</TEXT>
</DOC>
