<DOC>
<DOCNO> 291909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/spor/spo05.html </URL>
<DATE> 2004/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aman FIFA duymasın 
</HEADLINE>
<TEXT>


MHK seçiminin iptalinin ardından, kurulun kayyum tarafından yönetilmesi girişimleri ortalığı karıştırdı. Böyle bir talebin gerçekleşmesi halinde, kulüplere ve milli takıma men cezası gelecek 

CEMAL ERSEN 


Ulusu başvuracak 
MERKEZ Hakem Kurulu seçimlerinin iptal edilmesi, yeni seçim yapılıncaya dek kurulun atanacak bir kayyum tarafından yönetilmesi girişimleri ortalığı karıştırdı. 13. Asliye Hukuk Mahkemesi'ne açtığı davayla seçimleri iptal ettirten Kemal Ulusu'nun, yarın Hasan Ceylan başkanlığında bir kayyumun MHK'ye atanmasını talep edeceği yolundaki duyumlar Futbol Federasyonu'nu harekete geçirdi. Bu uygulamanın hayata geçmesi halinde FIFA'nın, Milli Takım ile Avrupa kupalarındaki kulüplerimize men cezası verebileceği bildirildi. 

Statüler belli 
FIFA'NIN, 551 sayılı sirkülerinde, MHK'nın ilgili yasaya aykırı olarak görevden alınması ya da yerine atama yapılmasına "şiddetle karşı çıktığı" ifadelerine dikkat çekildi. Bu uygulamanın FIFA tarafından kabul edilmeyeceğini belirten yetkililer, 763 sayılı sirkülerin "Hakem komitesinin statüsü" başlıklı 1. maddesinde "Kurul, hiçbir koşulda hükümet veya diğer merciler tarafından kontrol edilemez" diye yer alan ifadeler nedeniyle MHK seçiminin iptal edilmesinin büyük sakıncalar doğuracağını hatırlattılar. 

Atama için zirve 
FEDERASYON kurmayları ayrıca FIFA'nın, Macaristan, Azerbaycan ve Polonya federasyonlarında 1998 - 2000 arasında yaşanan benzeri müdahaleler nedeniyle "Milli Takım ve kulüpler düzeyinde yapılacak tüm uluslararası müsabakalardan men" tehdidinde bulunduğuna işaret ettiler. Bu arada FIFA'nın uyarısı üzerine MHK'nın seçimle değil atamayla işbaşına getirilmesi yolundaki yasa değişikliği çalışması doğrultusunda, Futbol Federasyonu Başkanı Levent Bıçakcı ile Bakan Mehmet Ali Şahin'in yarın Ankara'da bir araya geleceği öğrenildi. 


</TEXT>
</DOC>
