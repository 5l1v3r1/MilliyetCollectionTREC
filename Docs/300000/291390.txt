<DOC>
<DOCNO> 291390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sondun40.html </URL>
<DATE> 2004/11/23/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Türkiye'yi çok yakından ilgilendiren referandum 
</HEADLINE>
<TEXT>

     Fransa'da ana muhalefet Sosyalist Parti'nin AB Anayasası için kendi bünyesinde düzenlediği referandumun sonucunun, Türkiye ile AB arasında tam üyelik müzakerelerinin başlatılması karşısında Fransa'nın tavrını dolaylı yoldan etkileyebileceği belirtiliyor. 
     Fransa'nın önde gelen dış politika uzmanlarından Alexandre Adler, Sosyalist Parti delegelerinin 1 Aralık'ta katılacağı oylamadan ''Evet'' çıkması durumunda, ''Fransa'nın önemli ölçüde rahatlayacağını'' ve Cumhurbaşkanı Jacques Chirac'ın Türkiye ile müzakere konusunda daha rahat karar vereceğini söyledi. 
     AB Anayasası ve Türkiye ile müzakere konularının birbirinden farklı konular olduğunu hatırlatan Adler, bununla birlikte Sosyalistlerin referandumundan AB Anayasası hakkında çıkacak olumlu görüşün, Türkiye konusunda iktidar partisi ve kamuoyu ile karşı karşıya kalan Chirac'ı doğal olarak rahatlatacağını belirtti. 
     Fransa Uluslararası ve Stratejik İlişkiler Enstitüsü IRIS Başkan Yardımcısı Diddier Billion da, AB Anayasası ve Türkiye ile müzakerenin farklı konular olduğunun altını önemle çizdikten sonra, ''Ancak Sosyalistlerin referandumundan 'Evet' çıkması Chirac'ın Türkiye ile ilgili tavrında az da olsa psikolojik bir rahatlama sağlayabilir'' dedi. 
     Sosyalist Parti yöneticilerinin referandum kampanyasında Türkiye konusunu gündeme getirmediklerine dikkati çeken Billion, ''bu referandumun sonucundan 'Hayır' çıkmasının hem Fransa'yı, hem AB'yi çok zor durumda bırakacağını'' savundu. Billion, ''Sosyalistlerin referandumundan 'Hayır' çıkması Fransızlar için gerçekten büyük talihsizlik olacak'' dedi. 
     Uluslararası Araştırmalar Merkezi CERI üyesi Semih Vaner de Adler ve Billion'un görüşlerini paylaşıyor. Sosyalist delegelerin ''Evet'' oyunun Türkiye ile müzakerelerin başlatılması konusunda Chirac'ın rahatça kararını vermesine yarayabileceğini ifade eden Vaner, ''Hayır oyunun ise Türkiye için oldukça olumsuz etki yaratmasının kaçınılmaz olduğunu'' söyledi. 
     Fransız basınında geçen aylarda çıkan haberlerde, Chirac'ın 2005 yılının ikinci yarısında ülke genelinde AB Anayasası için düzenlenecek referandumdan sonra, Türkiye ile tam üyelik müzakerelerinin başlatılmasını istediği yorumları yapılmıştı. 
     
     SOSYALİSTLERİN REFERANDUMU 
     Sosyalist Parti'ye kayıtlı yaklaşık 120 bin delege, ülke genelinde 102 bölgede kurulacak sandıklarda, AB Anayasası için 1 Aralık Çarşamba günü ''Evet'' ya da ''Hayır'' oyu kullanacak. 
     Partinin ''ikinci adamı'' olarak bilinen eski başbakanlardan Laurent Fabius'un öncülüğündeki bir grup milletvekilinin AB Anayasası'na karşı çıkmasının ardından parti delegeleri arasında oylama yapılması kararlaştırılmıştı. 
     Fabius'un öncülüğündeki cephe, ''AB'de vergi ve bütçe konularında karar mekanizmasını ve sosyal politikaları'' gerekçe göstererek, Anayasanın mevcut haline karşı çıkıyor. 
     Sosyalist Parti Genel Sekreteri François Hollande, eski bakanlardan Jacques Lang ve Pierre Moscovici'nin başını çektiği cephe ise başka bir alternatifi bulunmadığı ve AB içinde bir uzlaşma metni olduğu gerekçesiyle, parti içinde düzenlenecek referandumda ''Evet'' oyu kullanılması çağrısında bulunuyor. 
     
</TEXT>
</DOC>
