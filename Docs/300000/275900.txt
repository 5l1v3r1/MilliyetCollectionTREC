<DOC>
<DOCNO> 275900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/soneko12.html </URL>
<DATE> 2004/09/29/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Efes'in yurt dışı satışları yurt içini aştı... 
</HEADLINE>
<TEXT>

     Efes'in yurt dışındaki bira satış hacmi, ihracat dahil yurt içi bira operasyonlarındaki satış hacmini aştı. 
     Yazıcılar Holding, Borsa'ya gönderdiği açıklamada, şirketin içecek ve otomotiv sektörlerindeki iştiraklerinin 2004 yılı Ocak-Haziran dönemi operasyonlarına ait özet faaliyet değerlendirmesine yer verdi. 
     Açıklamaya göre, yılın ilk yarısında şirketin yurt içi ve yurt dışı toplam bira satışları 413 milyon dolar, yurt içi ve yurt dışı Coca Cola satış toplamı da 349 milyon dolar olmak üzere, İçeçek Grubu'nun satışları 762 milyon dolara ulaştı. 
     İçecek Grubu'nun ana şirketi olan ve direkt ve dolaylı olarak yüzde 35,09 oranında iştirakı bulunan Anadolu Efes Biracılık ve Malt Sanayi A.Ş. ile biracılık ve alkolsüz içecekler alanında faaliyet gösteren iştiraklerinin yılın ilk yarısında elde ettikleri başarılı sonuçlarla faaliyet gösterdikleri pazarlardaki güçlü konumlarını pekiştirmeye devam ettikleri vurgulanan açıklamada, şöyle denildi 
     ''Yılın ilk yarısında, geçen sene aynı döneme kıyasla, yurt içi bira operasyonlarında satış hacmimiz ihracat dahil yüzde 5 büyümeyle 348 milyon litreye, yurt dışı bira operasyonlarında satış hacmimiz ise yüzde 65 artışla 351 milyon litreye ulaşmıştır. 
     Dönem sonu itibarıyla yurt dışı bira satış hacmimizin Türkiye'den ihraç edilenler dahil toplam bira satışlarımız içindeki payı yurt içi satışlarımızın payını aşarak yüzde seviyesine ulaşmıştır.'' Türkiye bira faaliyetlerinden söz konusu dönemde 229 milyon dolar net satış cirosu ile 94 milyon dolar nakit faaliyet karı elde edildiği kaydedilen açıklamada, yurt dışı bira faaliyetlerinde ise net cironun 184 milyon dolar, nakit faaliyet karının ise 41 milyon dolar seviyesinde gerçekleştiği bildirildi. 

     
</TEXT>
</DOC>
