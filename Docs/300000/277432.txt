<DOC>
<DOCNO> 277432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/soneko08.html </URL>
<DATE> 2004/10/05/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Eskişehir'in konut sorunu çözülüyor... 
</HEADLINE>
<TEXT>

     Başbakanlık Toplu Konut İdaresi Başkanlığı'nın TOKİ , Eskişehir'de Şeker Fabrikası ile Terminal arasındaki alana yaptırdığı 644 konutluk inşaatın çalışmalarına başlandı. 
     Eskişehir Tepebaşı alt kademe Belediye Başkanı Tacettin Sarıoğlu, AA muhabirine yaptığı açıklamada, TOKİ tarafından yaptırılacak konutların kentin konut sorununun çözümünde önemli rol oynayacağını belirtirken, inşaatına başlanan 644 konutun, ihale tarihinden itibaren 1 yıl sonra sahiplerine teslim edileceğini kaydetti. 
     Konutların 110 ile 145 metrekare arasında değişen büyüklükte inşa edildiğini ifade eden Sarıoğlu, şöyle konuştu 
     ''110 metrekarelik konutlar milyar, 145 metrekarelik konutlar ise 82 milyar liraya mal olacak. Bu fiyata altyapı ve çevre düzenlemesi de dahil. Ödeme koşullarında TOKİ'nin kriterleri geçerli olacak. Ödemede fiyatın yüzde 25'i peşin alınacak. Kalan tutara 120 ay vade yapılacak. Vadeli ödemelerde zam oranı memur maaşlarına yapılacak zam oranına göre ayarlanacak.'' Sarıoğlu, şu anda konutlar yapım aşamasında olduğunu ifade ederken, ''konutlar bitmeden başvuru kabul edilmiyor. Konutların satışı, Türkiye'de ilk defa bir belediye tarafından yapılacak. TOKİ buradaki konutların pazarlama işini bize verdi. Harfiyat çalışmaları süren inşaatın 400 günde tamamlanması planlanıyor'' dedi. 
     
     ''KONUT SIKINTISININ AŞILMASINA KATKI SAĞLAR'' 
     Eskişehir Emlak Komisyoncuları Odası Başkanı Gazi Çelik de, art arda yaşanan ekonomik sıkıntıların inşaat sektörünü olumsuz yönde etkilediğini, bu süreçte Türkiye'de olduğu gibi Eskişehir'de de yeni inşaatların yapılamadığını kaydetti. 
     Yaptıkları araştırmada, kentte 6 bin civarında konut açığı olduğunu saptadıklarını belirten Çelik, kentte toplu konut projelerine ihtiyaç duyulduğunu söyledi. 
     Çelik, kentte son 3-4 yılın en büyük konut sıkıntısının yaşandığını anlatırken, ''Deprem yönetmeliği, inşaat üretimini yüzde 90 oranında düşürdü. Bu da konut sıkıntısını artırdı. TOKİ'nin yaptıracağı toplu konutlar, bölgedeki sıkıntıyı bir nebze de olsa çözecektir'' dedi. 
     
</TEXT>
</DOC>
