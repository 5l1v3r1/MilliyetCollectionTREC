<DOC>
<DOCNO> 297849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun53.html </URL>
<DATE> 2004/12/15/ </DATE>
<TIME> 19.39 </TIME>
<AUTHOR>  </AUTHOR>
<HEADLINE>
Avrupalı gazetecilerden Türkiye'ye basın özgürlüğü çağrısı... 
</HEADLINE>
<TEXT>

     Avrupa Gazeteciler Federasyonu FEJ , Türkiye'de basın özgürlüğünün güçlendirilmesi çağrısında bulundu. 
     FEJ yetkilisi Arne Koenig, Dışişleri Bakanı ve Başbakan Yardımcısı Abdullah Gül'e gönderdiği mektupta, ''Türk gazetecileri, hala AB ülkelerindeki gazetecilerin içinde bulunduğu sosyal ve profesyonel standartların altında, zor şartlarda çalışıyor'' ifadesini kullandı. 
     Gazetecilerin bağımsızlığı temeline dayanan basın özgürlüğünün demokrasinin temellerinden biri olduğu belirtilen mektupta, hem gazetecilerin bağımsızlığının, hem de basın özgürlüğünün güçlendirilmesi gerektiği kaydedildi. 
     ''Yeni ceza yasasında basın özgürlüğüne yönelik kısıtlamalar olduğu'' ileri sürülen mektupta, ''Türk gazetecilerin Kıbrıs konusunda kontrol edildikleri'' de iddia edildi. 
     Uluslararası Gazeteciler Federasyonu'na FIJ bağlı olan FEJ, Avrupa ülkelerindeki yaklaşık 200 bin gazeteciyi temsil ediyor. 
     
</TEXT>
</DOC>
