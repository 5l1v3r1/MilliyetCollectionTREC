<DOC>
<DOCNO> 269939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/spor/ygokce.html </URL>
<DATE> 2004/09/08/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Oynayalım arkadaşlar 
</HEADLINE>
<TEXT>



Maç sonuçları gelip geçicidir. Skorlar unutulur, telafi edilebilir. Hele böylesine kalabalık, 7 takımdan oluşmuş bir Dünya Kupası eleme grubunda, belki de gülerek anımsayacağımız önemsiz bir iş kazası olarak tanımlanabilir Gürcistan maçı. 
Ne var ki, geride kalmış Gürcistan maçının artık değiştiremeyeceğimiz skorunu yaratan önemli nedenleri de doğru analiz etmemiz gerekir. 
O maçta Türk Milli Takımı futbol oynamadı. Oynamaya niyetli görünmedi. Yarattığımız pozisyon sayısı bakımından en kötü maçlarımızdan biriydi. Kazandığımız - kaybettiğimiz top sayısı da istatistiklere meraklı teknik direktörümüzün önlem alması gereken bir hatalar zinciri oluşturdu. 
Pire'de bir anlamda ikili finalin ilk ayağı olarak nitelendirilebilecek Yunanistan - Türkiye maçında heyecan doruğa çıkacak. Gerilim doruğa çıkacak... İkili mücadeleler ve sertlik doruğa çıkacak. Bunları tahmin etmek zor değil... Ama onca yükselenlerin arasına Milli Takımımız'ın oynadığı futbolu da koymamız gerekir. Orada oynamalıyız. Sadece bozmak, sadece rakip ataklarını yok etmek, sadece rakibi durdurmak, ele geçecek küçücük fırsatları değerlendirerek maçı kazanmaya çalışmak, Yunanistan'a belki Avrupa Şampiyonluğu kazandırmış olabilir... Ama Dünya Kupası elemelerinden çıkmaya bu futbolun yetmeyeceğini, Briegel vatandaşı ve ustası Rehhagel'e Arnavutluk maçında gösterdi. 
Bizler de Gürcistan karşısında aynı dersi almış olmalıyız. 

Bol seçenek 
Türk Milli Takımı'nın, her şeyden önce orta alanda oyunu her iki yönüyle oynayacak savaşçı, mücadeleci ve aynı zamanda yaratıcı oyunculara ihtiyacı var. Ersun Yanal hocamız, tıpkı meslektaşı Daum gibi orta alanı önemsemediğini lig maçlarında gösteriyor... Şampiyonlar Ligi'nde farklı bir oyun anlayışı sergileyeceğini de her fırsatta dile getiriyor. Orta alanını boş bırakmış, ya da sadece iki ön liberoya dayanarak orayı sadece savunma bölgesi olarak kabul eden anlayış, maalesef uluslar arası maçlarda artık prim yapmıyor. Bu alanı oyunun mutfağı, laboratuarı ya da kurmay karargahı olarak yeniden kurup Pire'deki maçı, Dünya Kupası üçüncüsüne yaraşır bir kalite çizgisine yükseltmemiz gerekir. 
Kariyeri, tercihleri , kararları çok tartışılan, anlaşılmakta zorlanan hocamızın bu akşam yepyeni bir Bayrak Takım'la oyunu kuracağına inanıyorum... 
Yanal'ın elinde bol seçenek var.. Gökdeniz, Nihat, Serkan Emre ve Tuncay'la savaşçı, yaratıcı, aynı zamanda golcü bir orta alan oluşturarak ileride tek forvet Hakan ya da tercihine göre Fatih ile Yunanistan'ın hesaplarını bozabilir, kendi stratejisini gerçekleştirebilir... 
Hayır, antrenör değilim. Hiçbir zaman böyle bir iddiam olmadı... Benim iddiam şu Türkiye, bozarak değil, oynayarak kazanabilecek bir kadroya sahiptir ve o alanda Yunanistan'a oranla daha güçlü bir ülkedir. 
O halde oynayalım arkadaşlar 

Trabzon izlenimleri 

Trabzonspor Başkanı Sayın Atay Aktuğ, milli maçta ortaya çıkan utanç taboları ile ilgili olarak yapılan eleştirilere "Muhatabı biz değiliz. Federasyonumuz talepte bulunsaydı, yardımcı olurduk" demiş. 
Atay Aktuğ için talihsiz bir beyan... İlle de federasyonun talepte bulunması mı gerekirdi o maçın organizasyonuna bir güzellik katmanız için 
Gürcistan kafilesi için bir kokteyl vermişsiniz. Çok da iyi etmişsiniz. Ama taraftar gruplarınızı yönlendirerek, federasyonla konuşup bilet ücretleri konusunda bir indirim sağlayarak, tribünlerde gerekli önlemlerin alınmasına gerçekten samimi katkılarda bulunarak fazlasını da yapabilirdiniz. 
Bu ihmali tecrübe defterinizin bir yerine kaydedersiniz artık. 
Atay Başkanı kırmak istemem. Dürüst, ilkeli ve centilmen bir spor adamıdır. 
Ama Trabzon Valisi ve Trabzon Emniyet Müdürü'nün ihmali daha da ağır. 
Spor alanlarında şiddeti, kötü tezahüratı önleme yasamız var güya... Sessiz çoğunluğu susturup kendi çirkin seslerini yükselten en çok 100 kişilik gruba devletin güvenlik güçleri, ellerinde yasa ve yetki olmasına rağmen, hiçbir müdahalede bulunmadı. Üstelik ülkenin başbakanı da tribünde iken. 
Yazık 

"Yavaş yavaş Hasan Şaş" 

Eşim ve kızım, haftalık Mısır turundan dönüşlerinde heyecanla anlattılar ki orada Türk olduğunuzu öğrenen hemen herkesin - kadın erkek - ilk tepkisi şu oluyormuş 
"- Yavaş yavaş Hasan Şaş " 
2002 Dünya Kupası'nda dünya futbolseverlerini kendine hayran bırakan Hasan Şaş, Türk deyince h l akla gelen ilk isimlerden biri. 
Hasan Şaş, kariyerinin doruklarına çıktığı o uzakdoğu maçlarından sonra Galatasaray'da "gidici" rol seçip kendini oyuna vermedi. Menajerlerinin ve özellikle İtalyan basınının dolmuşuna gelip, Milan'lı, İnter'li hesaplar yapmaya başladı... Olmadı... Monaco ile uyduruk bir görüşmenin sonucu da gelmedi, kürkçü dükkanına, Galatasaray'a döndü... 
H l kendini toparlamış değil. H l gergin... H l huzursuz... Öfkeli, verimsiz ve huysuz 
Oysa o Hasan Şaş'a hepimizin ihtiyacı var... Hasan Şaş'ı seviyoruz. Hırçınlıklarına, anlamsız biçimde kırmızı kart görmelerine kızıyoruz. Ama aynı zamanda Hasan Şaş'ı seviyoruz da. Çünkü biz futbolu seviyoruz. 
Haydi Hasan... Kendine dön... 
Yavaş yavaş değil... Çok çabuk Hasan Şaş ol... 
Sakın şaşırma 

Yan cepte ne olmalı 

İkinci grupta Türkiye - Gürcistan Danimarka - Ukrayna beraberlikleri, sadece Yunanistan'ın Arnavutluk'a yenilmesi, Milli Takım için gözle görünmeyen bir avantajı ortaya çıkardı... Trabzon'daki hayal kırıklığının şokuyla bu avantajı gözden kaçırdık... 
Evet, beraberlik bizim için hiçbir şekilde amaç olmamalı... Böylesine pasif bir anlayış Türk Milli Takımı'na yakışmaz. 
Ama madalyonun öteki yüzüne bakacak olursak... Şu anda Yunanistan'ın 0 puanı var yani yok ... Türkiye elinde 1 puanla maça başlıyor... 
Maç, başladığı gibi golsüz ya da karşılıklı gollerle berabere biterse... Kerhen katlanılması gereken sonuç, Yunanistan'ı üzer... Bizim 2, onların 1 puanı olur. En önemli rakibimize karşı psikolojik ve matematik bir öncelik sağlarız... 
Tam anlamıyla bir "İstemem ama yan cebime koy " durumu. 





</TEXT>
</DOC>
