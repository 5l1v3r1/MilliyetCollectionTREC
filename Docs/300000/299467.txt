<DOC>
<DOCNO> 299467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/soneko11.html </URL>
<DATE> 2004/12/21/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Irak'ta Türk işadamlarının yaptığı iş, rekor düzeyde arttı... 
</HEADLINE>
<TEXT>

     ABD'nin askeri operasyonunun ardından yeniden yapılanma sürecinin devam ettiği Irak'ta, savaş ortamına karşın Türk işadamının yaptığı işin rekor düzeyde artış gösterdiği bildirildi. 
     Adana Ticaret Odası ATO verilerine göre, geçen yıl meşrubat, alkollü içkiler, sirke, tütün ve tütün mamulleri ile gıda maddeleri başta olmak üzere toplam 15 milyon 32 bin dolarlık ihracatın yapıldığı Irak, bu yıl yine Türk işadamlarının gözdesi oldu. 
     Bu yıl Irak'a makine, mekanik cihazlar ve elektrik malzemeleri başta olmak üzere toplam 68 milyon 738 bin dolarlık ihracat gerçekleşti. Geçen yılın lideri gıda ürünleri ise bu yıl 12 milyon 8 bin liralık ihracatla ikinci sırada yer aldı. 
     İhraç edilen ürünler arasında bitkisel ve hayvansal ürünler, ağaç ve ağaç ürünleri, ayakkabı, şemsiye, güneş şemsiyesi, baston, iskemle, kemer, kırbaç, yapma çiçek, deri ve kösele postlar, seyahat eşyası, el çantaları, çimento, cam ve cam eşyalara kadar birçok ürün yer alıyor. 
     ATO Başkanı Şaban Baş, yeniden yapılanma sürecindeki Irak'ta savaş ortamının devam etmesine rağmen Türk işadamlarının riskten korkmadıklarını belirtti. 
     Baş, Ticaret Odası kayıtlarına göre Irak'a ihracatın geçen yıla göre 4.5 kat artış gösterdiğini ancak, Adana'dan gitmesine rağmen bu kentin kayıtlarına girmeyen başka iller ve sınır illeri aracılığıyla yapılan 30-40 milyon dolarlık daha ihracatın olduğunu tahmin ettiklerini söyledi. 
     ''Korkuya kapılıp Irak'a girmezsek kapımızdaki pazarı başka ülkelere kaptırırız'' diyen Baş, işadamlarını cesaretlerinden dolayı kutlayarak, şunları söyledi 
     ''Biz Türk toplumunun karakterinde kadercilik var. Alnımızda ne yazıyorsa onu görürüz. Yani, başımıza bir şey gelecekse burada da olsak Irak'ta da olsak bunu yaşayacağız. Cesaretimizde ve risk göze almamızda kaderciliğimizin de olumlu etkisi var.'' 
     
     BÜRO AÇMA HAZIRLIĞI 
     Baş, Irak ile iş yapan Türk işadamlarına yardımcı olunması amacıyla Irak'ta kurulması düşünülen ancak, güvenlik sorunu nedeniyle askıya alınan büro açma çalışmalarına ise yeniden başlandığını bildirdi. 
     Türkiye Odalar ve Borsalar Birliği'nin izniyle Adana Ticaret Odası, Sanayi Odası ve çevre il ve ilçelerdeki ticaret ve sanayi odalarının katılımıyla açılacak büronun Irak ile iş yapan işadamlarına yön vereceğini anlatan Baş, ''Gelecek yıl Irak'a yapılacak ihracatın 100 milyon doları bulacağını tahmin ediyoruz'' dedi. 
     Baş, Irak ile ticarette tek sıkıntının bankacılık hizmetlerindeki aksama olduğunu belirterek ''Banka havalesinin Türkiye'ye ulaşması veya Türkiye'den Irak'a ulaşması haftaları hatta ayı buluyor. Bankacılık hizmetlerindeki bu aksamadan dolayı para transferi bavul ve çantalarla elden yapılıyor'' diye konuştu. 
     
</TEXT>
</DOC>
