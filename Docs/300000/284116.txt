<DOC>
<DOCNO> 284116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonspo21.html </URL>
<DATE> 2004/10/28/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Derbiye sürpriz hakem... 
</HEADLINE>
<TEXT>

     Birinci Süper Futbol Ligi'nde 11. hafta maçlarını yönetecek hakemler açıklandı. 
     Futbol Federasyonu Merkez Hakem Kurulu'ndan yapılan açıklamaya göre, Beşiktaş ile Fenerbahçe arasında yapılacak derbi maçta hakem Fırat Aydınus görev yapacak. 
     Futbol Federasyonu Merkez Hakem Kurulu tarafından Beşiktaş-Fenerbahçe maçına atanan hakem Fırat Aydınus, ilk kez bir derbi maçı yönetecek. 
     31 yaşında ve mühendis olan İstanbul bölgesi hakemi Fırat Aydınus, son 2 sezondur Birinci Süper Lig'de görev alıyor. 
     Geçen sezon 6 karşılaşmayı yöneten Fırat Aydınus, bu sezon şu ana dek görev yaptığı 5 karşılaşmada gözlemcilerden aldığı notlarla, en başarılı hakemler arasında yer aldı. 
     Ligin ilk haftasında Samsunspor ile Ankaragücü arasında yapılan ve 1-1 sonuçlanan karşılaşmada, gözlemciden 7.8 puan alan Aydınus, 3. hafta Fenerbahçe'nin İstanbulspor'u 3-0 yendiği maçta 8.5, 4. haftada Denizlispor'un deplasmanda Büyükşehir Belediyesi Ankaraspor'u 3-2 yendiği maçta 7.4, 6. haftada da Trabzonspor ile Gaziantepspor'un 0-0 berabere kaldığı karşılaşmada 7.9 gözlemci notu aldı. Fırat Aydınus son olarak geçen hafta Kayserispor'un Akçaabat Sebatspor'u 4-1 yendiği karşılaşmayı yönetti ve gözlemciden 8.5 puan alarak, haftanın en başarılı hakemi oldu. 
     

Ligde haftanın maçlarında düdük çalacak hakemler şöyle 

Yarın 
20.00 Trabzonspor-Diyarbakırspor Bülent Demirlek 

30 Ekim Cumartesi 
15.30 Gençlerbirliği-İstanbulspor Cem Papila 
20.00 Denizlispor-Samsunspor Cüneyt Çakır 
20.00 Gaziantepspor-Çaykur Rizespor Yunus Yıldırım 
20.00 Beşiktaş-Fenerbahçe Fırat Aydınus 

31 Ekim Pazar 
14.00 Büyükşehir Belediyesi Ankaraspor-Ankaragücü Kuddusi Müftüoğlu 
14.00 Malatyaspor-Kayserispor Zafer Önder İpek 
14.00 Sakaryaspor-Konyaspor İsmet Arzuman 
20.00 Galatasaray-Akçaabat Sebatspor Özgüç Türkalp 

     
</TEXT>
</DOC>
