<DOC>
<DOCNO> 266579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/soneko38.html </URL>
<DATE> 2004/08/26/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Kredi kartı kullanımı bir haftada yaklaşık 177.5 trilyon lira azaldı 
</HEADLINE>
<TEXT>

     Mevduat bankalarının verdiği tüketici kredilerinin toplamı, bir haftada yaklaşık 33.8 trilyon lira azalarak 20 Ağustos itibariyle 12 katrilyon 387.5 trilyon liraya indi. Tüketici kredilerinin toplamı, 13 Ağustos'ta 12 katrilyon 421.4 trilyon lira düzeyindeydi. 
     Mevduat bankalarından TL cinsinden kullanılan kredilerin dağılımına bakıldığında, 2 katrilyon 209.6 trilyon lirası konut, 4 katrilyon 826.5 trilyon lirası otomobil, 5 katrilyon 351.5 trilyon lirası da diğer kalemlerden oluşuyor. 
     Tüketici kredilerinin banka gruplarına göre dağılımına bakıldığında ise 20 Ağustos itibariyle TL cinsinden kredilerin 3 katrilyon 940 trilyon lirası kamu bankalarından, 7 katrilyon 662.3 trilyon lirası özel bankalardan, 785.2 trilyon lirası da yabancı bankalardan alındı. 
     
     KREDİ KARTI KULLANIMI 
     Mevduat bankaları tarafından sağlanan kredi kartlarının kullanım tutarı da bir haftada yaklaşık 177.5 trilyon lira azaldı. Bankaların kullandırdığı kredi kartlarının tutarı 13 Ağustos'ta 10 katrilyon 304.5 trilyon lira iken, 20 Ağustos'ta 10 katrilyon 126.9 trilyon liraya indi. 
     Aynı dönemde TL cinsinden kullandırılan kredi kartlarının 886.3 trilyon lirası kamu bankalarına, 8 katrilyon 339.1 trilyon lirası özel bankalara ve 858.4 trilyon lirası da yabancı bankalara ait bulunuyor. 
     
     TASFİYE OLACAKLAR... 
     13 Ağustos itibariyle 528.4 trilyon lira olan tasfiye olunacak tüketici kredileri ve kredi kartlarının tutarı, 20 Ağustos'ta 3 trilyon liraya çıktı. 
     Söz konusu tutarın 101.3 trilyon lirası tasfiye olunacak tüketici kredileri, yaklaşık 431.7 trilyon lirası da tasfiye olunacak kredi kartları alacaklarından oluşuyor. 
     
</TEXT>
</DOC>
