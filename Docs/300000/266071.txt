<DOC>
<DOCNO> 266071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sontur11.html </URL>
<DATE> 2004/08/24/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Ameliyat olan eşi için hastanenin karşısına baraka yaptı 
</HEADLINE>
<TEXT>

     Bolu'ya bağlı Yeşilköy'de çiftçilik yapan Zeki Temel, ameliyat için hastaneye yatan eşinin hasretine dayanamayacağını belirterek, barakaya dönüştürdüğü traktör römorkunu hastane yakınında konuşlandırdı. 
     AA muhabirinin aldığı bilgiye göre, Zeki Temel'in eşi Nurhan Temel, guatr ameliyatı için Bolu İzzet Baysal Devlet Hastanesi'ne yatırıldı. ''Zehirli guatr'' teşhisi konulan Nurhan Temel, 4 gün önce başarılı bir operasyon geçirdi. 
     Eşinin hastaneye yatırıldığı gün, ''16 yıllık evliyiz, karımla hiç ayrı kalmadık'' diyen Zeki Temel, traktörünün römorku ile hastanenin yakınına geldi. Eşinin kaldığı odanın gözükeceği bir yere park ettiği römorkunu barakaya dönüştüren Zeki Temel, iki oğlu ile burada kalmaya başladı. 
     Zeki Temel, AA muhabirine yaptığı açıklamada, eşini çok sevdiğini ve evlilikleri boyunca hiç ayrı kalmadıklarını söyledi. Temel, ''Eşim hastaneye yatırılınca, bir gecede römorkun üzerine ahşap barakayı inşa ettim. 9 yaşındaki oğlum Şahin ve 14 yaşındaki Sefa ile barakada kalıyoruz. Çocuklar annelerini özledikleri zaman ziyaretine gidebiliyorlar'' dedi. 
     Eşine barakada yemekler hazırladığını, diğer hastalar için çay demlediğini anlatan Zeki Temel, ''Benim burada olmamın sebebini öğrenenler, şaşkınlıklarını gizleyemiyorlar. Doktorları, eşimin bir hafta daha hastanede kalacağını söylediler'' diye konuştu. 
     
</TEXT>
</DOC>
