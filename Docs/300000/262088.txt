<DOC>
<DOCNO> 262088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonsiy07.html </URL>
<DATE> 2004/08/10/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
DEHAP'tan Diyarbakırlı Başkanlara destek... 
</HEADLINE>
<TEXT>

     DEHAP Genel Başkan Yardımcısı Veli Büyükşahin, operasyonlarda ölü olarak ele geçirilen teröristin ailesine taziye ziyaretinde bulunan Diyarbakırlı belediye başkanlarına destek vererek, Diyarbakır Valiliği'nin başkanlar hakkındaki suç duyurusuna tepki gösterdi. 
     DEHAP Genel Başkan Yardımcısı Veli Büyükşahin, yaptığı yazılı açıklamada, Valiliğin, Diyarbakır Büyükşehir Belediye Başkanı Osman Baydemir, Yenişehir Belediye Başkanı Fırat Anlı, Bağlar Belediye Başkanı Yurdusev Özsökmenler, Kayapınar Belediye Başkanı Zülküf Karatekin ve Sur Belediye Başkanı Abdullah Demirbaş hakkında, Mehmet Sait Özgün'ün ailesine başsağlığı ziyaretinde bulunması nedeniyle yaptığı suç duyurusunun hukuki dayanaktan yoksun olduğunu savundu. 
     Büyükşahin, bu ziyaretin provokatif bir yaklaşımla sunulmasının üzüntü verici olduğunu ifade etti. 
     
     "POLİSLERİ DE ZİYARET ETTİLER" 

     Belediye başkanlarının, 28 Temmuz'da çıkan çatışmada yaralanan polisleri hastanede ziyaret ettiğini, yaşamını yitiren bekçinin ailesine de taziyelerini ilettiğini kaydeden Büyükşahin, şöyle dedi 
     "Medyanın, bu gerçeği göz ardı ederek, geleneklerimizde yeri olan bir taziye ziyaretini provokatif dille sunması büyük ihtiyaç duyduğumuz toplumsal barış ve huzur ortamına katkı sunmaz. Belediye başkanlarının, kim olursa olsun, bir aileye taziye ziyaretinde bulunması son derece insani bir tutumdur. 
     İnsani bir davranışın bu şekilde kullanılması hem etik değildir, hem de sorumlu yayıncılıkla bağdaşmaz. Medyanın, toplum gözünde saygınlığını yitirmesinde bu tür yayıncılık anlayışının da büyük etkisi vardır. Kamuoyunun medyadan beklentisi, toplumda gerginlik yaratacak tutumlardan kaçınması, olayları objektif şekilde yansıtarak her zamankinden daha fazla ihtiyaç duyduğumuz barış ve huzur ortamına katkı sunmasıdır." 
     
     "SUÇ DUYURUSU HUKUKİ DEĞİL" 

     Diyarbakır Valiliği'nin yaptığı suç duyurusunun hukuki dayanaklardan yoksun olduğunu öne süren Büyükşahin, "İnsani nedenlerle yapılmış bir taziye ziyaretinin soruşturma konusu yapılmasını anlamak mümkün değildir. Toplumsal barış ve huzur ortamının sağlanması için tüm kesimleri gerginliklere yol açacak tutum ve davranışlardan kaçınmaya, sorumlu ve sağduyulu davranmaya çağırıyoruz" dedi. 

     
</TEXT>
</DOC>
