<DOC>
<DOCNO> 272399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonspo29.html </URL>
<DATE> 2004/09/16/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Roma Hakemin yaralanması olayında mağdur taraf biziz 
</HEADLINE>
<TEXT>

     Avrupa Şampiyonlar Ligi B Grubu'nda Roma Olimpiyat Stadı'nda dün gece yapılan olaylı maçından ardından AS Roma Kulübü yetkilileri, UEFA'dan gelecek ağır cezayı beklerlerken, kendilerini savunmaya yönelik açıklamalarda bulundular. 
     AS Roma Kulübü yetkilileri, bugün düzenledikleri basın toplantısında, olayın henüz kimliği saptanamayan tek bir taraftarın işi olduğunun altını çizerek, kulüp olarak mağdur taraf konumunda olduklarını ileri sürdüler. 
     Kulüp başkanı Francesco Sensi'nin kızı Rosella, ''Bir delinin yaptığı iş yüzünden tüm taraftarların cezalandırılması üzüntü verici birşey olur. Yapılan çılgınlık hoş karşılanamaz. Ama kulüp olarak bu olayda biz mağdur taraf konumundayız'' diye konuştu. 
     Kulüp genel müdürü Rosella Sensi de benzer bir olayın tüm kulüplerin başına gelebileceğini savunarak, ''Bu nedenle, Avrupa kupalarına katılan tüm takımları ve de ilgili resmi kurumları Roma ile işbirliği içinde hareket etmeye ve bizi desteklemeye çağırıyorum'' dedi. 
     Sensi, olası bir saha kapatma cezasının AS Roma için 20 milyon Euro tutarında ekonomik kaybı beraberinde getirebileceğine işaret ederek, şunları söyledi 
     ''Birilerinin yaptığı işin hesabını sürekli biz ödemek durumunda kalmamalıyız. Benzer durumlarla karşılaşmamızın engellenmesi için herkesi bize yardımcı olmasını diliyorum. Zira, hiç kimse için temenni etmem ama bu tür olaylar her kulübün başına gelebilir.'' Spor direktörü Franco Baldini ise maç sırasında yaralanan İsveçli hakem Anders Frisk'ten kulüp adına özür dileyerek, şöyle konuştu 
     ''Temennimiz hakemi yaralayan kişinin en kısa sürede belirlenmesi. Zira Roma'ya bu denli zarar verecek bir davranışta bulunan kişinin kim olduğunu biz de bir an önce öğrenmek istiyoruz. Bu sayede UEFA'ya da adaletten yana olduğumuzu göstermiş oluruz''. 
     Öte yandan İtalyan güvenlik birimlerinin, çekilen görüntüleri inceleyerek hakemi yaralayan kişiyi saptama çalışmalarının da sürdüğü bildirildi. 
     UEFA Disiplin Kurulu'nun da Roma'daki olaylı maça ilişkin kararını 21 Eylül Salı günü açıklaması bekleniyor. 
     
</TEXT>
</DOC>
