<DOC>
<DOCNO> 250131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/siyaset/siy03.html </URL>
<DATE> 2004/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Brüksel'in kozları tükeniyor 
</HEADLINE>
<TEXT>


Yeni süreç, Avrupa Konseyi'nin insan hakları ve demokrasi alanında Türkiye'nin uygulamalarını bir süre daha izlemesi anlamını taşıyor 


AKPM tarafından dün alınan kararla birlikte Türkiye'ye yönelik olarak Avrupa Konseyi'nde 1996'dan bu yana izlenen yöntem de farklılık gösterecek. Denetim sürecinden çıkan Türkiye, şimdi "post monitoring" olarak adlandırılan "denetim sonrası izleme"ye dahil edilecek. 
Yeni süreç, Avrupa Konseyi'nin insan hakları ve demokrasi alanında Türkiye'nin attığı adımları ve uygulamaları bir süre daha izlemesi anlamını taşıyor. Ancak bu yapılırken denetim sürecindeki yöntemler izlenmeyecek. 
Yöntemin farklılığı ve Ankara'nın resmen denetim sürecinden çıkarak demokrasi ve insan hakları konusunda "rüştünü ispat etmiş" olarak görülecek olması nedeniyle yeni süreç "formalite" olmanın ötesine geçemeyecek. 
Denetim sonrası izleme süreci, daha önce denetim sürecinde bulunan tüm ülkeler için de uygulanmıştı. Hatta AB'ye üye olan Çek Cumhuriyeti, Letonya ve Slovakya ile aday konumunda bulunan Bulgaristan ve Hırvatistan da halen bu süreçte yer alıyor. 
AKPM'nin Türkiye'yi denetim sürecinden çıkarmasıyla Avrupa Konseyi bünyesinde bu süreçte kalan ülke sayısı 9'a düştü. Bu ülkeler Rusya, Ukrayna, Moldova, Azerbaycan, Gürcistan, Ermenistan, Bosna - Hersek, Sırbistan - Karadağ ve Arnavutluk. 


</TEXT>
</DOC>
