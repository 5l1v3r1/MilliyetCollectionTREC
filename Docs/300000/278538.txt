<DOC>
<DOCNO> 278538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonyas10.html </URL>
<DATE> 2004/10/08/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türkiye, Hollywood'a açılıyor... 
</HEADLINE>
<TEXT>

     Doğal ve tarihi güzellikleriyle film platosu olmaya aday Türkiye, Hollywood'a açılıyor. 
     Kültür ve Turizm Bakanlığı, Türkiye'nin doğal ve tarihi güzelliklerine Hollywood'un dikkatini çekmek amacıyla Amerikan Sinema dünyasından 12 kişilik ekibi Türkiye'de ağırlıyor. 
     Arnold Schwarzenegger'in başrolünde oynadığı ''Barbar Conan''ın yönetmeni John Milius, ''Terminatör'' serisinin yapımcılarından Mario Kassar, Ben Affleck'in rol aldığı ''Fırtınalı Aşk''ın yönetmeni Bronwen Hughes, ''Onüç'', ''İşaretler ve Mucizeler'' ve ''Çarpışma'' filmlerinde rol alan Deborah Kara Unger da Hollywood'dan gelen ekipte yer alıyor. 
     ABD'li sinemacılara Türkiye'deki sinema sektörünün son yıllardaki gelişimi ile bu alandaki yeni yasa ve düzenlemeler hakkında bilgi verilerek, yabancı film yapımcılarına tanınan kolaylıklar ve teşvikler tanıtılacak. 
     Kültür ve Turizm Bakanı Erkan Mumcu, Hollywood'dan gelen sinemacılarla Antalya'da biraraya gelerek proje üretecek. 
     A.A muhabirinin sorularını yanıtlayan Telif Hakları Sinema Genel Müdürü Abdurrahman Çelik, Türkiye'yi Hollywood'a tanıtmayı ve Hollywood'un Türkiye'ye yatırım yapmasını sağlamayı amaçladıklarını belirterek, bunun için ABD'li sinemacıları Türkiye'ye davet ettiklerini söyledi. 
     Kültür ve Turizm Bakanı Erkan Mumcu'nun Antalya'da ABD'li sinemacılarla biraraya geleceğini anlatan Çelik, konuk sinemacılara Türkiye'nin sinema vizyonu anlatılarak, Türkiye'de film çekmeye teşvik edileceklerini kaydetti. 
     
     ''ANADOLU'DA ÇOK CİDDİ HİKAYELER VAR'' 
     Çelik, artık Mısır gibi ülkelerin sinema açısından cazibesini yitirdiğini ve Türkiye'ye büyük bir ilgi olduğunu vurgulayarak, ''Anadolu'da çok ciddi hikayeler var bunun farkındalar ama bugüne kadar nedense Türkiye'ye gelip film çekmeye cesaret edemediler. Ama bu kabuğu tahmin ediyorum yırtacağız. Bir film çektirebilirsek, onun arkası gelecektir'' diye konuştu. 
     Abdurrahman Çelik, batılı sinemacıların Türkiye'de film çekmek istemelerinin ardında yatan en büyük KDV'nin anında ödenmemesi sorunu olduğunu söyledi. 
     Aslında yabancılara KDV muafiyeti olduğunu, ancak KDV'nin harcamalar yapıldıktan sonra yurtdışında çıkışta geri ödendiğini hatırlatan Çelik, bunun da 3-4 ay süre aldığını belirtti. 
     Çelik, şunları kaydetti 
     ''Bunların önündeki en büyük engel, KDV sorunu. Onlar, 'bu alana yatırım yaptığımızda harcamalarımızda KDV'yi ödemeyelim, bizi uğraştırmayın' diyorlar haklı olarak. Bunu yapabilirsek o zaman ciddi şekilde bir patlama olacaktır. Bütün yabancı yönetmenlerin hepsi bu sorundan şikayet ediyorlar. 
     Bunu kolaylaştırmak mümkün. Onlara bu alana yönelik bir belge verilerek KDV'den muaf kılınabilir ki bunun örnekleri de var. Bu bir Bakanlar Kurulu kararına bakıyor. Öbür türlü bu adamları buraya getiremiyoruz.'' ABD'li sinemacılar 12 Ekim'de Türkiye'den ayrılacaklar. 
     
</TEXT>
</DOC>
