<DOC>
<DOCNO> 296559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/soneko31.html </URL>
<DATE> 2004/12/10/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
OPEC, kota fazlası üretime son verme kararı aldı... 
</HEADLINE>
<TEXT>

     Kahire'de toplanan Petrol İhraç Eden Ülkeler Örgütü OPEC petrol bakanları, kota fazlası üretime son verme kararı aldı. 
     OPEC, yıl ortalarından itibaren rekor yükselişler gösteren petrol fiyatlarını denetim altına almak için, Ağustos ayından beri, kabul edilen 27 milyon varillik resmi günlük üretim kotasının yaklaşık 1 milyon varil üzerinde üretim yapıyordu. 
     Son kararla, tüketici ülkelerin kota fazlası üretimin sürmesi yolundaki istekleri, Ekim ayında 55 doları aşan petrolün varil fiyatının son haftalarda 13 dolara varan bir gerileme göstermesinden rahatsız olan OPEC üyelerince kabul görmedi. 
     Sektör kaynakları, Ocak ayı petrol siparişleri alınmış bulunduğundan, kota fazlası üretime son verme kararının uygulamaya hemen değil, ancak 40 günlük bir süre zarfında konulabileceğini belirtiyorlar. 
     OPEC petrol bakanları, kota üstü üretime son verme kararının yanı sıra resmi üretim kotasında bir kısıntıya gerek olup olmadığını kararlaştırmak üzere, 30 Ocak'ta yeniden toplanmayı da kararlaştırdı. 
     
     OPEC'İN KARARI, FİYATLARI YÜKSELTTİ 

     Petrol İhraç Eden Ülkeler Örgütü'nün OPEC günde 1 milyon varile varan 'kota fazlası üretime son verme' kararı, uluslararası piyasalarda petrol fiyatlarını yükseltti. 
     ABD hafif petrolünün varil fiyatı, kararın açıklanmasıyla 47 sent artışla 43 dolara, Brent petrolünün varili de 50 sent artışla 40.17 dolara çıktı. 
     
</TEXT>
</DOC>
