<DOC>
<DOCNO> 252815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sondun08.html </URL>
<DATE> 2004/07/04/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Polonya'dan AB yorumu Türkiye'nin üyeliği çok büyük bir fırsat... 
</HEADLINE>
<TEXT>

     Polonya Başbakanı Marek Belka, Türkiye'nin AB üyeliğini desteklediğini söyledi. 
     Belka, Alman Welt am Sonntag gazetesine yaptığı açıklamada, ABD, İngiltere, Fransa ve Almanya gibi kendisinin de Türkiye'nin AB üyeliğini desteklediğini ifade ederek, ''Türkiye'nin AB üyeliği, tüm bölgenin istikrarı için çok büyük bir fırsat'' dedi. 
     Gazetede, ''Polonya Türkiye'nin AB Üyeliğini Destekliyor'' başlığıyla verilen haberde, Belka'nın, bu konuda Avrupa ile ABD arasında ihtilafa düşülmesinin de büyük hata olacağını söylediği belirtildi. 
     AB ülkesi olarak da ABD ile olan sıkı ilişkilerini sürdürmek istediklerini kaydeden Belka, ''Bu bizim için bir tezat oluşturmuyor. Avrupa'nın kimliğinin ABD'ye karşı bir tavır alınarak belirlenmesine karşıyız'' dedi. 
     Belka ayrıca, Almanya'nın, ülkesinin AB'ye girmesinde harcadığı çabayı hiçbir zaman unutmayacağını ve ülkesinde doğan Almanya Cumhurbaşkanı Horst Köhler'in ilk yurtdışı gezisini Polonya'ya yapacak olmasından büyük mutluluk duyduğunu ifade etti. 
     Haberde ayrıca, Belka'nın, hazırlanan Avrupa anayasasında istediği hiçbir şeyi kabul ettiremediğine, bu nedenle ülkedeki oy oranının da büyük ölçüde düştüğüne dikkat çekildi. 
     
</TEXT>
</DOC>
