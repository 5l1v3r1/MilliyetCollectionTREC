<DOC>
<DOCNO> 266641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sontur07.html </URL>
<DATE> 2004/08/26/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Anamur, dünya rekoru için dalacak Namık Ekin'e hazırlanıyor... 
</HEADLINE>
<TEXT>

     Yeni bir dünya rekoru kırmak amacıyla 29 Ağustos Pazar günü Mersin'den Kuzey Kıbrıs Türk Cumhuriyeti'ne KKTC sualtından yüzecek emekli SAT komandosu milli sporcu Namık Ekin, Anamur İlçesi'nde görkemli bir şekilde uğurlanacak. 
     Anamur Kaymakamı Hulusi Kaya, AA muhabirine yaptığı açıklamada, emekli Sat komandosu Namık Ekin'in, sualtından KKTC'ye yüzmesini milli bir faaliyet olarak değerlendirdiklerini söyledi. 
     Ekin'in, yapacağı bu etkinlikle Doğu Akdeniz'in en güzel tatil beldelerinden Anamur'un tanıtımına katkı sağlayacağını belirten Kaya, ''Milli sporcumuzu Anamur'da en iyi şekilde ağırlayıp 29 Ağustos Pazar günü de eski iskeleden görkemli bir şekilde KKTC'ye uğurlayacağız. Halkın katılımını sağlamak için kent merkezinde duyuru yapacağız'' dedi. 
     Anamur Belediye Başkanı Suphi Alp de Ekin'in, rekor için Anamur'dan yüzecek olmasından dolayı mutluluk duyduklarını belirterek, kendisine tam destek vereceklerini söyledi. 
     Yerel yönetimler olarak bu tür etkinliklere her zaman güçleri oranında katıldıklarını anlatan Alp, ''Ekin ve ekibi 27 Ağustos Cuma günü Anamur'a gelecek. Üzerimize düşeni layıkıyla yapacağız'' dedi. 
     Emekli SAT komandosu Namık Ekin, denemesini Omurilik Felçlileri Derneği yararına yapacak. 
     Ekin, yeni bir dünya rekoru kırmak amacıyla 29 Ağustos'ta Anamur'da denize girerek, zaman zaman Scooter ve Scuba isimli aletlerin yardımını da kullanıp, hiç su üstüne çıkmadan Girne'ye kadar yüzecek. 
     Sabah erken saatlerde dalışa geçecek Ekin, 40 deniz millik 74 kilometre mesafeyi 26-30 saat arasında geçip Girne'de su üstüne çıkmayı hedefliyor. 
     Ekin'in köpekbalıklarından korunması için hazırlanan kafesin bir bölümü tüp değiştirme ve yemek ihtiyaçlarını karşılaması için özel olarak dizayn edildi. 
     
</TEXT>
</DOC>
