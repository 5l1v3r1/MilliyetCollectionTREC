<DOC>
<DOCNO> 294767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonspo06.html </URL>
<DATE> 2004/12/04/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Galatasaray'da derbi öncesi zorlu viraj.. İşte muhtemel 11'ler... 
</HEADLINE>
<TEXT>

     Galatasaray, Fenerbahçe derbisi öncesi son sınavını Başkent’te Gençlerbirliği’ne karşı veriyor. 
     
     Ankara’da 3.sınav 
     Bu sezon Başkent’te verdiği iki zorlu sınavda Ankaraspor ve Ankaragücü’nden üçer puan almayı bilen Galatasaray, Ankara’daki üçüncü ve en zorlu mücadelesini bu akşam Gençlerbirliği’ne karşı verecek. Fenerbahçe maçı öncesi beraberliğe dahi tahammülü bulunmayan Cim Bom’da Ergün ve Baliç sakatlıkları nedeniyle forma giyemeyecek. Evsahibinde ise Sedat yok. 19 Mayıs’ta oynanacak mücadelenin hakemi Cem Deda. Bayan taraftarlar mücadeleyi ücretsiz izleyebilecek. 
     Gençlerbirliği Ömer, Ali Tandoğan, El Saka, Ümit, Baki, Erkan, Mehmet Nas, Skoko, Flip, Boliç, Youla. 
Galatasaray Mondragon, Cihan, Tomas, Song, Orhan, Sabri, Volkan, Conceiçao, Hasan Şaş, Necati, Hakan Şükür. 
Stat Ankara 19 Mayıs. 
Saat 19.00. 
Hakem Cem Deda. 
Bilet fiyatları 10, 20 ve 30 milyon lira. 
     
     Deda’yla tek maç tek galibiyet var 
     Galatasaray, hakem Cem Deda’yla bu sezon çıktığı tek karşılaşmada Başkent’te Ankaraspor’u 2-0 yendi. Süper Lig’de iki sezondur görev yapan genç hakemle evsahibi Gençlerbirliği ise iki maça çıktı. Kırmızı-Siyahlılar, bir galibiyet, bir yenilgi aldı. Deda’nın ligde yönettiği tüm maçlarda deplasman takımları altı kez galip gelirken, evsahipleri beş kez üç puana ulaştı. Deda’nın yönettiği maçlarda tek beraberlik 2-2’lik skorla Konyaspor-Beşiktaş maçından çıktı. Deda, yönettiği mücadelelerde 50 sarı, bir kırmızı kart çıkartırken, beş kez de penaltı kararı verdi. 
     
</TEXT>
</DOC>
