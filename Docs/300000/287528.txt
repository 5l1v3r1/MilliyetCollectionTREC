<DOC>
<DOCNO> 287528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sontur18.html </URL>
<DATE> 2004/11/09/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Nişanlısıyla konuşan 3 genci bıçakladı 
</HEADLINE>
<TEXT>

     İsmail AKDUMAN SAMSUN, DHA 

SAMSUN'da nişanlısı 17 yaşındaki E.N. ile konuşan 23 yaşındaki Ersen Bayındır, 19 yaşındaki İrfan Kocaoğlu ile 23 yaşındaki Murat Sarı'yı bıçaklayarak yaralayan 25 yaşındaki Avni Avcı, "Bu gençler nişanlımı kaçırmak istedi. Birisi de nişanlımın erkek arkadaşıydı. Olay bu yüzden oldu'' dedi. Duruşmada tanık olarak dinlenen E.N. ise, "Ersen benim eski erkek arkadaşım. Bizi takip ediyorlardı ve beni kaçırmak istediler'' diye konuştu. 
     Samsun 1'inci Ağır Ceza Mahkemesi'nde Adam öldürmeye teşebbüs' suçundan 30 yıla kadar hapis istemiyle yargılanan Avni Avcı olayın nişanlısını kaçırmak istemelerinden kaynaklandığını iddia etti. Tutuklu yargılanan Avcı, "Geçen ay meydana gelen olayda nişanlım önde yürüyordu. Ben ayakkabımı bağlıyordum. Bu gençler onun koluna girerek süreklemeye başladı. Ben de müdahale ettim. Bu sefer bana saldırdılar. Bıçak onlardan birinden düştü. Ben de alıp, sağa- sola sallamaya başladım. Bu sırada onlara isabet etmiş. Nişanlımı kurtarmak istedim'' dedi. 
     Duruşmaya katılan İrfan Kocaoğlu ve Murat Sarı ise Avni Avcı'nın yalan söylediğini belirtti. Sarı, "Biz gezerken Ersen, eski kız arkadaşı E. ile konuşmaya başladı. Bu sırada Avni gelerek ona saldırdı. Biz de olayı ayırmak isterken hepimizi bıçakladı'' dedi. 
     Duruşmada tanık olarak dinlenen E.N. ise, eski sevgilisi ve onun arkadaşlarının kendisini kaçırmaya çalıştığını iddia ederken, "Avni ayakkabısını bağlamak için arkada kaldı. Bu sırada Ersen ile arkadaşları yanıma geldi. Ersen Bu adamla evlenemezsin' diyerek beni sürüklüyordu. Bu sırada Avni geldi. Ona da bıçak çektiler. Hem Avni'ye hem de bana tekme- tokat vurdular. Avni bıçakla bizi korudu'' diye konuştu. 
     Dava gelmeyen mağdur Ersen Bayındır'ın dinlenmesi için ertelendi. 
     
</TEXT>
</DOC>
