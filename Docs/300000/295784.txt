<DOC>
<DOCNO> 295784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun01.html </URL>
<DATE> 2004/12/08/ </DATE>
<TIME> 02.09 </TIME>
<AUTHOR>  </AUTHOR>
<HEADLINE>
Brezilya'da tutuklu gençlere eziyet ediliyor 
</HEADLINE>
<TEXT>

     İnsan Hakları İzleme Örgütü Human Rights Watch , Brezilya'da tutuklu gençlerin hergün dayak yediğini ve çok kötü koşullarda olduklarını açıkladı. 
     Örgütün, ''Gerçek Zindanlar Rio de Janeiro'daki Çocuk Cezaevleri'' başlıklı raporunda, sürekli dayak ve sözlü tacizlerle ilgili şikayetlerin büyük kısmının yetkililer tarafından dikkate alınmadığı belirtildi. 
     Raporda, büyük çoğunluğu uyuşturucuyla ilgili suçlar nedeniyle tutuklanan çocukların neredeyse hergün dayak yediği, cezaevlerindeki sağlık ve hijyen koşullarının da çok kötü olduğu kaydedildi. 
     Merkezi New York'ta olan örgütün sözcüsü Michael Bochenek, Rio'daki cezaevlerinin pislik içinde ve harap durumda olduğunu ayrıca tehlikeli biçimde kalabalık olduğunu söyledi. 
     Bochenek, cezaevi görevlilerinin, davranışlarının hesabı sorulmadıkça buna devam edeceğini vurguladı. 
     Brezilya hükümet yetkilileri, raporun gerçekdışı ve adaletsiz olduğunu iddia ederek, suçlamaları yalanladı. 
     
</TEXT>
</DOC>
