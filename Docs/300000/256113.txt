<DOC>
<DOCNO> 256113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sondun30.html </URL>
<DATE> 2004/07/17/ </DATE>
<TIME> 20.29 </TIME>
<AUTHOR>  </AUTHOR>
<HEADLINE>
Çakıcı'nın "İltica etmeye hazırlandığı" iddiası... 
</HEADLINE>
<TEXT>

     Avusturya'nın başkenti Viyana'daki eyalet mahkemesinin ''iade edilecek suçlular'' birimi hücresinde tutulan Alaattin Çakıcı'nın, Avusturya'ya iltica etmeye hazırlandığı iddia edildi. 
     Çakıcı'yı Viyana'da misafir eden ve İtalya'ya geçmesine yardımcı olan Karadenizli işadamı dostlarına yakın güvenilir bir kaynak, Çakıcı'nın Türkiye'ye gitmemek için Avusturya'ya iltica etmeye hazırlandığını, avukatı Walter Rosenkranz'a ''iltica işlemlerini başlatması için talimat verdiğini'' ileri sürdü. 
     Alaattin Çakıcı'nın yakalanmadan önce, Türkiye'de kendisini bekleyen kabarık bir suç dosyası bulunduğu anımsatılarak, Karadenizli işadamı dostlarıyla Avusturya'ya iltica konusunu görüştüğü belirtiliyor. 
     Çakıcı'nın yakalanması için Türk ve Avusturya güvenlik birimlerinin giriştiği ortak operasyonun detayları hakkında A.A muhabirine bilgi veren üst düzey bir güvenlik görevlisi, ''Çakıcı'nın Viyana'da otelde değil, Karadenizli dostlarının evinde misafir edildiğini'' söyledi. Üst düzey güvenlik görevlisi, ''Bu yüzden de Avusturya Federal Kriminal Dairesi BKA timlerinin yapacakları operasyon, planlandığı gibi otelde değil güney otoyolu üzerinde yapıldı'' dedi. 
     Aynı kaynak, Çakıcı için, Faik Meral adına Viyana Hilton-Plaza Oteli'nde rezervasyon yapıldığını, ancak otelde Çakıcı yerine yeğeninin kaldığını saptadıklarını söyledi. 
     
     ADALET BAKANLIĞI MAHKEME SÜRECİ ASGARİ ÜÇ AY SÜRER 
     Avusturya Adalet Bakanlığı Dış İlişkiler Dairesi yetkilisi Johannes Martetschlaeger, APA ajansına yaptığı açıklamada, ''Çakıcı'nın Viyana'daki mahkeme sürecinin en az 3 ay süreceğini sandığını'' söyledi. 
     Türkiye'de idam cezasının kaldırılmış olduğunu ve Türkiye'nin İnsan Hakları Komisyonu üyesi olduğunu bu yüzden de iade sürecinin kolaylaştığını anımsatan Martetschlaeger, ''Buna rağmen, Türkiye'den gelecek suç dosyasının soruşturma hakimi tarafından incelenmesi zaman alacaktır. Soruşturma hakimi öncelikle Türkiye adalet makamlarının verdiği kararlar ve bu kararlara gerekçe teşkil eden kanıtların yeterli olup olmadığını inceleyecektir'' dedi. 
     Viyana Eyalet Mahkemesi'nin ''iade'' kararı vermesi halinde Çakıcı'nın karara itiraz hakkı bulunduğunu anımsatan Martetschlaeger, ''itirazın Yüksek Mahkeme tarafından değerlendirileceğini ve vereceği son kararın geçerli olacağını'' söyledi. 
     Martetschlaeger, suçluların ikili anlaşmalar çerçevesinde iadesi konusunda eskiden olduğu gibi Adalet Bakanlığı'ndan görüş istenmediğini, bu uygulamanın 1 Mayıs 2004 tarihinden itibaren kaldırıldığını kaydetti. 
     
</TEXT>
</DOC>
