<DOC>
<DOCNO> 272470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonyas15.html </URL>
<DATE> 2004/09/16/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Karadenizliler diksiyon dersi alıyor... 
</HEADLINE>
<TEXT>

     Karadenizliler, ''geliyrum, ne deysun, haçan'' gibi aksanlı kullandıkları kelimeleri düzeltmek için diksiyon dersi alıyorlar. 
     Ankara Üniversitesi Türkçe ve Yabancı Dil Araştırma ve Uygulama Merkezi TÖMER Trabzon Şubesi Müdürü Ali Osman Durmuş, Türkiye'nin her yerinde aksanlı olan konuşmaların özellikle, Karadeniz yöresinde daha belirgin olduğunu söyledi. 
     AA muhabirinin sorularını yanıtlayan Durmuş, TÖMER'in kuruluşunun temel amacının Türkçe'yi yaygınlaştır ve güzelleştirmek olduğunu belirterek, ''Hedefimiz, hem ülke insanına hem de yabancılara Türkçe'yi en güzel şekilde öğretmektir'' dedi. 
     Bu amaçla diksiyon ve fonetik kursları açtıklarını ifade eden Durmuş, ''Ülkemizin her yerinde aksanlı olan konuşmalar, özellikle Karadeniz yöresinde daha da belirgin'' diye konuştu. 
     Durmuş, diksiyon ve fonetik kurslarına doktor, gazeteci ve öğrenci gibi her kesimden katılımın olduğuna dikkati çekerek, şunları söyledi 
     ''Karadeniz yöresinde, diksiyon ve fonetik kurslarının sayısının artırılması gerekiyor. Çünkü, hemen hemen Türkçe'si ve diksiyonu düzgün kimse yok. Herkesin bu anlamda sorunu var. İnsanların sadece konuşmaları değil, vurgulama, tonlama, ses birimlerini nasıl kullandıkları ve anlatım bozuklukları da çok önemli. Biz, bu tür kursların herkesimden insanın rahatlıkla yararlanabileceği şekilde organize edilmesi gerektiğini düşünüyoruz.'' Kötü diksiyonun Türkçe'yi de kötüleştirdiğini vurgulayan Durmuş, şöyle devam etti 
     ''Kişilerin diksiyon ve hitabet yetenekleri arttıkça, kendilerine olan güvenleri de yenileniyor. Özgüvenleri artıyor, daha rahat iletişim kurabiliyorlar. Özellikle yeni mezunlar, iş başvurularında karşı tarafı etkilemek için bu tür kurslara başvuruyorlar. Günümüzde eğitim kadar, güzel konuşma ve hitabet de çok önemli. Özellikle toplum önünde olan kişilerin konuşmalarına çok dikkat etmeleri gerekiyor.'' Durmuş, yoğun istek üzerine ekim ayında yeni sınıflar açacaklarını belirterek, ''Yörede en çok kullanılan bozuk kelimelerin geliyrum, ne deysun, haçan gibi kelimeler. Ayrıca bazı kelimelerde de harfler yutulmakta. Böyle olunca kelimenin ne olduğu pek anlaşılmıyor'' dedi. 
     
</TEXT>
</DOC>
