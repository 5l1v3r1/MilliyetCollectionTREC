<DOC>
<DOCNO> 257826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sondun01.html </URL>
<DATE> 2004/07/24/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
ABD eğitimindeki en başarılı öğrenciler göçmen çocukları... 
</HEADLINE>
<TEXT>

     ABD'nin en başarılı öğrencilerinin, dil problemleri bulunmasına rağmen, göçmen ailelerin çocukları arasından çıktığı kaydedildi. 
     Amerikan Fox televizyonunun haberinde, göçmen ailelerin çocuklarının, matematik ve bilim alanında ABD'de en iyi dereceleri yapan öğrenciler olduğu ve akademik yarışmalarda büyük başarılar kazandığı kaydedildi. 
     Yabancılara istihdama yönelik vize verilmesini savunan Amerikan Ulusal Politika Vakfı'nın yayımladığı rakamlara göre, Intel Bilim Yetenek Araştırması'nın finalistlerinin yüzde 60'ı, ABD Matematik Olimpiyatları'ndaki en üst dereceleri alanların yüzde 65'i ve ABD Fizik Takımı üyelerinin yüzde 46'sı göçmen ailelerin çocuklarından oluşuyor. 
     Intel Bilim Yetenek Araştırması'nda 2003 yılında en büyük ödülleri kazanan 10 kişiden 4'ünün göçmen çocuğu olduğu, 2004'te de bu ödüllerden 7'sinin göçmen çocukları tarafından kazanıldığı kaydedildi. 
     ABD'nin yüksek teknoloji ve biyomedikal alanlarında geleceğe yönelik iddiasını sürdürmesi konusunda da en fazla bu öğrencilere bel bağlandığı ifade edildi. 
     
</TEXT>
</DOC>
