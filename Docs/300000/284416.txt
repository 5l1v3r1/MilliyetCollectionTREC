<DOC>
<DOCNO> 284416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sonspo34.html </URL>
<DATE> 2004/10/29/ </DATE>
<TIME> 20.46 </TIME>
<AUTHOR>  </AUTHOR>
<HEADLINE>
Trabzonspor, Diyarbakırspor maçı öncesi notlar... 
</HEADLINE>
<TEXT>

     Trabzonspor Kulübü'nün, geçen hafta oynanan Galatasaray maçına bilet alan taraftarlarına Diyarbakırspor maçını ücretsiz izleme imkanını sunması, Trabzonspor-Diyarbakırspor karşılaşmasına olan ilgiyi artırdı. 
     Maçı izlemek üzere yaklaşık 17 bin Trabzonsporlu taraftar tribünlerdeki yerini alırken, 100 kadar Diyarbakırsporlu seyirci de takımlarını yalnız bırakmadı. 
     Sezon öncesi Almanya kampında bir kadını taciz ettiği gerekçesiyle Trabzonspor Yönetim Kurulu tarafından yaklaşık 2.5 ay kadro dışı bırakıldıktan sonra, hafta başında takımla çalışmalara başlayan İbrahim Ege'yi, teknik direktör Ziya Doğan, 18 kişilik maç kadrosuna almadı. 
     Teknik direktör Doğan, uzun bir aradan sonra Emrah'ın yerine Tayfun Cora'ya ilk 11'de yer verdi. 
     Galatasaray maçında Yattara'yı son dakikalarda oyuna aldığı gerekçesiyle eleştirilen Doğan, Diyarbakırspor karşısında bu futbolcuya ilk 11'de şans tanıdı. 
     Bordo-mavili taraftarlar, maç öncesi, ''Galibiyete sevinmesini bildiğimiz gibi, mağlubiyette de desteklemesini biliriz'' yazılı pankart açtılar. 
     Karşılaşmayı, AK Parti Trabzon Milletvekilleri Mustafa Cumhur ile Cevdet Erdöl de izledi. 
     
</TEXT>
</DOC>
