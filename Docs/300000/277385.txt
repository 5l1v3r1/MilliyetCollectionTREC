<DOC>
<DOCNO> 277385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sondun11.html </URL>
<DATE> 2004/10/05/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Le Monde Müzakerelerden önce yeni bir rapor olasılığı var 
</HEADLINE>
<TEXT>

     Avrupa Komisyonu'nun, Türkiye ile müzakerelerin başlatılmasından önce yeri bir rapor yayınlanmasını önerebileceği bildirildi. Le Monde gazetesi, yeni bir raporun, AB liderlerine zaman kazandıracığı, ancak müzekerelerin "gecikmeden" başlaması sözüne ters düşeceğine dikkat çekti. 
     Fransız Le Monde gazetesi, Avrupa Komisyonu'nun Türkiye ile müzakerelerin başlamasını önereceğini, ancak müzakereler için bir tarih belirlemeyeceğini, bunu AB liderlerine bırakacağını kaydetti. 
     Müzakerelerin başmatılmasından önce yeni bir rapor istenebileceğini belirten Le Monde, "Komisyon'un tavsiyesi, ayrıca devlet ve hükümet başkanlarına müzakereleri resmen başlatmadan önce yeni bir değerlendirme raporunu bekleme olanağı tanıyabilir" diye yazdı. 
     Gazete, "manevra" olarak nitelendirdiği bu önlemin Komisyon'un isteksiz üyelerince talep edildiğini belirterek bunun, herşeyin Avrupalılar'ın istediği biçimde geliştiği bir son defa kontrol etme olanağı sağlayacağını kaydetti. 
     Yeni bir raporun istenmesinin Türkiye'de büyük bir hayal kırıklığı yaratacağını ifade eden gazete, ancak bunun AB liderlerine zaman kazandıracağını ve böylece Avrupa anayasası referandumlarının yapılmasının beklenebileceğini belirtti. 
     
     VERİLEN SÖZLERE TERS DÜŞER 
     Buna karşın gazete, böyle bir çözümün, 2002 yılında Türkiye'nin kriterlere uyması halinde müzakerelerin "gecikmeden" başlayacağını söyleyen AB liderlerinin yaptıkları açıklamalara ters düşeceğini vurguladı. 
     Avrupa Komisyonu'nun müzakerelerin başlamasını katı koşullar öne sürerek önereceğini belirten yazıda, şöyle denildi 
     "Türkiye'nin ilerlemesinin denetlenmesi hemem başlayacak, değerlendirme raporları altı ayda bir yapılabilir. Hükümetler arası bir konferans çerçevesinde AB ile müzakereler her an herhangi bir devlet tarafından askıya alınabilir. Ancak pratikte hiç biri böyle bir sorumluluk almak istemez. Bu nedenle bazı devletler böyle bir şey talep ederse, bu hassas rolü Komisyon'un üstlenmesi düşünülüyor." 
     
</TEXT>
</DOC>
