<DOC>
<DOCNO> 276046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonyas06.html </URL>
<DATE> 2004/09/29/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Uyku bozukluğu olanlarda kaza riski daha fazla... 
</HEADLINE>
<TEXT>

     Kalın boyunlu, şişman ve yaşlılarda daha sık görülen OSAS Obstrüktif Sleep Apne Sendrome hastalığı gece iyi uykuyu engellediği için gündüz uyuma eğilimi ve günlük aktivitelerin azalmasına yol açtığı, bu nedenle OSAS hastası sürücülerin kaza yapma riskinin daha yüksek olduğu bildirildi. 
     Erciyes Üniversitesi Tıp Fakültesi Nöroloji Öğretim Üyesi Doç. Dr. Murat Aksu, AA muhabirine yaptığı açıklamada, ''Tıkayıcı Uyku Apne Sendromu'' olarak adlandırılan OSAS hastalığının, uyku bozukluğuna bağlı olarak birçok sağlık sorununa neden olduğunu anlattı. 
     Hastalığın, uyku sırasında üst solunum yollarında nefes alıp vermeyi zorlaştıran tıkayıcı bir etkenden kaynaklandığını bildiren Aksu, ''Kısa ve kalın boyunlu kişiler, şişmanlar ile yaşlılarda, boyun kasları nefes borusuna baskı yaptığı için OSAS hastalığı daha sık görülüyor'' dedi. 
     
     KAZA YAPMA RİSKİ DAHA YÜKSEK 
     Hastalığın en önemli belirtilerinin horlama, uykuda nefes durmaları, gündüz uyuma eğilimi, yorgunluk ve halsizlik olduğunu kaydeden Murat Aksu, şunları söyledi 
     ''Nefes alıp vermeyi zorlaştıran bir tıkayıcıya bağlı olarak ortaya çıkan hastalık, uyku sırasında 30-40 saniye süreyle nefes durmalarına neden oluyor. Bu sırada kandaki oksijen miktarı azaldığı için oksijene duyarlı kalp ve beyin gibi organlar zarar görüyor, bunun sonucunda kalp hastalıkları ve felç riski meydana geliyor. Ayrıca gece düzenli ve iyi uyku olmadığı için, hastada gündüz uyuma eğilimi, günlük aktivitelerinde azalma, yorgunluk ve halsizlik hissi görülüyor.'' Gündüz uyuma eğiliminin sabit oturma sırasında daha çok yaşandığına dikkati çeken Aksu, ''OSAS hastaları oturma sırasında kısa süreli olarak uyurlar. Bu durum, uzun süre araç kullanan sürücülerde daha çok görülüyor. O nedenle OSAS hastalarının kaza yapma riski daha yüksek oluyor'' diye konuştu. 
     
     TEDAVİ MÜMKÜN 
     Hastalığın doğru tanı ve uygun yöntemle tedavisinin mümkün olduğunu vurgulayan Doç. Dr. Aksu, şöyle devam etti 
     ''Hafif seyreden hastalıklarda, ameliyatla nefes durmasına neden olan etken ortadan kaldırılabiliyor. Ağır durumlarda ise CPAP ismi verilen ve hastaya uyku sırasında pozitif basınçlı hava veren cihaz kullanılıyor. Doğru tanı ve uygun yöntem kullanıldığı zaman hastalığın tedavisi yüzde 100 mümkündür. Ancak genellikle hastalığın belirtilerini taşıyan insanlar, bunları görmezden geliyor. Halk arasında İçim geçmiş diye nitelendirilen kısa süreli uyuklamalar, tedavisi mümkün olan, ancak tedavi edilmediğinde büyük sorunlara yol açan OSAS hastalığının habercisi olabiliyor.'' 
     
</TEXT>
</DOC>
