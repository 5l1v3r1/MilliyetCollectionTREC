<DOC>
<DOCNO> 261069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sondun22.html </URL>
<DATE> 2004/08/06/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Rumlar yarın Maraş'a yürüyecek... 
</HEADLINE>
<TEXT>

     Rumlar yarın akşam ''Çözüm-Yeniden Birleşme-Barış'' eylemi adı altında Derinya bölgesinden Maraş'a doğru yürümeyi planlıyor. 
     ''Maraş yürüyüşü'' olarak da adlandırılan bu eylemin yarın saat 19.30'da Derinya Ay Modestos meydanından hareketle başlayarak, Maraş barikatında son bulması planlanıyor. Maraş kültür merkezi dışında yapılacak mitingde de Maraş belediye başkanının bir konuşma yapması bekleniyor. 
     Rum kesiminin Maraş Belediye Meclisi, aldığı son kararla, daha önce planladığının aksine, eylemde hem Rum milli marşının okunacağını, hem de eyleme Rum siyasilerin katılacağını açıkladı. Bu yılın Maraş etkinliğinde geçen yıllara oranla farklı bir program uygulanacak olması tepkilere yol açmış, bunun üzerine Meclis eylem programını değiştirmişti. 
     Önceki karara göre, Rum siyasi liderler çağrılmayacak, milli marş okunmayacak ve Yunan bayrakları taşınmayacaktı. Rum Belediye Meclisi'nin son toplantısında ise etkinliğe katılmaları için gerek Rum kesimi lideri Tasos Papadopulos, gerekse diğer Rum siyasilere davet gönderilmesine oy çokluğuyla karar verildi. Toplantıda Rum ulusal marşının okunması da kararlaştırıldı. 
     Rum Yönetimi Başkanı Papadopulos'un etkinliğe katılıp katılmayacağını bugün bildirmesi bekleniyor. 
     Rumların 11 Ağustos'ta da yine Derinya bölgesinde benzer bir eylem yapması öngörülüyor. 
     
     TMT RUMLARI AKLI SELİME DAVET ETTİ 
     Bu arada, Kıbrıs TMT Derneği, Rumların 7 Ağustos ve sonraki tarihlerde yapmayı düşündükleri sınır delme eylemlerinin sonuçlarını iyi düşünmelerini isteyerek, onları aklı selime davet etti. 
     TMT Derneği Yönetim Kurulu Başkanı Yılmaz Bora, yaptığı yazılı açıklamada, Rumların bugüne kadar sorumluluğundan kurtulamadıkları olaylara bir yenisini daha eklememeleri, gerçekleri görmeleri gerektiğini belirtti. 
     1963'den 1974 yılına kadar yaptıkları olaylarla ve 15 Temmuz'da bir oldubitti yaratarak Rumların 20 Temmuz'a sebebiyet verdiğini kaydeden Bora, 1975'de ilgili tarafların mutabakatıyla nüfus mübadelesinin yapıldığını belirtti ve tüm bunların Rumların ''enosis hastalığından'' kaynaklandığını ifade etti. 
     Başbakan Mehmet Ali Talat da daha önce yaptığı bir açıklamada, Rumların kendilerine karşı değil, asıl Papadopulos'a karşı yürümeleri gerektiğini belirtmişti. 
     
</TEXT>
</DOC>
