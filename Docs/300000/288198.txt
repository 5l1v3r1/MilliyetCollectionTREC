<DOC>
<DOCNO> 288198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/dunya/dun02.html </URL>
<DATE> 2004/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyadan Filistin'e başsağlığı mesajı yağdı 
</HEADLINE>
<TEXT>



Sezer Kardeşim Yaser 

ANKARA Milliyet 

Cumhurbaşkanı Ahmet Necdet Sezer, Filistin Devlet Başkanı Yaser Arafat'ın ölümü nedeniyle Filistin Ulusal Yönetimi Yasama Meclisi Başkanı Ruhi Fettuh'a gönderdiği başsağlığı mesajında, "Değerli devlet adamı ve Filistin ulusunun önderi, dostum ve kardeşim Yaser Arafat" ifadelerini kullandı. Sezer mesajında, Türkiye'nin, Filistin'e desteğini sürdüreceğini vurguladı. 
Başbakan Recep Tayyip Erdoğan da, Filistin Başbakanı Ahmed Kurey'e gönderdiği mesajında, "Filistinlilerin bu derin acılarını kendilerine yakışır bir metanetle göğüsleyerek ilerlemelerini sürdüreceklerinden şüphe duymamaktayım. Türkiye de Filistin'i bu doğrultuda desteklemeyi sürdürecektir" dedi. 
Dışişleri Bakanı Abdullah Gül de, Arafat'ın ardından da Filistin davasının barış sağlanana kadar devam edeceğini kaydetti. 

'Anısını saygıyla selamlıyoruz' 

Arafat'ın ölümü, saygın büyük bir ülkenin lideri gibi dünyada büyük yankı uyandırdı. Ölümünün ardından dünya liderleri Filistin'e başsağlığı diledi. Arafat'ı Filistin'in devlet başkanı olarak gören ülkeler, Kahire'de düzenlenecek cenaze törenine de yüksek düzeyde temsilcilerle katılacak. 
Fransa Cumhurbaşkanı Jacques Chirac, ülkesinin demokratik, barışçı bir Filistin devleti ile İsrail devletinin yan yana var olması yolundaki yükümlülüğünü azimle sürdüreceğini kaydetti.ABD Başkan George W. Bush, Arafat'ın ölümünün Filistin tarihi açısından önemli bir an olduğunu belirterek, gelecekte Filistin halkının komşularıyla barış içinde yaşayan bağımsız bir Filistin devleti hayallerinin gerçekleşmesini umut ettiğini söyledi. Eski Amerikan başkanlarından Bill Clinton da Filistin halkına başsağlığı diledi.Birleşmiş Milletler BM Genel Sekreteri Kofi Annan, "Filistin halkının ulusal beklentilerini simgeleyen" Arafat'ın ölümünden büyük üzüntü duyduğunu açıkladı.Avrupa Birliği AB'den yapılan açıklamada, Arafat'ın Filistin davasındaki samimi kararlılığı övüldü ve Ortadoğu'da barış için yeni Filistin Yönetimi ile çalışma sözü verildi.İngiltere Başbakan Tony Blair, güvenlik içindeki bir İsrail ile birlikte yaşayan bir Filistin devletinin kurulması için çalışmaların devam etmesi gerektiğini kaydetti.Almanya Cumhurbaşkanı Horst Köhler, Başbakanı Gerhard Schröder ve Dışişleri Bakanı Joschka Fischer, taziye mesajları yayımladılar.Rusya Devlet Başkanı Vladimir Putin, Filistin liderinin ölümünün, Filistin halkı ve yönetimi için büyük kayıp olduğunu belirtti.Çin Devlet Başkanı Hu Cintao, Arafat'ın anısını selamladıklarını kaydetti. Arafat'ın "saygın yönetici ve büyük siyaset adamı" olduğunu belirten Hu, Filistinlilerin, Arafat'ın "yarım kalan eserini tamamlama yolunda ilerleyeceklerine inandığını" belirtti.Vatikan, KKTC, Malezya, Endonezya, Avustralya, Pakistan, Yeni Zelanda, Japonya, Güney Afrika ve Hindistan da Arafat için taziyelerini bildirdi. n DIŞ HABERLER SERVİSİ 

Türkiye'de bayraklar yarıya indiriliyor 

ANKARA Milliyet 

Türkiye'deki tüm bayraklar bugün Filistin Devlet Başkanı Yaser Arafat'ın ölümü nedeniyle yarıya indirilecek. Dışişleri kaynaklarından alınan bilgiye göre, ülke genelinde resmi kurum ve kuruluşlardaki tüm bayraklar, Arafat'ın anısına yarıya indirilecek. Daha önce de Azerbaycan Devlet Başkanı Haydar Aliyev için yurt genelinde bayraklar yarıya indirilmişti. Uygulamanın tüm liderler için geçerli olmadığı, kararı hükümetin verdiği bildirildi. 


</TEXT>
</DOC>
