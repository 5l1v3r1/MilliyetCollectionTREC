<DOC>
<DOCNO> 266681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonyas03.html </URL>
<DATE> 2004/08/26/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Sevdiğinin fotoğrafını taşımanın bilimsel temeli bulundu 
</HEADLINE>
<TEXT>

     İngiltere'de koyunlar üzerinde yapılan bir deney, sürülerinden ayrılarak tek başlarına kalan koyunların stres düzeylerinin, bir koyun fotoğrafı görünce düştüğünü ortaya çıkardı. 
     İngiltere'de yayınlanan bilim dergisi New Scientist, Cambridge Üniversitesi'nde yapılan ilginç bir araştırmanın sonuçlarına yer verdi. Kendi sürüsünden ayrılarak izole edilen koyunlara, koyun biçimine benzeyen fotoğraflar gösterildi. Ayrı ayrı bölümlere alınan ve kalp atışları ile kanlarındaki hormon oranları belirli aralıklarla kontrol edilen koyunların, kendi ırklarından olan koyun fotoğrafını gördüklerinde rahatladıkları belirlendi. 
     
     KEÇİ FOTOĞRAFI YETMEDİ 

     Sürülerinden ayrıldıklarında yüksek sesle meleyen ve nabızları 80'den 100'e çıkan koyunların nabzı ve hormon düzeyleri, keçi fotoğrafı gördüklerinde çok az bir düşüş gösterdi. Ancak koyunlar bir başka koyunun fotoğrafını gördüklerinde kalp atışları yeniden dakikada 80'e düştü ve hormon düzeyleri de normale yakınlaştı. Deneyin sonucunu değerlendiren Cambridge Üniversitesi'nden Bilişsel ve Davranışsal Nörobilim Laboratuvarı yetkilisi Keith Kendrick, özellikle ayrılık korkusu yaşayan çocukların, sevdikleri birisinin fotoğrafını taşımalarının, sorunu aşmada etkili olacağına dikkat çekti. 

     
</TEXT>
</DOC>
