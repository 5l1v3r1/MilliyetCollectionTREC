<DOC>
<DOCNO> 284729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/guncel/agun.html </URL>
<DATE> 2004/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dilenciler köyü 
</HEADLINE>
<TEXT>


İstanbul'daki dilencilerin yüzde 80'i, Adana Kozan ilçesi Turgutlu köyünden geliyor. Dilenmeyi 'iş' edinen Turgutluluların, Kozan'da trilyonluk yatırımları, benzin istasyonları, otobüsleri var 

Şükran Özçakmak - İstanbul Adana FOTOĞRAFLAR Mustafa Seven 

Sırtında kamburu, kucağında bebeği, sargılı bacağı veya koltuk değneğiyle cami avlusunda, okul kapısında, yolda, üst geçitte, trende, otobüste, her yerde karşınıza çıkan, "Allah rızası için" diyerek duygularınızı sömüren dilencilerin bazılarının benzin istasyonları, otobüs işletmeleri, evlerinin önünde otomobilleri, hatta TIR ve traktörleri var. 
İstanbul Büyükşehir Belediyesi Zabıta Amirliği Dilenci Toplama ve Sevk Merkezi'nin kayıtlarına göre, İstanbul'daki dilencilerin yüzde 80'i Adana'nın Kozan ilçesi Turgutlu köyü nüfusuna kayıtlı. İşe gider gibi her sabah, sakat veya hasta görüntüsünde sadaka toplayan dilencilerin izini sürdük. Önce Kozan'a, sonra da, Kozanlı'nın deyimiyle "Toroslar"a, yani dilenci köyü Turgutlu'ya gittik. Faizlerin de düşmesiyle bankadaki paralarını piyasaya süren Turgutlu sakinleri, son 2 yıldır Kozan'da trilyonluk alım satım yapıyor. 
4 Ocak 2004 tarihli Milliyet gazetesinde "Dilenci Çeteleri" başlığıyla yayımlanan haberin ardından, Turgutlu Muhtarı Salim Alpaslan imzasıyla İstanbul Valiliği'ne gelen ihbar mektubundan yola çıkarak köye ulaştık. Vali'nin 10 Haziran 2004'te Emniyet Müdürlüğü ve Büyükşehir Belediye Başkanlığı'na havale ettiği mektupta, 2 bin nüfuslu köyde bin 500 kişinin dilendiği, üstelik bu dilencilerin Kozan'da benzin istasyonları, otobüs işletmeleri, TIR'ları, Mercedes'leri olduğu anlatılıyordu. 

Ramazan fırsatçıları 
Köye vardığımızda, okul çağındaki çocuklar, hamile, yaşlı ve evlilik çağındaki kızların dışında neredeyse kimsenin kalmadığını gördük. Köyün büyük bir kısmı Ramazan "fırsatını" değerlendirmek için büyük şehirlere dilenmeye gitmişti. Az bir kısmı da, hasat kaldırmak için Adana ve çevre illerde tarım makineleriyle çalışıyordu. 
Gördüklerimiz, mektupta yazanları doğruluyordu. İstanbul Büyükşehir Belediyesi'nin yaptığı operasyonlarda toplanan dilencilerin arasında yalnızca 'Yılmaz' soyadını taşıyan 200 ayrı isim vardı. Kozan'da yatırım yapanların başını da Yılmaz'lar, Demiryürek, Karaduman ve Alpaslan'lar çekiyordu. 

Fabrika kuracaklar 
Kozan'daki 16 benzin istasyonunun 11'i Turgutluluların. Ama işletemedikleri için şimdi ellerinde 7 benzin istasyonu bulunuyor. Kozan'ın en işlek caddesi olan Andıl ve Saimbey Caddesi'ndeki dükk nların dörtte üçü de onlar tarafından satın alınmış. Dükk nların önündeki son model otomobiller ve tarım makineleri var. En verimli tarla ve bahçeler, kıymetli arsalar, apartmanlar da yine onların. Şimdi de un fabrikası kurma hazırlığındalar... 

Her evin önünde traktör 

Kozan'a 5 kilometre uzaklıktaki köyde oturanların çanak antenli, 2 katlı betonarme evlerinin altında garajları, ahırları, büyük ve küçükbaş hayvanları var. Her evin önünde 3 - 4 traktör, kamyon, römork ve otomobil duruyor. Adana köylüsünün toprağını süren de, hasadını toplayan da Turgutlulu. Çünkü, tarım alanında kullanılan en iyi araç ve gerecin sahipleri onlar. Köy okulunda kayıtlı 29 öğrenci, dilendirilmeye götürüldükleri için okula gidemiyor. Yaz tatilini dilenerek geçiren çocuklar, İstanbul'u adım adım biliyor. Kimi cam siliyor, kimi mendil satıyor, kimi de sakat numarası yapıyor. 

Torunum da yapacak 

İstanbul'da dilenirken yakalanan Sabiha ve Türkan Karaduman'ın sağda nezarette çektiğimiz fotoğraflarını köyde Abdullah Karaduman'a gösteriyoruz. "Sabiha benim kızım, Türkan da gelinim. Nasılsa akşama serbest kalmışlardır" diyor. Neden dilendiğini sorduğumuzda ise, "Dededen, babadan öyle gördük. Fakirlikten değil... Alışmışız bir kere. Kolay kazanç. Torunum da dilenecek" yanıtını veriyor. Torunu K., başıyla onaylıyor dedesini. 

Yarın İstanbul'da dilenenlerin köydeki yakınları 


</TEXT>
</DOC>
