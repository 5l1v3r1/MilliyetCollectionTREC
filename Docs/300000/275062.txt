<DOC>
<DOCNO> 275062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/soneko10.html </URL>
<DATE> 2004/09/26/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Metro ağı genişliyor... 
</HEADLINE>
<TEXT>

     Çağdaş ulaşım araçları arasında gösterilen metro sistemlerinin büyük illerde kurulmasına yönelik çalışmalar hızla sürdürülüyor. 
     Samsun Büyükşehir Belediye Başkanlığı'nın programına aldığı hafif raylı sistem metro yapımının ilk etabına ilişkin onay geçtiğimiz hafta içinde Yüksek Planlama Kurulu'ndan YPK alındı. 
     2005 yılı kamu yatırım programında yapım çalışmalarına geçilebilmesi için onay verilen Samsun hafif raylı sistem projesi için ayrıca proje bedelinin limit üstü olması nedeniyle Bakanlar Kurulu'ndan da onay alınması da gerekiyor. Bu nedenle YPK'dan yatırım onayı alan metro sistemi projesinin önümüzdeki günlerde toplanacak olan Bakanlar Kurulu gündemine de taşınması bekleniyor. 
     
     28 KİLOMETRE UZUNLUĞUNDA OLACAK 
     Samsun Büyükşehir Belediyesinin metro projesinin ulaşım etüdü, raylı sistem fizibilitesi ve raylı sistem altyapı projeleri, DLH'nın ulaşım ana planına uygun olarak yerli mühendislik firmaları tarafından yaptırılmış olup geçtiğimiz yıl fizibiliteler DLH Genel Müdürlüğü'nde onaylanmıştı. 
     2025 yılında tamamlanarak tüm üniteleri ile hizmete alınması planlanan metro projesi için yaklaşık 350 milyon dolarlık kredi kullanılması öngörülüyor. 
     28 kilometre olarak iki etap halinde inşa edilmesi planlanan sistemin ilk etapta, 19 Mayıs Üniversitesi ile kent merkezi arasındaki 16 kilometrelik güzergahı yapılacak. Projenin ikinci etabı olan Tekeköy ilçesi ile kent arasındaki güzergahın yapımının ise finansman teminine bağlı olarak önümüzdeki yıllar içinde yapılması planlanıyor. 
     Kent merkezi ile 19 Mayıs Üniversitesi güzergahını içine alan proje kapsamında toplam 15 adet istasyon yer alıyor. Sistemin birinci etabı için yaklaşık 170 milyon dolarlık bir harcama planlanırken, 28 kilometre uzunluğundaki sistemin 10 kilometrelik bölümünün yapımı için de yine aynı miktarda bir kredinin kullanılması öngörülüyor. 
     
</TEXT>
</DOC>
