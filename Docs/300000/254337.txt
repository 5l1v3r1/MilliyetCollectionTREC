<DOC>
<DOCNO> 254337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sondun11.html </URL>
<DATE> 2004/07/10/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Yemen'de 25 isyancı öldürüldü... 
</HEADLINE>
<TEXT>

     Yemen'de 25 isyancının, dün ülkenin kuzeyindeki dağlık bölgede orduyla girdikleri çatışmalarda öldürüldüğü bildirildi. 
     Savunma Bakanlığı'nın internet sitesindeki haberde, çatışmalarda 50 isyancının da yaralandığı belirtildi. 
     Haberde, çatışmaların, Şeyh Hüseyin Bedreddin El Huti'ye bağlı isyancıların, Saada kentinin kuzeyindeki askeri kışlaya tanksavar roketiyle saldırmalarının ardından başladığı kaydedildi. 
     Saada bölgesindeki görgü tanıklarına göre, çatışmalarda 4 asker de öldü, 4'ü yaralandı. Resmi kaynaklarsa 1 askerin öldüğünü, 5'inin yaralandığını açıkladı. 
     Çatışmaların ardından, asker ve polisin, Şeyh Huti'nin militanlarının bulunduğu dağlık Saada bölgesindeki birçok yere baskın düzenlediği bildirildi. 
     Son olayla, Şeyh Huti'ye bağlı isyancılarla güvenlik kuvvetleri arasında 18 Haziran'dan beri çıkan çatışmalarda ölenlerin sayısı, 46'sı asker olmak üzere 195'e yükseldi. 
     Yemen hükümeti, ''milli birliğe ve sosyal barışa karşı irticai ayaklanma başlatmakla'' suçladığı Şeyh Huti'yi yakalayana ya da yerini gösterene 55 bin dolar yaklaşık 75 milyar lira ödül verileceğini duyurdu. 
     Şeyh Huti'nin, Yemen dağlarında yaklaşık 1000 ila 3 bin silahlı militanının bulunduğu öne sürülüyor. Şeyh Huti, 1993-1997 yılları arasında milletvekilliği yapmıştı. 
     
</TEXT>
</DOC>
