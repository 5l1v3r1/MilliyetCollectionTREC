<DOC>
<DOCNO> 263924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sonyas08.html </URL>
<DATE> 2004/08/16/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Nerde çokluk.... 
</HEADLINE>
<TEXT>

     
     Sina KOLOĞLU 

     

Bu yıl futbol programlarını sayısı arttı. Çok izlenen kanallar, Show hariç hakem hocaları ve "reyting yapan" futbol yazarları ile pazar gecesini dolduruyorlar. Sonuç bu hafta 21 kişi konuştu... 
     Senaryolar, taktikler ve fanteziler ile dolu bir pazar gecesi daha bitti. Ve daha ligin ikinci haftasından anlaşılıyor ki "bu lig bitmez" Şok açıklamalar, "bu hakemlerle bu lig gitmez" naraları ve sanki tüm bunları duymuş gibi sahada akşam futbol programlarına malzeme vermek için uğraşan futbolcular. Tekmeler, tokatlar, bileğe krampon darbeleri eşliğinde "Bu yönetim sussun" naraları... Malzeme, tuzu, biberi, domatesi, yağı, biberi ile tam bir menemen olmuş... 
     TRT 1'de Ali Aydın ve Vestel Manisa gazisi Mustafa Denizli. Bir sezon önce beraber mesai yaptığı arkadaşları için "yorum" yapıyor. "Bülent Demirlek'ten hakem olmaz" alt yazısı ile Ahmet Çakar bizlerle. Erman Toroğlu'dan alıştığımız hakemler üzerine çeşitlemeler "Salla bayrağı al maaşını" Gençlerbirliği - Beşiktaş maçı yöneten yan hakemlerden biri için . 
     Del Bosque de siftahı yaptı bu hafta. Gövde gösterisi yaptığı söylenen hocanın böyle devam ederse birgün "bir bakmışsın havalimanındasın" şeklinde ülkesine döneceği uyarıları yapılıyor Ahmet Çakar tarafından. 
     Galatasaray'ın bu hafta eleştirisi Fatih Altaylı'dan geliyor. "Yönetimin ağzını bağlayın bu takım bir şeyler yapabilir" diyor Altaylı. Bakalım ileriki haftalarda daha neler diyecek . 
     ATV, emekliler kahvesi gibi. Görüntü yok ama Bülent Yavuz'dan pozisyon yorumu var Haftaya "Telegol" programına gidecek. Sıkıldı burdan. 
     NTV'de Can Bartu bizim Halil Özer'i "fazla geldi" diye istememiş anlaşılan. Bu hafta yoktu. Sinyor istememiş bu yeterli değil mi 
     Bir de Star'ın "Telegol" programı, haftanın maçlarına fazla takılmayıp "nasıl reyting yaparız " konuları buluyor. Bu hafta falcı Ayten hanımın Fenerbahçe Şükrü Saraçoğlu Stadı'na yaptığı büyü konusu vardı. Epey eğlenceliydi. Onlar da bu işi biliyor hani. 
     Bir tek futbol programı olmayan Show belki de rahatladı. "Televole" ye geniş mi geniş bir yer açıldı. Nasıl olsa malzeme bol. Üç gün versen bitmez, bizim şarkıcı, türkücü, manken takımını. 
     Tam 21 kişi sunucular dahil ama onlarda yorum yaptığına göre listeye dahil ediyorum bıdır bıdır konuştu. Ligin sonunda kimler yorulacak merak ediyorum. Her hafta "konu bulacam" diye ıkınanlar mı yoksa futbolcular mı Bu kadar çok programda bu kadar çok "sansasyon" olursa ligin sonunda ne hakem kalır, ne teknik direktör, ne yönetici, ne de futbolcu 
     
</TEXT>
</DOC>
