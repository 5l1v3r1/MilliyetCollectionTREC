<DOC>
<DOCNO> 287867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonyas08.html </URL>
<DATE> 2004/11/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Antalya'ya bayramda sanatçı akını... 
</HEADLINE>
<TEXT>

     Ramazan Bayramı'nda Antalya'daki otellerde Hülya Avşar, Emel Sayın, Sertab Erener, Petek Dinçöz ve Özcan Deniz gibi ünlü sanatçılar sahne alacak. 
     Bayram tatilinde yerli turisti Antalya'ya çekmek isteyen oteller, çeşitli animasyonların yanı sıra ünlü sanatçıları da sahneye çıkarıyorlar. Antalya'da sanatçıların sahne aldığı bir otelde bayram tatilini geçirmenin gecelik maliyeti 100 milyon lira ile 250 milyon lira, 3 gecelik maliyeti ise 300 ila 750 milyon lira arasında değişiyor. 
     Ramazan Bayramı'nda en hareketli otellerin başında Kremlin Palace geliyor. Kremlin Palace'de arife günü olan 13 Kasım'da Hülya Avşar, bayramın birinci günü olan 14 Kasım'da Mazhar Fuat Özkan ve bayramın ikinci günü olan 15 Kasım'da Emel Sayın-Ahmet Özhan ikilisi sahne alacak. Kremlin Palace'de bu programı izlemek ve bayram tatilini geçirmek isteyenler, uçak dahil 3 gece için 750 milyon lira ödeyecekler. 
     Belek'te bulunan Xanadu Resort Oteli'nde bayramın birinci günü Sertab Erener sahne alacak. Xanadu'da 3 gecelik bayram tatilinin ücreti 750 milyon lira. Sadece 1 gece kalarak Sertab Erener'i izlemek isteyenler ise 450 milyon lirayı gözden çıkaracak. 
     Funda Arar'ın bayramın ikinci günü sahne alacağı Papillon Zeugma'da ise 3 gecelik paket programın maliyeti, uçak dahil 1 kişi için 708 milyon 300 bin lira olacak. 
     Silence Beach Resort Otel'de ise bayramın birinci günü Petek Dinçöz, ikinci günü ise Aydın sahneye çıkacak. Otelin gecelik fiyatı 98 milyon 900 bin lira. 
     Özcan Deniz'in sahne alacağı Larespark'ta da tatilciler için 3 gecelik paket program hazırlandı. Bu otelin paket programının kişi başı fiyatı ise 567 milyon 900 bin lira olarak belirlendi. 
     Ünlü sanatçı getirmeyen Antalya'daki diğer 5 yıldızlı oteller ise bayrama özel programlar hazırladılar. Yerel sanatçıların ağırlıklı olarak sahne alacağı otellerde, bayram süresince çeşitli animasyonlara ağırlık verilecek. 
     
     ''OTELLERİN DOLULUĞU YÜZDE 80'İ AŞACAK'' 
     Akdeniz Turistik Otelciler Birliği AKTOB Başkanı Osman Ayık, Ramazan Bayramı için otellerin rezervasyonlarının çok iyi gittiğine dikkati çekerek, A.A muhabirine şunları söyledi 
     ''Antalya'da bu yıl turizm bereketli geçiyor. Kasım ayında bile oteller yüksek dolulukla çalışıyor. Antalya'daki otellerin Ramazan Bayramı'ndaki doluluk oranı yüzde 80'leri aşacak. Ünlü sanatçıların olduğu otellerin de yüzde 100 dolması bekleniyor. '' 
     
</TEXT>
</DOC>
