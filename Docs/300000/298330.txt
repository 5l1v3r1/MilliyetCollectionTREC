<DOC>
<DOCNO> 298330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sonyas19.html </URL>
<DATE> 2004/12/16/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Mersin'de sazangillere ait balık fosili bulundu 
</HEADLINE>
<TEXT>

     Mersin Üniversitesi ME.Ü Mühendislik Fakültesi Jeoloji Mühendisliği Bölümü öğretim üyesi Prof. Dr. Nurdan İnan, Doç. Dr. Kemal Taslı ile beraber yaptıkları çalışmalar sonucu, duvar ve yer kaplamalarında kullanılan doğal taşların bir örneğinde, çok iyi korunmuş bir balık fosili bulduklarını bildirdi. 
     İnan, yazılı açıklamasında, Silifke'nin Yenisu köyü civarındaki taş ocaklarından çıkarılıp, Mersin'deki yapı taşı satıcıları tarafından depolanan killi kireçtaşı ve Marn litolojisindeki kaya örneklerinin balık fosilleri içerdiğini belirtti. 
     Duvar ve yer kaplamalarında, yapıtaşı ve bahçe peyzajında kullanılan doğal taşların birçok örneğinde iyi korunmuş balık fosillerinin bulunduğunu ifade eden Prof. Dr. İnan, bulunan fosilin, Chorda dalının, Cypriniformes takımının, Cyprinidae Sazangiller ailesine bağlı Leuciscus papyraceus BRONN diye isimlendirilen bir sazan türü olduğunu kaydetti. Yüzgeçleri gövdesine göre küçük, kemikli balıklara ait bir örnek olan bu sazan türünün yaklaşık 15-20 milyon yıl öncesi jeolojik dönemin Erken-Orta Miyosen göl tortularında fosilleştiğini bildiren İnan, ''Bu bulgu da Silifke kuzeyi Yenisu köyü civarında 15-20 milyon yıl önce büyük bir gölün bulunduğunu göstermektedir'' dedi. 
     İnan, fosillerin bulunduğu bölgede, Jeoloji Mühendisliği Bölümü öğretim elemanları tarafından daha ayrıntılı incelemeler yapılacağını da kaydetti. 
     
</TEXT>
</DOC>
