<DOC>
<DOCNO> 265948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sondun35.html </URL>
<DATE> 2004/08/24/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Denktaş KKTC'nin varlığı kabul edilse, giriş çıkışlar serbest bırakılır 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs Rum yönetiminin adanın tümüne hükmetme anlayışı devam ettiği sürece sınırlarda kontrolün şart olduğunu belirtti. 
     Cumhurbaşkanı Denktaş bugün yaptığı yazılı açıklamada, sınır kapılarındaki yığılmalar nedeniyle bazı kesimlerin pasaportun ardından kimlikle geçişin de kaldırılmasını talep etmeye başladığını ifade ederek, şunları kaydetti 
     ''KKTC'nin varlığını kabul etseler, AB'de olduğu gibi iki egemen devlet arasında anlaşma yapılır ve tüm giriş çıkışlar serbest bırakılır.'' ''Aramızdaki kavganın nedeni Rum'un çalıp kaçmış olduğu meşru Kıbrıs Hükümeti unvanını tanımayışımız'' ifadesini kullanan Denktaş, bu unvanla birlikte çalınmış, gasp edilmiş olan hak ve hürriyetlerini kaybetmemek için her sıkıntıya katlanarak mücadele verildiğini bildirdi. 
     Denktaş, giriş-çıkış kapılarının kontrolünün bunun için önemli olduğunu belirtti ve ''Rum idaresi KKTC'nin varlığını, Kıbrıs Türklerinin eşit egemenliğini tanımış olsa AB'de olduğu gibi iki egemen devlet arasında kısa bir anlaşma yapılır, tüm giriş çıkışlar buna tabi olarak serbest bırakılır'' açıklamasında bulundu. 
     Rum yönetiminin adanın geneli adına meşru hükümet iddiası devam ettiği sürece tehlikenin sürdüğünü belirten Denktaş, açıklamasında şunları ifade etti 
     ''Gaspçı Rum idaresi hala bizim de meşru hükümetimiz olarak algılanmakta ve bizden bunu kabul etmemiz beklenmektedir. Bazılarını sıkan tedbirlerin maksadı ayrı varlığımızın, devletimizin, eşit egemenliğimizin kutsiyetini, vazgeçilmezliğini kanıtlamaktır. Bunun idraki içinde olmayıp şahsi rahatları veya çıkarları için bu tedbirlere gerek yok diyenlere, bu gerçekleri anlatmak hepimizin görevidir. Unutmayınız vatan ve hürriyet müdafaasındayız. Kıbrıs'ta eşit egemen bir ortak olarak var olacaksak, Rum'un kulu kölesi olmayacaksak, Kıbrıs Girit misali Rum'a, Yunan'a hediye edilerek şehitlerimizin laneti altında yaşamayacaksak, vatan müdafaasında Türk'e yaraşır sabrı ve dayanıklılığı göstermek zorundayız.'' İsmet İnönü'nün ''vatan müdafaasında Türk'ün sabrı tükendiği yerde yeniden başlar'' sözüne atıfta bulunan Denktaş, ''Rumların güler yüzü, parası için milli siperleri boşaltma hakkımız yoktur. Rumların esas milli hedeflerinden zerre kadar ayrılmadıklarını unutmamak gerekir. Nefesini tutan, sabreden, kendine güvenen kazanacaktır. Maraton devam etmektedir'' ifadesini kullandı. 
     
</TEXT>
</DOC>
