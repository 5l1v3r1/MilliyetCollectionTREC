<DOC>
<DOCNO> 275950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonsiy18.html </URL>
<DATE> 2004/09/29/ </DATE>
<TIME> 21.17 </TIME>
<AUTHOR>  </AUTHOR>
<HEADLINE>
Ak Parti İstişare ve Değerlendirme toplantısı... 
</HEADLINE>
<TEXT>

     AK Parti Genel Başkanı, Başbakan Recep Tayyip Erdoğan, taşıdıkları yükün ağır, ancak ağırlığından daha çok şerefli olduğunu ifade ederek, ''Her AK Partili kardeşimin bu şerefi gölgeleyecek yaklaşımlardan azami ölçüde sakınacağından eminim'' dedi. 
     Kızılcahamam Asya Termal Otel'de üç gündür basına kapalı devam eden AK Parti 3. İstişare ve Değerlendirme toplantısı sona erdi. 
     Edinilen bilgiye göre, Başbakan Erdoğan, kapanış konuşmasında, toplantının, ''anlamına ve amacına uygun olarak ak siyasetin derinleşmesi ve Türkiye'ye yeni ufuklar göstermesi için hayırlı olduğunu'' söyledi. 
     Temel alanlarda yaptıkları, yapacakları katkıların Türkiye'nin geleceği için büyük önem taşıdığını ifade eden Erdoğan, ''Taşıdığımız yük ağırdır, evet ama ağırlığından daha çok şereflidir. Her AK Partili kardeşimin bu şerefi gölgeleyecek yaklaşımlardan azami ölçüde sakınacağından eminim'' diye konuştu. 
     AK Parti Genel Başkanı Erdoğan, yeni döneme yeni bir ruh ve dinamizmle başlamaları gerektiğini vurguladı. 
     Seçimden yeni çıkmış gibi yeni bir heyecanla, yeni bir ruhla teşkilatlarını motive etmeleri gerektiğini belirten Erdoğan, ''Avrupa Birliği ile müzakerelerin başlaması Türkiye açısından tarihi bir noktadır. Bu süreci çok iyi yönetmeli ve değerlendirmeliyiz'' dedi. 
     
     ''BÜYÜK BİR NEHRİN KOLLARI GİBİ OLMAK, DETAYLARI BÜTÜNLÜKTEN KOPARMAMAK ZORUNDAYIZ'' 

     AK Parti Genel Başkanı ve Başbakan Recep Tayyip Erdoğan, büyük bir nehrin kolları gibi olmak, detayları bütünlükten koparmamak zorunda olduklarını belirterek ''Kişisel çekişmeler, kişisel beklentiler, afaki tartışmalar, lüzumsuz detaylar bizi meşgul etmemelidir'' dedi. 
     Başbakan Erdoğan, Kızılcahamam Asya Termal Otel'de üç gündür basına kapalı devam eden AK Parti 3. İstişare ve Değerlendirme toplantısının kapanışında konuştu. 
     Edinilen bilgiye göre, Erdoğan, toplantıda, hem yaptıklarını kendi içlerinde değerlendirdiklerini hem de gelecekleri için yeni perspektifler üzerinde durduklarını kaydetti. 
     Erdoğan, 3 Kasım seçimlerinden sonra yaptıkları toplantıların en kapsamlısını gerçekleştirdiklerini, gruplar halinde görüşerek istişarede bulunduklarını anlattı. 
     
     ''SÖZLER, HEBA OLMAYACAKTIR'' 

     Kalan gruplarla, AK Parti Genel Merkezi'nde derinlemesine analizler ve istişarelerin devam edeceğini ifade eden Erdoğan, milletvekillerine şöyle seslendi 
     ''Yüzlerce ayrı başlık altında toplanabilecek ülke meselelerini ele aldınız, dile getirdiniz, itirazlarınızı, tekliflerinizi, önerilerinizi tam bir istişare mantığı ile ifade ettiniz. Açık yürekliliğiniz için, taşıdığınız sorumluluğun şuurunda olarak yaptığınız katkılardan dolayı her arkadaşıma müteşekkirim. Kuşkusuz söylenen hiçbir söz, yapılan hiçbir uyarı, getirilen hiçbir teklif heba olmayacak, zayi olmayacaktır. 
     Büyük bir yükün altındayız. Ülkenin bütünü üzerinde konuşuyoruz. Bütünden gözümüzü alarak tek tek meselelere eğildiğinizde kuşkusuz, sayısız analiz, sayısız yorum yapılabilir. Ama biz her konuşmamızda, her fiilimizde bütüne vurgu yapmayı ihmal etmemeliyiz. Büyük bir nehrin kolları gibi olmak, detayları bütünlükten koparmamak zorundayız. Hiçbirimiz, 'ben bütüne bakmak zorunda değilim' diyebilme lüksüne sahip değiliz. Bütünlükten kastım, kuşkusuz ülkedir. Adaletten, kalkınmadan, her vatandaşımızın pay almasıdır. Kendi kaderimizi, ülkemizle bütünleştirdiğimize göre, AK Parti siyasetinin toplumda derinleşmesi, kurumsal kimliğimizi geliştirmemizle, her birimizin tek tek duruşuyla doğrudan ilgilidir.'' 
     
     ''SAHİCİ DEĞERLENDİRME'' 

     Erdoğan, temel alanlarda yaptıkları, yapacakları katkıların Türkiye'nin geleceği için büyük önem taşıdığını kaydederek, ''Taşıdığımız yük ağırdır. Evet ama ağırlığından daha çok şereflidir. Her AK Partili kardeşimin bu şerefi gölgeleyecek yaklaşımlardan azami ölçüde sakınacağından eminim'' diye konuştu. 
     Bu istişare toplantısının, bu kanaatini güçlendirdiğini ve yüreğini daha çok ferahlattığını belirten Erdoğan, istişarenin ne sadece bilgi alışverişi ne karşılıklı konuşma ne de tek taraflı bir iletişim olduğunu ifade etti. Erdoğan, istişarenin tam bir iletişim ve birbirini tam olarak anlama çabası olduğuna işaret ederek, bu toplantıda ağırlıklı olarak Meclis grubunun, hükümetin, partinin ''sahici'' bir değerlendirilmesinin yapıldığını söyledi. 
     ''Burada söylenenler, geleceğimiz için yön gösterici olacaktır'' diyen Erdoğan, yeni bir dönemin başında olduklarını kaydetti. 
     Başbakan Erdoğan, her AK Partili'nin, yaptığı işler, ürettiği katma değerle birlikte değerlendirilebileceği, ölçülebileceği bir süreci geride bıraktıklarını belirtti. Bu değerlendirmelerin devam edeceğini dile getiren Erdoğan, özeleştiri, yapıcı, yol ve yön gösterici eleştiriler ve uyarıların, artık geride bıraktıkları süreçten daha büyük önem taşıdığını bildirdi. 
     
     ''BÜYÜK OKYANUSLARA YELKEN AÇMAK'' 

     Erdoğan, şöyle devam etti 
     ''Şunu özellikle ifade etmeliyim ki hiçbirimiz kişisel, özel, kendimizle sınırlı bir iş yapmıyoruz. Herkesin yaptığı ve yapmadığı her işin muhasebesi yapılıyor. Unutmayalım ki Türkiye'ye verdiğimiz sözlerin takipçisi olmamız, iç dinamizmimize bağlıdır. AK Parti siyasetini kısa zaman içinde topluma anlatabildiğimize göre ve bugün burada olduğumuza göre, birbirimizle en ufak bir iletişimsizliğin mazereti olamaz diye düşünüyorum. Bunu, siyaset-toplum, siyaset-bürokrasi alanlarından, partimiz, parlamenterimiz, teşkilatımız, yerel yöneticilerimize kadar, bütün alanlar için ifade ediyorum.'' Erdoğan, bir partiyi ve hükümeti canlı ve diri tutanın, büyük ideallere ve hedeflere kilitlenmesi olduğunu ifade etti. 
     Yeni döneme, yeni bir ruh ve dinamizmle başlamaları gerektiğini dile getiren Erdoğan, seçimden yeni çıkmış gibi yeni bir heyecanla, yeni bir ruhla teşkilatlarını motive etmeleri gerektiğini belirtti. 
     AK Parti Genel Başkanı Erdoğan, ''AB ile müzakerelerin başlaması Türkiye açısından tarihi bir noktadır. Bu süreci çok iyi yönetmeli ve değerlendirmeliyiz'' dedi. 
     Hem ülkenin hem partinin geleceği için ''küçük sularda boğulmak yerine, büyük okyanuslara yelken açmak ve rotalarından bir an olsun sapmadan, hedeflerine emin adımlarla yürümek zorunda olduklarını'' belirten Erdoğan, sözlerini şöyle sürdürdü 
     ''Amacımızı, ideallerimizi ve misyonumuzu hiçbir zaman unutmadan, hedefe kilitlenmek, dünden daha fazla çalışmak zorundayız. Kişisel çekişmeler, kişisel beklentiler, afaki tartışmalar, lüzumsuz detaylar bizi meşgul etmemelidir. Unutmayalım ki amaç ve ideallerini yitirenler, geleceklerini de yitirmiş olurlar.'' 
     
     ''MUHAFAZAKAR DEMOKRAT KİMLİĞİN GELİŞMESİ'' 

     Erdoğan, milletvekilleri arkadaşlarıyla konuşmalarında bir kez daha teyit edildiği gibi, kemikleşmiş hantal bürokrasinin, siyaseti ve siyasetçiyi kendine benzetmek, kendi gibi verimsiz kılmak için sürekli direnç gösterdiğini kaydetti. Bugün de bu direncin tümüyle ortadan kalktığının söylenemeyeceğini belirten Erdoğan, sözlerini şöyle tamamladı 
     ''Üretim önünde, yatırım önünde bu hastalıklı direnç büyük bir engeldir. Bu engelleri kaldırmak, AK Parti siyasetinin, önümüzdeki dönemde en önemli meselelerinden biri olmalıdır. Milletvekilinin, Meclis'in, siyasi iradenin saygınlığına kimse gölge düşürmemelidir. 
     Partimizin siyasal kimliğinin geliştirilmesi ve aidiyet bilincinin tabana yayılması noktasında, hepinizin katkılarını bekliyoruz. Değişen dünyada siyasal kavramlar, her geçen gün yeniliyor. Fikir zemininden kopan partiler, hayat ile dünya ile gelecek nesiller ile köprü kuramazlar. Bu yüzden ısrarla siyasal merkezi dolduran partimizin, muhafazakar demokrat kimliğinin gelişmesi büyük önem taşıyor. AK Partili olma bilinci, çok büyük önem taşıyor.'' Başbakan Erdoğan, milletvekillerinin Berat Kandilleri'ni de tebrik etti. 
     
     DEVLETTEN YARDIM İSTEYEN VATANDAŞ 

     Bu arada, Bitlis'ten geldiğini belirten Sadrettin Yılmaz adlı vatandaş, toplantıdan ayrılan Çevre ve Orman Bakanı Osman Pepe'nin aracının önüne atladı. 
     Yılmaz, aracının camını açarak görüştüğü Pepe'ye, memleketindeki kumaşçı dükkanının ''ağaların baskısı'' nedeniyle kapatıldığını öne sürdü. Yılmaz'ın, ''Ben devlete vergi veren esnafım. Benim Bitlis'teki mağazamı ağalar kapattılar. Devletten yardım istiyorum'' yazılı pankart taşıdığı görüldü. 
     
     TBMM BAŞKANLIK DİVANI VE GRUP BAŞKANVEKİLLİĞİ SEÇİMLERİ 

     Öte yandan, TBMM Başkanlık Divanı ve AK Parti Grup Başkanvekilliği seçimlerinin, Cuma günü yapılacak AK Parti TBMM Grup toplantısında ele alınacağı ve temayül yoklaması yapılacağı belirtildi. 
     Erdoğan'ın, istişare ve değerlendirme toplantısında, ''Muhafazakar demokrasiyi, tüm Türkiye'nin her yerinde bir marka yapacağız. Tüm illerdeki AK Parti örgütleri, bir eğitim merkezi gibi çalışacak'' dediği de ifade edildi. 
     
</TEXT>
</DOC>
