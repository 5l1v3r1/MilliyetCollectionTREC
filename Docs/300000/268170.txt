<DOC>
<DOCNO> 268170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/soneko49.html </URL>
<DATE> 2004/09/01/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Arçelik'in 6 aylık karı 116.1 trilyon lira... 
</HEADLINE>
<TEXT>

     Arçelik'in 6 aylık net karını, geçen yılın aynı dönemine oranla yaklaşık üçe katlayarak, 39.3 trilyon liradan, 116.1 trilyon liraya yükselttiği bildirildi. 
     Arçelik'den yapılan açıklamada, şirketin uluslararası finansal raporlama standartlarına göre hazırlanmış 6 aylık mali tabloları değerlendirildi. 
     Şirketin konsolide cirosunun geçen yılın aynı dönemine oranla yüzde 37 artışla 1.6 katrilyon liradan, 2.2 katrilyon liraya ulaştığı belirtilen açıklamada, konsolide cironun yüzde 44'ünün yurtdışı satış kaynaklı gerçekleştiği kaydedildi. 
     Yurtdışında güçlenerek büyüyen, yurtiçinde beyaz eşya pazarının yüzde 50'sinden fazlasını kontrol eden Arçelik'in 6 aylık toplam satış adedinin 3.5 milyonu aştığı ifade edilen açıklamada, şöyle denildi 
     ''Geçtiğimiz Temmuz ayında Rusya'da çamaşır makinesi üretimi için yatırım kararı alarak, hedef pazarlarda büyüme yönündeki kararlılığını vurgulayan Arçelik, bu yatırımından, seri üretime geçilmesini takip eden ilk yıl, yaklaşık 120 milyon dolar ciro elde etmeyi hedeflemektedir.'' Açıklamada, uluslararası alanda büyümesini hızla sürdüren Arçelik'in, Blomberg marka ürün gamını da tamamladığı ve Blomberg markalı ürünlerin bu ay içinde Avrupa'da satışa sunulmasının planlandığı belirtilerek, ''2004 yılı net satış hedefini 2.8 milyar dolardan 3 milyar dolara yükselten Arçelik'in yılın ikinci yarısında da ciro ve kar açısından hedeflerinin üzerinde bir performans sergilemesi beklenmektedir'' denildi. 
     
</TEXT>
</DOC>
