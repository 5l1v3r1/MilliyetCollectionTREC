<DOC>
<DOCNO> 279219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sontur38.html </URL>
<DATE> 2004/10/11/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
11 yaşındaki Lisa, ''Deniz yatağı almaya gidiyorum'' dedi ve kayboldu... 
</HEADLINE>
<TEXT>

     Antalya'nın Alanya İlçesi'ne bağlı Avsallar Beldesi'ndeki 4 yıldızlı bir otelde tatil yapan Alman Petra Eder'in 11 yaşındaki kızı Lisa kayboldu. 
     AA muhabirinin sorularını yanıtlayan Anne Petra Eder, kızının, dün öğle saatlerinde ''Deniz yatağı almaya gidiyorum'' diyerek ayrıldığını ve kendisinden bir daha haber alınamadığını söyledi. 
     Kızının çekingen, ürkek ve yabancılarla diyalog kurmakta zorlanan bir yapısı olduğunu söyleyen anne Petra Eder, kızını görenlere çağrıda bulunarak, ''İnsanlık namına kızımı görenler jandarmayı arasın'' dedi. 
     Petra Eder, beldeye iki gün önce geldiklerini, kızının dün öğle saatlerinde kendisinden para aldığını ve deniz yatağı almak için yanından ayrıldığını ifade ederek, kızının bir an önce bulunmasını istedi. 
     Jandarmaya başvuran anne Eder, ''Otelin hemen girişinde bulunan işyerinden deniz yatağı alacağını söyledi. Öğle saatleri idi. Bir daha kızımdan haber alamadım. Üzerinde mavi bir tişört ve mavi bir mini etek vardı. Kaçırılmış olabileceği endişesini yaşıyorum. Görenlerin insanlık adına haber vermesini istiyorum'' diye konuştu. 
     Otel yetkilileri de, küçük kızın bulunması için çalışma başlatıldığını söylediler. 
     Lisa Eder'in fotoğraflarını renkli fotokopi ile çoğaltan otel çalışanları, çarşı içindeki direklere ve panolara kayıp kızın fotoğraflarını astıklarını söylediler. 
     
</TEXT>
</DOC>
