<DOC>
<DOCNO> 273124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/soneko08.html </URL>
<DATE> 2004/09/19/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
TCDD 2005'te 2.2 katrilyon liralık yatırım planlıyor... 
</HEADLINE>
<TEXT>

     TCDD Genel Müdürlüğü, önümüzdeki yıl 2 katrilyon 243 trilyon liralık yatırım planlıyor. 
     Yatırım programın en önemli ödeneğini ise 1 katrilyon 343 trilyon lirayla, Ankara-İstanbul arasında mevcut yolun rehabilitasyonu oluşturuyor. Yine önümüzdeki yıl imal edilecek yük ve yolcu vagonları için, 264 trilyon liralık ödenek talep edildi. 
     TCDD'nin 2005 yılı yatırım programının ayrıntıları belirlendi. Buna göre ulaştırma sektörünün en önemli ayağı olan demiryolları için TCDD Genel Müdürlüğü, önümüzdeki yıl toplam 2 katrilyon 243 trilyon liralık ödenek talebinde bulundu. 
     TCDD Genel Müdürlüğü'nün 2005 yılı ödeneği kapsamında bütçeden talep ettiği paranın önemli bir bölümünün, Ankara-İstanbul mevcut demiryolunun rehabilitasyonu için kullanılması planlanıyor. Bu güzergah için önerilen tutar, kuruluşun toplam yatırım programı için talep edilen ödenek miktarının yüzde 60'ına oluşturuyor. 
     Genel Müdürlüğün önümüzdeki yıl için ikinci büyük ödenek talebi ise Eskişehir'de bulunan TÜLOMSAŞ tesislerinde imal edilmekte olan yük ve yolcu vagonlarına yönelik olacak. 
     TCDD Genel Müdürlüğü 2005 yılında TÜLOMSAŞ'da imal edeceği toplam 185 adet yolcu vagonu için 147 trilyon lira, toplam 700 adet yük vagonu için de 117 trilyon olmak üzere, bütçeden toplam 264 trilyon lira ödenek talebinde bulundu. 
     
     KAZALARA ÖNLEM YOL YENİLEME YATIRIMLARI 

     TCDD'nin tren kazalarına tedbir olarak, programında önemli yeri bulunan ''yol yenileme'' yatırımları için de, 2005 programında 171 trilyon liralık ödenek talebinde bulunuldu. 2005 yılında toplam 2,304 kilometrelik yol yenilemesi için, 250 bin ton ray alımı da planlanıyor. 
     Program kapsamında en önemli yol yenilemeleri, 326 kilometrelik Karkamış-Nusaybin, 379 kilometrelik Alsancak-Eğirdir, 292 kilometrelik Sivas-Hudut, 290 kilometrelik Yolçatı-Tatvan kesimi için olacak. 
     
     YENİ PROJELER 

     TCDD'nin 2005 yılında, yatırımına yeni başlamayı düşündüğü iki yeni projesi de bulunuyor. 
     Bu projelerden ilki, Irmak-Karabük-Zonguldak Sinyalizasyon tesileri yapımı olarak belirlenirken, bu proje için 66 trilyon liralık yatırım ödeneği talep edildi. TCDD Genel Müdürlüğü'nün yine önümüzdeki yıl 2002 yılında ABD'li General Motors firmasıyla lisans anlaşmasını yaptığı ''Dizel Ana Hat Lokmotifleri'' temini için de, bütçeden 70 trilyon liralık ödenek talebinde bulunuldu. 
     ABD'li GM ile yapılan anlaşma çerçevesinde Dizel Ana Hat Lokomotifleri, TCDD'nin TÜLOMSAŞ tesislerinde yüzde 51 yerli katkı oranıyla imal edilecek. 
     
</TEXT>
</DOC>
