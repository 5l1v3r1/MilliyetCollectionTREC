<DOC>
<DOCNO> 263646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sontur19.html </URL>
<DATE> 2004/08/15/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Marmara ve Batı Karadeniz'de etkili yağış bekleniyor... 
</HEADLINE>
<TEXT>

     Balkanlar üzerinden gelen yağışlı havanın, yarın ve 17 Ağustos Salı günü Marmara ve Batı Karadeniz'de ''etkili ve sürekli'' olacağı bildirilerek, sel, taşkın, su baskını ve yıldırım tehlikesi gibi olumsuz şartlara karşı vatandaşların ve ilgililerin tedbirli olmaları uyarısında bulunuldu. 
     Devlet Meteoroloji işleri Genel Müdürlüğü'nden yapılan ''meteorolojik uyarı''ya göre, Balkanlar üzerinden gelen yağışlı hava yurdun kuzeybatı kesimlerinde etkili oluyor. 
     Halen Marmara ve Batı Karadeniz'de görülen yağışlar, yarın ve Salı günü Marmara, Ege, Göller yöresi, İç Anadolu'nun kuzeybatısı ile Batı ve Orta Karadeniz bölgelerinde devam edecek. Sağanak ve gökgürültülü sağanak şeklinde görülecek yağışlar, özellikle Marmara ile Batı Karadeniz bölgelerinde yarın öğleden sonra şiddetini artıracak ve 18 Ağustos Çarşamba gününe kadar etkili olacak. 
     Rüzgar, yurdun kuzeybatı kesimlerinde kuzeydoğu yönlerden poyraz orta kuvvette, yağışla birlikte yer yer kuvvetli olarak esecek. 
     Hava sıcaklığı ise yağışla birlikte yurdun kuzey ve iç kesimlerinde 5-7 derece azalacak. 
     Yarın ve Salı günü Marmara ve Batı Karadeniz'de beklenen etkili ve sürekli sağanak yağışların oluşturacağı sel, taşkın, su baskını ve yıldırım tehlikesi gibi olumsuz şartlara karşı vatandaşların ve ilgililerin tedbirli olmaları gerekiyor. 
     
</TEXT>
</DOC>
