<DOC>
<DOCNO> 273943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/soneko20.html </URL>
<DATE> 2004/09/22/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Marks Spencer Türk kadını son yıllarda iç giyimine de önem veriyor 
</HEADLINE>
<TEXT>

     Marks Spencer mağazalar zinciri Türkiye Genel Müdürü Oya Sener, 'Türk kadınlarının özellikle son yıllarda, dış giyimine olduğu kadar içi giyimine de önem verdiğini' söyledi. 
     Sener, Türkiye'de ilk olarak 1995 yılında faaliyet göstermeye başlayan Marks Spencer'ın, 1999 yılında Fiba Holding bünyesine geçtiğini, o tarihten itibaren de çok hızlı ve planlı bir büyüme gösterdiğini vurguladı. 
     Kadın, erkek, çocuk giyimi ve ev tekstili dallarında üretim yapan firmanın satışlarında, özellikle kadın giyim ürünlerinin ilk sırada yer aldığına işaret ederek, şunları kaydetti 
     ''Satışlarımızın büyük bir kısmını, kadın koleksiyonundan yapıyoruz. İkinci sırada kadın iç giyim ve erkek koleksiyonu var. Marks Spencer, bugün Türk kadınında iç giyim ürünleriyle ön planda. İç giyim ürünleri hergün kullanılan, çok sık yıkanan ürünlerdir. Dolayısıyla bu tarz ürünleri uzun yıllar kullandığınızda bu sizi markaya bağlıyor. Özellikle iç giyimde durum böyle. Türk kadınları geçmiş yıllarda iç giyimlerine çok fazla önem vermiyordu. Ancak özellikle son yıllarda dış giyimine olduğu kadar iç giyimine de önem veriyor.'' Sener, son iki yıldır iç giyimde koleksiyonlara ağırlık verdiklerini anlatırken, ''farklı renklerde sadece siyah, beyaz ten renginin dışında, dış giyimle uyum sağlayan koleksiyonlar üretiyoruz. Son iki yıldır bu koleksiyonlarda çok ciddi bir başarı elde ettik. Bu, Türk kadınının dış giyimine olduğu kadar iç giyimine de önem verdiğini gösteriyor. Ürünlerimizin teknolojik özellikleri, kullanım aşamasında kişiye farklı rahatlıklar sağlıyor'' dedi. 
     Mark Spencer Türkiye'nin geçen yılki cirosunun 65 milyon dolar olduğunu dile getiren Sener, 2004'ü de hedefleri doğrultusunda kapatacaklarını, gelecek yıllarda ise bu rakamı 100 milyon dolara çıkarmayı hedeflediklerini sözlerine ekledi. 
     
</TEXT>
</DOC>
