<DOC>
<DOCNO> 274518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sondun36.html </URL>
<DATE> 2004/09/24/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Verheugen Müzakerelerin reddedilmesi çok kötü sonuçlar doğurur 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, Türkiye ile AB üyelik müzakerelerine başlanmasının reddedilmesinin çok kötü sonuçlar doğuracağı uyarısında bulundu. 
     Verheugen, Almanya'nın Baden-Baden kentinde Kimya Sanayi Birliği'nin düzenlediği bir toplantıda yaptığı konuşmada, ''Türkiye ile AB üyelik müzakerelerine başlanmasının reddedilmesi çok kötü sonuçlar doğurur. Bu tüm İslam dünyasının reddedilmesi anlamına gelir, Türkiye'deki reform sürecini sona erdirir ve tüm bölgedeki istikrarı daha da fazla sarsar'' dedi. 
     Radikal dinci tehlikeden dolayı da Türkiye'ye bir Avrupa perspektifi verilmesinin çok önemli olduğuna dikkat çeken Verheugen, Alman Hıristiyan Demokrat Birlik Partisi CDU Genel Başkanı Angela Merkel tarafından Türkiye'ye önerilen ''imtiyazlı ortaklığın'' da şu sıralar ''ciddi bir seçenek'' olamayacağını söyledi. 
     Türkiye'nin AB üyeliğinin birliğe üye ülkelerin kaldıramayacağı kadar büyük bir yük getirmeyeceğini ifade eden Verheugen, 1 Mayıs'ta 10 ülkenin yeni üye olarak alınmasının da bazı endişelerin yersiz olduğunu gösterdiğini, bir göç dalgası yaşanmadığı gibi, suç olaylarında da belirli büyük bir artış gözlenmediğini, aksine Avrupa'nın siyasi açıdan daha istikrarlı, ekonomik açıdan da daha canlı hale geldiğini kaydetti. 
     Türkiye'de çıkartılan yasalarla toplumun gerçekleri arasında bazı farklılıkların bulunduğunu belirten Verheugen, ''Bu durumu çok yakından izliyoruz. Kararlaştırılan reformlar, ancak tümüyle hayata geçirildiği takdirde üyelik müzakerelerinde gelişmelerin sağlanmasını mümkün kılacak bir öneri hazırlayacağım'' dedi. 
     
</TEXT>
</DOC>
