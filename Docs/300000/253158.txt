<DOC>
<DOCNO> 253158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/ekonomi/eko02.html </URL>
<DATE> 2004/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Alcatel'e Çinli ortak 
</HEADLINE>
<TEXT>


Alcatel Teletaş Yönetim Kurulu Başkanı Yenel Çinli telefon operatörü TCL ile ortak oluyoruz. Stratejimiz değişebilir 

PINAR ÇELİK Paris 

Alcatel Teletaş Yönetim Kurulu Başkanı Lütfi Yenel, Alcatel'in, Çinli cep telefonu operatörü TCL ile ortaklığa hazırlandığını belirtti. Alcatel'in, Fransa'daki merkezinde yeni teknolojilerin tanıtıldığı toplantıda şirketin gelecek planları da konuşuldu. 
Alcatel Teletaş Yönetim Kurulu Başkanı Lütfi Yenel, Alcatel'in şirketlere sunduğu telekominikasyon hizmetlerinin güçlü ancak direkt pazarda zayıf olduğunu belirterek, "Çinli TCL firmasıyla ortaklığa giderek buradaki pazar payımızı da artırmayı hedefliyoruz. Amacımız bütün cep telefonu üreticileriyle rekabet edebilmek" dedi. 
TCL ile görüşmelerin altı ay önce başladığını ve bir ay önce ortaklığa gidileceğinin açıklandığını hatırlatan Yenel, yıl sonuna kadar anlaşmanın tamamlanacağını, ortaklıkta Alcatel'in yüzde 45 paya sahip olacağını söyledi. Yenel, "Tüketiciye yönelik yatırım benimsediğimiz bir tarz değil. Operatörler aracılığıyla satışı daha ekonomik buluyoruz. Ama bu ortaklık sonucu stratejilerde büyük değişimler olabilir" dedi. 

'İran önemli pazar' 
Ankara - Eskişehir demiryolu rehabilitasyon ihalesinde 12 milyon dolarlık iş aldıklarını ve ikinci kısım ihalesine de katılacaklarını belirten Yenel, Alcatel'in Türkiye cep telefonu pazarındaki düşüşünü de promosyon eksikliği, tanıtım altyapısı ve Aycell - Aria birleşmesine bağladı. Yenel, "Aycell - Aria birleşmesinden dolayı Alcatel'e yaptırılan yatırım azaldı ama birleşmeden şikayetçi değiliz. Birleşme rayına oturduğunda Alcatel'in de Türkiye'deki pazar payı tekrar artışa geçecek" dedi. 
Alcatel Avrupa ve güney bölgesi Başkanı Jacques Dunogue ise Asya ve Ortadoğu'daki pazar paylarını artıracaklarını, teknolojiye açık ve fakir olan İran'ın Türkiye'den çok daha önemli bir pazar olduğunu söyledi. Dunogue, İran'da henüz 2.5 milyon cep telefonu kullanıcısı bulunduğunu ifade etti. 


</TEXT>
</DOC>
