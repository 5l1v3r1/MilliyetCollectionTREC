<DOC>
<DOCNO> 291704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sondun35.html </URL>
<DATE> 2004/11/24/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Straw İsrail'de Filistin seçimlerine yaklaşım cesaret verici 
</HEADLINE>
<TEXT>

     İngiltere Dışişleri Bakanı Jack Straw, 2 günlük resmi ziyaret için geldiği İsrail'de hükümetin, Filistin seçimlerine yaklaşımıyla ilgili mesajlarının çok olumlu olduğunu söyledi. 
     Straw, bu sabah geldiği İsrail'de, Dışişleri Bakanı Silvan Şalom ile görüştü. Görüşmede Şalom'dan aldığı olumlu mesajlardan ''çok cesaretlendiğini'' belirten Straw, Şalom'un ''İsrail'in bu seçimleri kolaylaştırmak için her şeyi yapacağını'' açıklıkla söylediğini kaydetti. 
     İsrail Başbakanı Ariel Şaron ise Jack Straw'la görüşmesini sağlık gerekçeleriyle erteledi. Şaron'un, İngiltere Dışişleri Bakanı ile yarın görüşmesi bekleniyor. 
     Straw, yarın Ramallah'a geçerek, Filistin Yönetimi yetkilileriyle bir araya gelecek. 
     Öte yandan, İsrail Ordu radyosuna açıklama yapan Silvan Şalom, İngiltere Başbakanı Tony Blair'in önümüzdeki ay bölgeye geleceğini söyledi. İsrail'in, 9 Ocak'ta yapılacak Filistin seçimleri için her şeyi yapacağını yineleyen Şalom ayrıca, İsrail'in Filistin seçimleri için uluslararası gözlemcilerin gelmesine izin vereceğini belirtti. 
     Şalom, İsrail Ordusu'nun, Batı Şeria'da Filistinlilere yönelik 90 kontrol noktasını kaldırdığını da kaydetti. 
     
</TEXT>
</DOC>
