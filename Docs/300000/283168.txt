<DOC>
<DOCNO> 283168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sonsiy08.html </URL>
<DATE> 2004/10/25/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
DYP'den öğrenciler için 24 yıllık af teklifi... 
</HEADLINE>
<TEXT>

     DYP Denizli Milletvekili Ümmet Kandoğan, 12 Eylül 1980 tarihinden 2003-2004 öğretim yılı sonuna kadar, her ne sebeple olursa olsun ilişkileri kesilmiş öğrencilerin affına ilişkin kanun teklifini, TBMM'ye sundu. 
     Kandoğan, TBMM'de düzenlediği basın toplantısında, binlerce kişiyi ilgilendiren bir konuda DYP olarak duyarlı davranarak, kanun teklifi hazırladıklarını bildirdi. 
     Her ne sebeple olursa olsun, üniversitelerle bir şekilde ilişiği kesilen kişilere bir kez daha okuma şansı verilmesi için bu teklifi hazırladıklarını ifade eden Kandoğan, şöyle konuştu 
     ''1980 yılından beri her ne sebeple olursa olsun, üniversitelerden ilişiği kesilen öğrencilerimize bir kez daha okuma imkanı verilmesi konusunda son derece duyarlı davrandık ve bu teklifi TBMM'ye sunduk. İnşallah, TBMM bu teklife sahip çıkar ve üniversitelerden ayrılan kişiler tekrar okuma imkanı bulurlar.'' Teklifin, ''üniversitelerden türban gibi disiplin suçları nedeniyle okuldan uzaklaştırılanları da kapsayıp kapsamadığı'' sorusuna Kandoğan, şu karşılığı verdi 
     ''Teklif kabul edilirse, yaklaşık 80 bin civarında kişi istifade edecek. Bunların bir bölümünün başörtülü olduğu hepimiz tarafından bilinmektedir. Biz, düşünce ve ifade hürriyetlerinin alabildiğince özgür olduğu bir ülke istiyoruz. O yüzden AB kapısına yaklaştığımız bu günlerde, üniversitelere bir şekilde devam edemeyen, ilişiği kesilen öğrencilerimize bir fırsat tanımak istiyoruz.'' Kandoğan, bir başka soru üzerine de 1980'den sonra bir şekilde okula gidemeyenlere, ''ayrım yapmadan sınav hakkı tanınarak, okullarına devam etme fırsatı vermek istediklerini'' bildirdi. 
     TBMM'ye sunulan teklifin gerekçesinde, en son 2000 yılında çıkarılan kanun ile YÖK'e bağlı kurumlarda başarısız olan öğrencilere yeniden öğrenimlerini sürdürme imkanı sağlandığı anımsatılırken, ''öğrenci affı'' diye bilinen bu kanunların çıkarılmasının gerek eğitim, gerekse sosyal açıdan çok büyük faydalar sağladığı belirtildi. 
     Öğrencilerin başarısızlığının nedenini sadece öğrencilerin şahsi ihmallerinde aramanın doğru olmadığı ifade edilen gerekçede, bu başarısızlıkta öğrenciler kadar YÖK'ün bazı uygulamaları ile diğer sebeplere bağlı başarısızlıklarında etken olduğu ifade edildi. 
     
     TEKLİFİN İÇERİĞİ 
     Teklifte, kurumlarında, hazırlık ve ara sınıflar dahil bütün sınıflarda ön lisans ve lisans düzeyinde öğrenim yapan öğrencilerden, 12 Eylül 1980 tarihinden 2003-2004 öğretim yılı sonuna kadar, her ne sebeple olursa olsun ilişkileri kesilmiş veya kesilme durumuna gelmiş öğrencilere, ilişkilerinin kesilmesine sebep olan bütün dersler için devam, iki sınav ve bütünleme hakkı verilmesi öneriliyor. 
     Teklif ile 2000-2001 öğretim yılından 2004 yılı sonuna kadar, lisansüstü öğrenimi görürken, her ne sebeple olursa olsun kurumları ile ilişiği kesilen öğrencilere de başarısız olduğu dersler için iki sınav hakkı verilirken, yüksek lisans öğrencileri için 1 yıl, doktora öğrencileri için de 2 yıl tez hazırlama süresi verilmesi isteniyor. 
     
</TEXT>
</DOC>
