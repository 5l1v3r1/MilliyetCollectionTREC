<DOC>
<DOCNO> 293900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sontur21.html </URL>
<DATE> 2004/12/01/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Emniyetten YÖK protestocularına alacak davası .. 
</HEADLINE>
<TEXT>

     İçişleri Bakanlığı, YÖK'ün 22. kuruluş yıldönümü dolayısıyla 6 Kasım 2003 tarihinde Kızılay'da yapılan protesto eyleminde çıkan olaylarda, emniyetin hizmet araç ve panzerlerine zarar verdikleri gerekçesiyle, 121 kişi hakkında alacak davası açtı. 
     Edinilen bilgiye göre, İçişleri Bakanlığı'nın avukatı Dilek Uluğ tarafından Ankara 12 Asliye Hukuk Mahkemesi'ne açılan davanın dilekçesinde, Kızılay'da geçen yıl gerçekleştirilen YÖK'ü protesto eyleminde, taş ve sopalarla emniyet araçlarına saldırıda bulunulduğu belirtildi. 
     Eyleme katılan davalı 121 kişinin, taşlı saldırıları sonucu Çankaya İlçe Emniyet Müdürlüğü'nün 31 hizmet aracı ile Çevik Kuvvet Şube Müdürlüğü'ne ait 6 panzerde hasar meydana geldiği öne sürülen dilekçede, çeşitli bölümlerinde hasar oluşan 31 aracın, 5 milyar 527 milyon 552 bin 440 liraya tamir ettirildikleri kaydedildi. 
     Dilekçede, panzerler için de 5 milyar 174 milyon 692 bin 650 lira harcama yapıldığı anlatıldı. 
     Davalılar hakkında açılan ceza davasının, Ankara 20. Asliye Ceza Mahkemesi'nde sürdüğü anımsatılan dilekçede, eylemdeki olaylara ilişkin fotoğraf ve görüntü kayıtları delil olarak mahkemeye sunuldu. 
     Dilekçede, çoğunluğunu üniversite öğrencilerinin oluşturduğu 121 kişiden panzer ve hizmet araçlarının tamiri için harcanan toplam 10 milyar 702 milyon 245 bin liranın tahsili istendi. 
     Davanın ilk duruşması, 21 Aralık 2004 tarihinde yapılacak. 
     
</TEXT>
</DOC>
