<DOC>
<DOCNO> 270804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/dunya/axdun02.html </URL>
<DATE> 2004/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşın galibi yok 
</HEADLINE>
<TEXT>


11 Eylül saldırılarıyla kendini "terörle küresel savaş" halinde bulan dünya, on binlerce ölüden ve yüz milyarlarca dolar harcamadan sonra El Kaide'yi h l yenebilmiş değil... 

YASEMİN ÇONGAR Washington 


ABD'nin doğu kıyısı pırıl pırıl bir eylül sabahını yaşarken, ceplerinde maket bıçaklarıyla 4 ayrı yolcu uçağına binen 19 teröristin, New York, Washington ve Pennsylvania'da 3 bine yakın masum insanın hayatını söndürerek, sadece dünyanın gündemini bir anda değiştirmesinin üzerinden tam üç yıl geçti. 
Dünya Ticaret Merkezi'nin İkiz Kuleleri'nin birer ölüm anıtına dönüşerek yerle bir olmasını canlı yayında ekranlarından izleyen milyonlarca kişi, son 3 yılı, ABD'den Endonezya'ya uzanan geniş bir coğrafyada, yeni terör tehditlerine karşı sürekli tetikte geçirdi. 11 Eylül saldırılarına imzasını atan El Kaide, terör eylemlerini her fırsatta sürdüreceğini, Madrid'den İstanbul'a birçok kentte gösterdi. 
Bush yönetiminin verdiği adla "Terörle Küresel Savaş," dünya siyasetinin bir numaralı konusu olurken, bu savaşın yöntemleri ve seçtiği cepheler de dünyayı böldü, bölüyor. 
ABD'nin El Kaide'ye karşı başlattığı, ardından "tehditleri Amerika'nın kapısına dayanmadan yok etme" esaslı "Bush Doktrini" kapsamında Irak'a taşıdığı mücadelenin galibi henüz yok. 
Washington, bu savaşta önemli kazanımlar elde etti, ancak h l halkını "güvenlikli" kılabilmiş ve El Kaide'yi bitirebilmiş değil. El Kaide ise, Bush yönetimine tepkilerin beslediği anti - Amerikan kabarıştan yararlanarak yeni kadrolara ve kaynaklara ulaşıyor. 
11 Eylül saldırıları, Afganistan'da Taliban, Irak'ta Baas rejimi için sonun başlangıcıydı. Ancak 2 cephedeki savaşın bilançosu da ağır. 

Taliban güçleniyor 
Washington, Afganistan'da öldürülen Taliban ve El Kaide bağlantılı kişilerin sayısını 8 ila 10 bin arasında hesaplıyor. Ölen ABD'li askerlerin sayısı 100'e yakınken, siviller "binlerce" diye açıklanıyor. 11 Eylül'ün bir numaralı sorumlusu sayılan Usame Bin Ladin ve sağ kolu Eymen El Zevahiri ise h l yakalanamadı Taliban, Afganistan'ın güneyinde etkisini genişletiyor. 
Irak'ta ise Saddam Hüseyin'i cezaevine atan, oğullarını öldüren ve Baas rejiminin hemen tüm liderlerini yakalayan ABD, savaşın gerekçelerinden biri yaptığı kitle imha silahlarını bulamadı. Irak Savaşı 20 bine yakın sivilin ölümüne yol açarken, istikrarı sağlayamayan ABD, burada 1000'den fazla askerini yitirdi. 
Savaşın ABD'ye mali faturası ise, Afganistan'da ayda 1, Irak'ta ise 4 günde 1 milyar dolar ile toplam 250 milyar doları buluyor. 


</TEXT>
</DOC>
