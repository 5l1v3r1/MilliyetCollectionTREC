<DOC>
<DOCNO> 264615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/yasam/axyas02.html </URL>
<DATE> 2004/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçurumda 3 gün ölümle savaştı... 
</HEADLINE>
<TEXT>


60 metrelik uçuruma yuvarlanan araçta ailesinin cesetleriyle 3 gün boyunca aç susuz kalan Yusuf'u köylüler kurtardı 


Antalya'nın Gündoğmuş ilçesinde, uçuruma yuvarlanan araçta anne ve babası ölen 8 yaşındaki Yusuf Yıldız, kazadan 3 gün sonra yaralı bulundu. 

Yerde yatıyordu 
Yıldız ailesinin 07 LU 597 plakalı otomobili Ümit Kale harabeleri yakınında yaklaşık 60 metrelik uçuruma yuvarlandı. Otomobili gören ve Durali Yıldız'la eşi Ümmühani Yıldız'ın cesetlerini çıkaran köylüler, bir çocuğun ise aracın yakınında yerde yattığını fark etti. 
Kaza anında otomobilden fırlayan ve sağ ayağında kırık tespit edilen Yusuf, Alanya Devlet Hastanesi Çocuk Servisi'nde tedaviye alındı. Olay yerinde yapılan incelemede ise kazanın 3 gün önce meydana geldiği belirlendi. 

'Tepkileri belirsiz' 
Yusuf'un sağlık durumunun genel olarak iyi olduğunu belirten çocuk hastalıkları uzmanı Muhterem Özdemir, "3 gün aç ve susuz kalmış. Böbrek yetmezliğinden şüpheleniyoruz. Ailesinin cesetleriyle üç gün geçirdiği için, bu olay, psikolojik olarak üzerinde bazı izler bırakmış. O yüzden tepkileri belirsiz ve anlaşılmaz" dedi. 



</TEXT>
</DOC>
