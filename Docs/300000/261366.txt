<DOC>
<DOCNO> 261366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/soneko03.html </URL>
<DATE> 2004/08/07/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Babacan Stand-by düzenlemesinin süresinin 3 yıl olmasını öngörmekteyiz 
</HEADLINE>
<TEXT>

     Devlet Bakanı Ali Babacan, IMF ile müzakerelerine başlamayı düşündükleri stand-by düzenlemesinin süresinin 3 yıl olmasını öngördüklerini bildirdi. 
     Devlet Bakanı Ali Babacan, A.A muhabirinin, Uluslararası Para Fonu IMF ile yapılacak yeni stand-by anlaşması konusundaki sorularını yanıtladı. 
     Yeni stand-by anlaşmasının süresi konusundaki bir soru üzerine Bakan Babacan, 2005, 2006 ve 2007 yıllarını kapsayan yeni bir ekonomik program üzerinde çalıştıklarını kaydederek, şunları söyledi 
     ''Bu program aynı zamanda bizim Avrupa Birliği'ne vereceğimiz Katılım Öncesi Ekonomik Programımız olacaktır. Müzakerelerine başlamayı düşündüğümüz stand-by düzenlemesi, bizim bu 3 yıllık programımızı baz alacaktır. Her ne kadar nihai kararı daha sonra verecek olsak da, yeni düzenlemenin süresinin de 3 yıl olmasını öngörmekteyiz.'' 
     
     YENİ STAND-BY ANLAŞMASININ FİNANS BOYUTU 

     Yeni stand-by anlaşmasının finans boyutu konusunda da bilgi veren Babacan, Türkiye gerçekleriyle bire bir örtüşen bir program oluşturacaklarını bildirdi. 
     Toplumun tüm kesimlerinin görüşlerini, önerilerini, eleştirilerini dikkate alan, konsensusu önemseyen bir program hazırlayacaklarını vurgulayan Devlet Bakanı Babacan, söz konusu programın arkasında çok güçlü bir siyasi irade koyacaklarını vurguladı. 
     Ekonomik programın içeriği, temel yaklaşımları ve hedeflerinin çok önemli olduğunu ifade eden Babacan, şöyle devam etti 
     ''Bu program, makroekonomik hedefler ve finansman dengeleri açısından iç tutarlılığı olan bir program olacaktır. Çok güçlü ve arkasına uluslararası destek sağlamış bir program oluşturmak istiyoruz. 
     Burada şu noktanın da özellikle altını çizmek istiyorum. Aralık 1999'dan hükümetimizin işbaşına geldiği Kasım 2002'ye kadar olan dönemde Türkiye'nin IMF'ye olan borçları sürekli artmıştır. Biz ise bu tabloyu tamamen tersine çevirdik. Bizim dönemimizde Türkiye IMF'ye olan borçları açısından net borç ödeyici konumuna geldi. Yani kullandığımız krediden daha fazla geri ödeme gerçekleştirdik. Yeni stand-by döneminde de net borç ödeyici olmak istiyoruz. Yeni dönemdeki finansman miktarı da, düzenleme konusundaki çalışmalar tamamlanıp İcra Direktörleri Heyeti tarafından ele alındıktan sonra netleşecektir.'' 
     
     BUNDAN SONRAKİ SÜREÇ NASIL İŞLEYECEK 

     IMF ile görüşmelerde bundan sonraki sürece ilişkin de bilgi veren Bakan Babacan, Ağustos ayının IMF için tatil dönemi olduğunu hatırlatarak, bu dönemde kendilerinin yoğun şekilde çalışmalara devam edeceklerini ve çalışmaları daha rafine hale getireceklerini söyledi. 
     Bakan Babacan, tatil dönüşü İcra Direktörleri Kurulu'nun ilgili prosedürleri tamamlayacağını, ardından da Eylül ayı içinde bir Fon heyetinin resmi müzakerelere başlamak üzere Ankara'ya gelmesini beklediklerini kaydetti. 
     Süreç konusunda kamuoyunu sürekli bilgilendireceklerini belirten Babacan, gerektiği zaman, gerektiği yerde, ulaştıkları aşamaları, somutlaşan konuları kamuoyuna açıklayacaklarını vurguladı. 
     Babacan, ''Burada özellikle bir konuyu daha vurgulamak istiyorum. Hükümetimizden gelecek resmi açıklamalar ya da Hazine Müsteşarlığımızdan yapılacak yazılı açıklamalar dışında hiçbir söylentiye ve dedikoduya itibar edilmemelidir'' diye konuştu. 
     
</TEXT>
</DOC>
