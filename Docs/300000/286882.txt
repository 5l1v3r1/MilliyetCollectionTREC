<DOC>
<DOCNO> 286882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sonsiy04.html </URL>
<DATE> 2004/11/07/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
CHP'den bütçe eleştirisi 2005 bütçesi IMF'nin bütçesidir 
</HEADLINE>
<TEXT>

     CHP Ekonomi Masası, TBMM'ye sunulan 2005 yılı bütçesini, ''halkın değil, IMF'nin bütçesi'' olarak nitelendirdi. 
     CHP'den yapılan açıklamaya göre, CHP genel sekreter yardımcıları Algan Hacaloğlu ve Oğuz Oyan, MYK üyeleri Mustafa Özyürek ve Bihlun Tamaylıgil, PM üyesi Kemal Kılıçdaroğlu ve Muğla Milletvekili Gürol Ergin'den oluşan CHP Ekonomi Masası, TBMM'ye sunulan 2005 yılı bütçesini değerlendirdi. 
     Bütçenin, halkın değil, IMF'nin bütçesi olduğu, Türkiye'yi taşımayacağı, halka danışılmadan, sivil toplum örgütleriyle tartışılmadan, muhalefetin görüşleri alınmadan IMF ile oluşturulmaya çalışılan üç yıllık yeni programın, ilk ayağını oluşturduğu savunuldu. 
     Bütçenin, topluma hizmet, ülkeye yatırım için yetersiz olduğu ifade edilerek, 2005 yılı bütçe yasa tasarısının Anayasa'ya aykırı maddelerden arındırılması istendi. Değerlendirmede, şu görüşlere yer verildi 
     ''Anayasa'nın 161. maddesi uyarınca, bütçe yıllık olarak yapılır ve bütçe yasasına bütçe ile ilgili hükümler dışında hiçbir hüküm konulamaz. Buna karşın, 2005 Mali Yılı Bütçe Kanunu'nda bütçe dışındaki konulara ilişkin hükümler de yer almış, ayrıca bazı yasalarda yasa ile yapılması gereken değişikliklere de bütçe kanununda yer verilmiştir.'' 
     
</TEXT>
</DOC>
