<DOC>
<DOCNO> 299612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur24.html </URL>
<DATE> 2004/12/21/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Ankara'da ABD Büyükelçiliği yakınında patlama 
</HEADLINE>
<TEXT>

     ABD Büyükelçiliği'nin bulunduğu Atatürk Bulvarı'ndaki doğalgaz yeraltı hattının logar kapaklarından biri gaz sıkışması sonucu fırladı. Bir askeri minibüse çarpan kapak, hasara neden oldu. 
     Atatürk Bulvarı üzerinde, ABD Büyükelçiliği'nin önünde, yeraltı doğalgaz hattında gaz sıkışması sonucu logar kapaklarından biri fırladı. 
     Fırlayan kapak, bulvarda seyreden Sıhhiye Orduevi'ne ait ''001807'' plakalı askeri minibüse çarparak, minibüsün önünde hasara yol açtı. 
     Olay yerine gelen emniyet yetkilileri, Atatürk Bulvarı'nın Kavaklıdere istikametini trafiğe tek yönlü olarak kapattı ve büyükelçilik çevresinde güvenlik kordonu oluşturuldu. 
     EGO ve ASKİ ekipleri, olayın ardından aynı hat üzerindeki diğer logar kapaklarını kaldırdı. 
     EGO Doğalgaz Şebeke Müdürlüğü mühendislerinden Fahri İltir mevcut hattın eski olduğunu söyledi. 
     Gaz sızıntısından meydana gelen sıkışma sonucu, doğalgaz hattı ile yer üstü bağlantısını sağlayan logar kapaklarından birinin fırladığını bildiren İltir, fırlayan kapağın seyir halindeki askeri araca çarptığını belirtti. 
     Çalışmalarının devam ettiğini bildiren İltir, şu an için tehlikenin bulunmadığını, ekiplerin, bundan sonra sondaj çalışması yapıp, kaçağı tespit ettikten sonra onarıma başlayacaklarını ifade etti. 
     Atatürk Bulvarı'nın Kavaklıdere istikametinin, çalışmalar nedeniyle bir süre daha tek yönlü olarak trafiğe kapatılacağı ve trafiğin tek şeritten, çift yönlü olarak verileceği öğrenildi. 

     
</TEXT>
</DOC>
