<DOC>
<DOCNO> 250400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/guncel/agun.html </URL>
<DATE> 2004/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Müteahhit kurtuldu 
</HEADLINE>
<TEXT>


6.4'lük depremde yıkılan ve 85 kişiye mezar olan YİBO davasında mahkeme, asıl kusurun projede olduğu kararına varıp müteahhit Şeref Bozkuş'u suçsuz buldu 

Bİngöl Milliyet DHA 

Bingöl'de 1 Mayıs 2003'te meydana gelen 6.4 büyüklüğündeki depremde 84 öğrenci ile bir öğretmene mezar olan Çeltiksuyu Yatılı İlköğretim Bölge Okulu YİBO davasında baş sorumlu olarak aranan müteahhit hakkındaki gıyabi tutuklama kararı, asıl kusurun projede olduğu gerekçesiyle kaldırıldı. 
Bingöl Ağır Ceza Mahkemesi'nde, 13 aydır yakalanamayan müteahhit Şeref Bozkuş'un gıyabında yargılandığı davanın dün yapılan duruşmasında, İstanbul Teknik Üniversitesi bilirkişi heyetinin hazırladığı rapor açıklandı. Müteahhit Bozkuş'un 8'de 1, projenin ise 8'de 7 kusurlu olduğu belirtildi. 

İhale dosyası incelenecek 
Mahkeme, raporun incelenmesinin ardından, Bozkuş hakkındaki gıyabi tutuklama kararını kaldırdı. Duruşma, ihale dosyasının tekrar incelenmesi için 14 Temmuz'a ertelendi. 
Mahkemenin dikkate aldığı bilirkişi raporuna da yansıyan görüşün, 2. derece deprem bölgesine göre çizilen projenin, 1. derece deprem bölgesi olan Bingöl'de uygulanması olduğu öğrenildi. 

Soruşturma da sonuçlanmadı 
Bingöl Valiliği'nin, bilirkişi raporunda kusurlu bulunan projenin denetiminden sorumlu memurların da aralarında bulunduğu 12 kişi hakkında yürüttüğü soruşturma da aradan geçen 13 ayda tamamlanmadı. Projeyi yapan Milli Eğitim Bakanlığı ile inşaatın denetimini yapan Bayındırlık Bakanlığı görevlilerinin durumları, soruşturma sonucuna göre belirlenecek. 
Bingöl'de Milli Eğitim Bakanlığı'nın MEB hazırladığı teknik proje, Bayındırlık ve İsk n Bakanlığı'nın onayından sonra MEB tarafından yürütülmüştü. MEB'in açtığı ihaleyi Bozkuş'un sahibi olduğu Bozkuş İnşaat Ltd. Şti. almıştı. 

Kaçmasına rağmen rekortmen 

Yıkılan Çeltiksuyu YİBO'nun inşaatını yapan ve müteahhit Şeref Bozkuş'a ait olan Bozkuş İnşaat, ilde kurumlar vergisi rekortmeni oldu. Bingöl Defterdarlığı'ndan önceki gün yapılan açıklamada, şirketin, Bozkuş'un kaçtığı 2003 yılı için tahakkuk ettirilen 63 milyar 456 milyon lirayla kentte kurumlar vergisi rekortmeni olduğu kaydedildi. Büyük kentlerde bile mayıs ayında duyurulan kurumlar vergisi rekortmenleri açıklaması, Bingöl'deki deprem davasının hemen öncesine rastladı. 

300 bin öğrenci tehlikede mi 

Bingöl'deki davada YİBO projesinin kusurlu bulunması, dikkatleri, genellikle özellikleri aynı tip projeler uygulayan Milli Eğitim'in yaptırdığı diğer okullara çevirdi. Türkiye'de yapılan YİBO ve PİO'ların Pansiyonlu İlköğretim Okulu proje sorumluluğunu Milli Eğitim Bakanlığı Yatırım ve Tesisler Dairesi Başkanlığı üstleniyor. Yurt genelinde 272 PİO ile 289 YİBO bulunuyor. Aynı bölge ve kapasitedeki okulların projeleri de, benzer teknik ve fiziki koşulları içeriyor. Bu nedenle Çeltiksuyu YİBO'yla ilgili verilen karar "Türkiye'deki 289 YİBO'da da proje sorunu mu var " sorusunu gündeme getiriyor. Türkiye genelinde YİBO'larda 144 bin 446 öğrenci, PİO'larda 145 bin 820 öğrenci eğitim alıyor. YİBO'larda 5 bin 229, PİO'lar da 6 bin 50 öğretmen görev yapıyor. 


</TEXT>
</DOC>
