<DOC>
<DOCNO> 265036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sonsiy15.html </URL>
<DATE> 2004/08/20/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Aksu Önümüzde yıl stadyum içindeki güvenliği kulüpler sağlayacak 
</HEADLINE>
<TEXT>

     İçişleri Bakanı Abdülkadir Aksu, ''Önümüzdeki yıldan itibaren stadyum içindeki güvenliği kulüpler, stadyumun dışındaki güvenliği ise polis teşkilatımız sağlayacak'' dedi. 
     Tatil için Antalya'da bulunan Adalet Bakanı Cemil Çiçek ile İçişleri Bakanı Abdülkadir Aksu, Antalya Valisi Alaaddin Yüksel ile birlikte Antalya'nın Alanya İlçesi'nde incelemelerde bulundular. 
     Balıkçılar Kahvesi'nde gazetecilerin sorularını yanıtlayan İçişleri Bakanı Abdulkadir Aksu, Özel Güvenlik Hizmetlerine Dair Kanun hakkında bilgi verdi. Aksu, bu kanunla birlikte artık kurumlara, güvenlik hizmeti satın alabilme imkanı sağlandığını kaydetti. 
     Süper Lig ve diğer alt liglerde mücadele eden takımların stad güvenliğini kendilerinin sağlayacağını vurgulayan Bakan Aksu, şöyle konuştu 
     ''Biz takımlarımıza, statlarda görev alacak güvenlik birimlerini oluşturmaları için bir yıl süre tanıdık. Bu süre içerisinde bütün kulüplerimiz kendi özel güvenliğini kurup, stadyumların güvenliğini kendileri sağlayacak. Önümüzdeki yıldan itibaren stadyum içindeki güvenliği kulüpler kendisi, stadyumun dışındaki güvenliği ise polis teşkilatımız sağlayacak.'' Aksu, bir AK Parti İl Başkanı'nın, ''Bakanların çoğu Başbakan'a ayak uyduramıyor. Ayak uyduramayanlar gitmeli'' şeklindeki sözlerinin hatırlatılması üzerine de gazetecilere, ''Bu konuda hiçbir şey söylemem. Bu konuyu kendisine soracaksınız'' karşılığını verdi. Bakan Aksu, Alaattin Çakıcı ile ilgili bir soru üzerine, açıklama yapmak istemediğini söyledi. 
     Adalet Bakanı Cemil Çiçek ise kendisine yöneltilen soruları yanıtsız bıraktı. 
     
</TEXT>
</DOC>
