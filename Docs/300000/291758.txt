<DOC>
<DOCNO> 291758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sonsiy09.html </URL>
<DATE> 2004/11/24/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
CHP'den "genel grev" uyarısı... 
</HEADLINE>
<TEXT>

     CHP Genel Başkan Yardımcısı Cevdet Selvi, özveriyle, umutla sorunlarının çözülmesini bekleyen emekçilerin ''sabrının taşırıldığını'' belirterek, ''Genel grev kaçınılmaz hale gelmektedir. Bunun sorumluluğu da 'ben yaptım oldu' alışkanlığını sürdüren AKP hükümetine ait olacaktır'' dedi. 
     Selvi, yaptığı yazılı açıklamada, yoksulluk ve işsizliğin toplumu bunalıma sürüklediğini, halkın üzerindeki ekonomik baskılara rağmen dış ticaret açığının ve cari açığın büyüdüğünü, borç ve faizlerin arttığını kaydetti. 
     Geçimini sağlayamaz, ekonomik ve demokratik haklarını elde edemez duruma gelmiş olan çalışanların bu durumu hükümete anlatamamanın sıkıntısını çektiklerini belirten Selvi, açıklamasında şu görüşlere yer verdi 
     ''Köye, çiftçiye hizmet götüren Köy Hizmetleri Genel Müdürlüğü kapatılmaya, işçilerin yıllardır fedakarlıklarla kendi primleriyle oluşturdukları SSK hastanelerine el koymaya çalışılmaktadır. Hukuka aykırı, hakka adalete ters düşen bu girişim bardağı taşıran son damlalar haline gelmektedir. Sağlık ve sosyal güvenlik sorunlarına çözüm getirmeyecek, yeni sorunlar ve kaos yaratacak bu girişim mutlaka durdurulmalıdır.'' Uzlaşma aramadan, sivil toplum örgütlerini suçlayarak, küçümseyerek sonuç almanın mümkün olmadığını ifade eden Selvi, şunları kaydetti 
     ''Yıllardır hükümete sesini duyuramayan ve sonunda demokratik uyarı görevini yerine getirmek için toplanan onbinlerce haklı insan ve örgütlerinin sorununu dinlemek yerine hakarete varan kırıcı, çelişkili açıklamalar yapmak, 'hodri meydan' çekmek 70 milyonluk ülkeyi yönetme iddiasında olan hiçbir yöneticiye uymaz ve tahrik anlamını taşır. Özveriyle, umutla sorunlarının çözülmesini bekleyen emekçilerin sabrı taşırılmaktadır. Genel grev kaçınılmaz hale gelmektedir. Bunun sorumluluğu da 'ben yaptım oldu' alışkanlığını sürdüren AKP hükümetine ait olacaktır.'' 
     
</TEXT>
</DOC>
