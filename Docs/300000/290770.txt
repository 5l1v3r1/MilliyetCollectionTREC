<DOC>
<DOCNO> 290770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/siyaset/siy01.html </URL>
<DATE> 2004/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Irkçı ayıptan dönüldü 
</HEADLINE>
<TEXT>


CDU lideri Merkel, 'Türkiye'ye hayır' kampanyasından vazgeçti. Nobel'li yazar Grass, kampanya için, "Aşırı sağcı argümanların benimsenmesi alçakça" demişti 

FRANKFURT Milliyet 


Türkiye'nin AB üyeliğine karşı imza kampanyası başlatmayı planlayan Alman Hıristiyan Demokrat Birlik CDU lideri Angela Merkel, kendi partisi dahil hemen her kesimden tepki çekince, girişimden vazgeçtiklerini bildirdi. CDU'lu eyalet başbakanlarıyla önceki gün Berlin'de bir araya gelen Merkel, kampanyadan tepkiler nedeniyle vazgeçtiklerini belirtti. Bu konuda çok sayıda mektup aldığını ifade eden Merkel, "Bu tür bir kampanyanın suiistismal edilebileceği endişesi dile getirildi. Bu endişeleri çok ciddiye alıyorum. Bu nedenle benim için bu konu kapanmıştır" dedi. Merkel'in açıklamaları, Almanya'daki Türk toplumu tarafından da sevinçle karşılandı. Avrupa Türk İşadamları ve Sanayiciler Birliği ile Avrupa Türk Toplumu ortak basın açıklaması yaparak, "Ancak aşırı sağcılara yakışacak bu kampanyanın CDU gibi bir kitle partisi tarafından gündeme getirilmesi utanç vericidir. Tarihi bir hatadan dönüldü" dedi. CDU'ya tepki gösteren Nobel ödüllü Alman yazar Günter Grass da, "CDU imza kampanyasıyla, aşırı sağcı NPD'nin kışkırtıcı ve demogojik argümanlarını benimsemiş oluyor. Bunu alçakça buluyorum" diye konuşmuştu. 


</TEXT>
</DOC>
