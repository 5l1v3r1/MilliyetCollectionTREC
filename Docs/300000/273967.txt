<DOC>
<DOCNO> 273967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/soneko44.html </URL>
<DATE> 2004/09/22/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
İSO Başkanı İlerleme Raporu öncesi ortaya çıkan durumu anlayamıyoruz 
</HEADLINE>
<TEXT>

     İstanbul Sanayi Odası İSO Yönetim Kurulu Başkanı Tanıl Küçük, hükümetin ilk günden itibaren AB'ye tam üyelik konusunda çok kararlı ve yapıcı bir politika izlediğini belirterek, ''Ancak şimdi, şimdi tam, ilerleme raporu öncesinde, Yüzdük yüzdük kuyruğuna geldik dediğimizde ortaya çıkan durumu anlamakta güçlük çekiyoruz'' dedi. 
     Küçük, İSO Meclis Toplantısı'nda yaptığı konuşmada, yılın son çeyreğine girerken, ekonomik göstergelerdeki olumlu tablonun büyük ölçüde devam ettiğini, ikinci çeyrekteki büyümenin, ilk çeyrekten de yüksek çıktığını hatırlattı. 
     İmalat sanayii üretiminin de ilk yedi ayda bir önceki yıla göre yüzde 14,5 artışla OECD ülkeleri arasında sanayi üretimindeki en yüksek artış oranlarından birini yakaladığına işaret eden Küçük, bu yıl için öngörülen yüzde 5'lik büyüme hedefinin gerçekleşmesinin şimdiden kesinleşmiş göründüğünü, yüzde 10'lar civarında bir büyümeden söz edildiğini belirtti. Küçük, şöyle devam etti 
     ''Bu elbette sevinilecek bir durum ama büyümenin arka planına yönelik bazı soru işaretleri sevincimizi bir miktar gölgeliyor. Yüzde 5 hedeflerken, yüzde 10'lar civarı bir büyüme noktasına geliyoruz. Koyulan hedef mi yanlıştı, yoksa ekonominin gerçeklerini doğru tespit edemiyor muyuz Daha da önemlisi büyüme nasıl finanse ediliyor '' Sekiz aydaki cari işlemler açığının 10 milyar doları aştığını kaydeden Tanıl Küçük, yüksek büyüme ve yüksek cari işlemler açığının Türkiye ekonomisinde tehlikeli bir kombinasyon olabildiğine dikkati çekti. 
     
     ''CANLANAN YATIRIM RUHU DESTEKLENMELİ'' 
     Siyasi iktidarlardan, ekonomi yönetiminden beklentilerinin, sürdürülebilir büyüme alt yapısının yaratılması olduğunu belirten Küçük, ekonomik dengelere zarar verecek hiçbir gelişmeye meydan vermemek konusunda herkesin çok dikkatli olması gerektiğini ifade etti. Tanıl Küçük, konuşmasını şöyle sürdürdü 
     ''Evet, ekonomide bazı riskler var. Henüz tümüyle sağlam bir zeminde değiliz. Ama olumlu gelişmeler de var. Her şeyden önce yatırımlarda çok önemli bir kıpırdanma görüyoruz. İlk çeyrekte özel yatırım harcamaları yüzde 60 artmıştı. İkinci çeyrekte ise özel yatırım harcamalarındaki artış yaklaşık yüzde 70'e ulaştı. Yılın ilk yarısında özel sektörün makine teçhizat yatırım harcamaları yüzde 95'e yakın bir artış göstermiştir. Aynı dönemde, yatırım malları ithalatımızdaki artış yüzde 76'dır. Bu verilere bakarak, kapasite artırmaya yönelik önemli bir hareketliliğin başladığı söylenebilir. 
     Uzun bir bekleyişten sonra nihayet harekete geçen yatırım ruhunu desteklemek, çok ama çok önemli. Canlanma belirtileri gösteren yatırım ruhunun hayatta kalmasına uygun koşullar süratle yaratılmalıdır.'' İSO olarak, siyasi ve ekonomik istikrar açısından tek parti hükümetini başından beri bir şans olarak gördüklerini, hükümetin doğru yaptığı işleri takdir etmekten ve bunu dile getirmekten çekinmediklerini kaydeden Küçük, ''Doğru yapılanları da, yanlış gördüklerimizi de açıkça dile getirdik. Takdirde, tenkitte olduğumuzdan daha cömert olmaya çalıştık'' dedi. 
     
     ''YÜZDÜK YÜZDÜK KUYRUĞUNA GELDİK...'' 
     Hükümetin enflasyonla mücadelede, faiz dışı fazlada, bütçe açığının azaltılmasında başarı sağladığını, bütün bunların ekonomik istikrarın devamına yönelik ümitlerini güçlendiren gelişmeler olduğunu aktaran Küçük, şöyle dedi 
     ''IMF ile yapılacak yeni program ve AB'ye tam üyelik hedefi ise, siyasi ve ekonomik istikrarın devamı açısından çok önemli iki dış çıpadır. 
     Hükümetimiz, ilk günden itibaren, AB'ye tam üyelik konusunda çok kararlı ve yapıcı bir politika izlemiştir. Ancak şimdi, şimdi tam ilerleme raporu öncesinde, yüzdük yüzdük kuyruğuna geldik dediğimizde ortaya çıkan durumu anlamakta güçlük çekiyoruz. 
     Sayın Başbakanımız, AB konusunda ortaya koyduğu kararlı ve tutarlı tavrıyla uluslararası toplum nezdinde de büyük bir takdir ve güven toplamıştır. Beraberinde katıldığımız ziyaretlerde, AB liderleri bu izlenimlerini ve takdirlerini sık sık dile getirmişlerdir. Kararlılık, güvenirlik ve tutarlılık uzun soluklu başarıyı ve kalıcılığı getiren en temel değerlerdir. 
     Sayın Başbakanımız, kararlılığına gölge düşürecek, samimiyetini sorgulatacak beyanatlardan kaçınmalıdır. 
     AB, siyasi kaygıları, iç politikayı aşan tarihi ve milli bir meseledir. AB konusunda çok değerli hizmetler gerçekleştirmiş olan sayın Başbakanımız, siyasi tarihimize, AB üyeliğini tıkayan değil, yolu açan öncü bir lider olarak geçmeyi hak etmektedir. 
     Buradaki olumsuz bir gelişme, siyasi etkileriyle sınırlı kalmayacak, büyük bir ekonomik faturayı da beraberinde getirecektir. Hatta getirmeye başlamıştır. Doğrudan yatırımları çekmek daha da zorlaşabilir. '' 
     
     ''2005, YATIRIM YILI OLMALI'' 
     Bütün olumsuzluklara, kurların durumuna rağmen ihracatçı sanayicinin ihracatı artırmayı başardığını vurgulayan Küçük, ''Ama bu daha ne kadar sürecektir Yatırıma, üretime, rekabet gücümüzü artırmaya yönelik politikalar bir an önce hayata geçirilmelidir. 2004'ün son çeyreği iyi değerlendirilmeli ve 2005'in kriz değil, yatırım ve atılım yılı olması sağlanmalıdır. Bu bizim elimizdedir, mümkündür. Dikkatli, iyi yönetim ve zamanında müdahale ile 2005 de bir kazanç yılı olabilir, olmalıdır'' dedi. 
     
     ''BÜYÜME İÇ TALEBE BAĞLI'' 
     Meclis Toplantısı'nın konuk konuşmacısı Sabancı Üniversitesi Öğretim Üyesi Dr. Hasan Ersel de, büyümenin motorunun sanayi olduğunu belirterek, ''İç talep yüzde 20 artmıştır. Bir ülkede toplam iç talebin artması normal değildir. İhracata dayalı bir büyüme değil bu, iç talebe bağlı bir büyümedir. Türkiye ne zaman böyle bir büyüme sürecine girmişse, cari açığı da artmıştır'' diye konuştu. 
     İstihdam sorununun kolay ve ucuz çözümü bulunmadığını ifade eden Ersel, '' Her firma bir kişi alsın denilmekle açık işsizlik, gizli işsizliğe çevriliyor. İşadamlarının istihdam çözmek gibi bir görevi yoktur, bu devletin görevidir'' dedi. 
     
</TEXT>
</DOC>
