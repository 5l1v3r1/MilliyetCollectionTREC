<DOC>
<DOCNO> 258372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/dunya/dun01.html </URL>
<DATE> 2004/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sudan Darfur'da soykırım yapmıyoruz 
</HEADLINE>
<TEXT>



Sudan Dışişleri Bakanı Mustafa Osman İsmail, Darfur bölgesindeki durum için "soykırım" tabirinin kullanılmasını reddettiklerini söyledi. Belçika'da yayımlanan De Staandard gazetesine açıklama yapan İsmail, "Darfur'da yaşananlar soykırım değil. Çatışmaların neden olduğu insani bir krizdir, ama bunda suçumuz yoktur. Çatışmalar, Sudan hükümeti tarafından başlatılmamıştır" dedi. İsmail, ABD Kongresi'nin perşembe günü oybirliğiyle kabul ettiği "Darfur'da yapılan soykırımdır" kararı ile ilgili olarak, "Bu yıl, ABD'nin seçim yılı. Her iki tarafın milletvekilleri siyah Amerikalıların oylarını elde etmek istiyor ve kendilerini Afrikalıların çıkarlarının savunucuları olarak tanıtıyor" dedi. 


</TEXT>
</DOC>
