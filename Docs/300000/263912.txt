<DOC>
<DOCNO> 263912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sontur47.html </URL>
<DATE> 2004/08/16/ </DATE>
<TIME> 20.02 </TIME>
<AUTHOR>  </AUTHOR>
<HEADLINE>
Zeugma'da kazı çalışmaları başladı 
</HEADLINE>
<TEXT>

     Gaziantep'in Nizip İlçesi'nde bulunan Zeugma Antik Kenti'nde bu yıl yapılması planlanan kazı ve kurtarma çalışmalarına başlandı. 
     Vali Lütfullah Bilgin, kazı alanında düzenlenen törende, antik kentte, geçen yıllarda yapılan kazılarda çok değerli mozaikler, villa kalıntıları ve taşınabilir kıymetli eserler ortaya çıkarıldığını anımsattı. 
     Antik kentte geçen yıl Özel İdare Müdürlüğü'nün tahsis ettiği kaynakla yürütülen kazıda, Ayvaz Tepesi'nin eteğindeki Dianysos Villası'nın tamamı ve Danae Villası'nın bir bölümünün gün ışığına çıkarıldığını belirten Bilgin, bugün Danae Villası'nın çevresinde kazı çalışmalarının yapılacağını bildirdi. 
     Zeugma'da yürütülen kazılarda ortaya çıkacak eserlerin, yerinde sergileneceğini ifade eden Bilgin, şöyle konuştu 
     ''Restorasyon işlemlerinin konunun uzmanı bir bilim heyetinin kontrolünde yapılmasının uygun olacağını dikkate aldık ve bu projenin hazırlanması için Orta Doğu Teknik Üniversitesi, Gazi Üniversitesi, İstanbul Teknik Üniversitesi ve Ankara Üniversitesi ile gerekli yazışmaları yaptık. Üniversitelerden gelecek teklifler değerlendirildikten sonra restorasyon çalışmalarına başlanacak. Restorasyon için ihtiyaç duyulacak kaynak İl Özel İdare Müdürlüğü Bütçesi'nden karşılanacak.'' Kültür ve Turizm Bakanlığı'nın kültür ve turizm alanında kullanılmak üzere Gaziantep Valiliği'ne 500 milyar lira ödenek gönderdiğini ifade eden Bilgin, bu ödeneğin 300 milyar lirasıyla Zeugma'ya giden karayolunun 9 kilometrelik bölümünün, ikinci kat asfaltını yaptıracaklarını bildirdi. 
     Bilgin, ödenekten arta kalan 200 milyar liranın da kültürel altyapı çalışmalarına harcanacağını belirterek, ''Baraj gölü üzerinden Rumkale ile Zeugma arasında ulaşımı sağlamak amacıyla 25-30 yolcu kapasiteli bir tekne satın alacağız'' diye konuştu. 
     Bazı Gaziantep Milletvekilleri, Gaziantep Arkeoloji Müzesi Müdürü Hamza Güllüce, Gaziantep Ticaret Odası Başkanı Mehmet Aslan, Gaziantep Sanayi Odası Başkanı Nejat Koçer ile çok sayıda sivil toplum kuruluşu yöneticilerinin katıldığı törende, Vali Bilgin ve diğer katılımcılar, sembolik kazı yaparak kurtarma kazısını başlattı. 
     
</TEXT>
</DOC>
