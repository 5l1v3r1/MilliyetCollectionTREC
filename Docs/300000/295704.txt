<DOC>
<DOCNO> 295704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/dunya/dun01.html </URL>
<DATE> 2004/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkenende Türkiye, 'tanıma' adımı atmalı 
</HEADLINE>
<TEXT>


AB Dönem Başkanı Hollanda'nın Başbakanı Balkenende Türkiye'nin Rumları tanıma adımı atması müzakereye yeşil ışık için zorunlu 


Avrupa Birliği AB Dönem Başkanı Hollanda'nın Başbakanı Jan Peter Balkenende, Türkiye'nin 17 Aralık'tan önce Kıbrıs'ın tanınması konusunda mutlaka bir adım atmak zorunda olduğunu söyledi. 
Balkenende, Atina'da Yunanistan Başbakanı Kostas Karamanlis ile görüşmesinin ardından, Hollandalı gazetecilere yaptığı kısa açıklamada, AB'nin, gelecek hafta sonu yapılacak zirve toplantısından önce, Türkiye'den, Kıbrıs'ın Rum Kesimi'nin tanınması konusunda bir adım atmasını beklediğini kaydetti. 
Türkiye ile katılım müzakerelerine yeşil ışık yakılabilmesi için, bunu zorunlu gördüklerini vurgulayan Hollanda Başbakanı Balkenende, "Türkiye'nin olası üyeliği üzerine konuştuğunuz zaman, bu böyle olmak zorunda. Başka türlü olamaz. Şu andaki durum böyle devam edemez. Perşembe günü bu konuyu Başbakan Recep Tayyip Erdoğan ile de konuşacağım" dedi. 
Oyunun nasıl oynanması gerektiği konusunda konuşmak istemediğini belirten Hollanda Başbakanı, "Ama, şu çok açık ki biz AB olarak şimdiki durumun sürmesini kabul edemiyoruz, katlanamıyoruz. AB, şu anda Türkiye'nin Kıbrıs'ın tanınması konusunda bir adım atmasını zorunlu görmektedir" diye konuştu. 
Hollanda'nın Başbakanı Jan Peter Balkenende, Yunanistan ziyaretinin ardından dün Güney Kıbrıs'a geçerek Rum Yönetimi lideri Tasos Papadopulos ile bir araya geldi. Balkenende yarın Türkiye'ye gelecek. 


</TEXT>
</DOC>
