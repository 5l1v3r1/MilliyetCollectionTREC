<DOC>
<DOCNO> 295592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonspo02.html </URL>
<DATE> 2004/12/07/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
FIBA 2010 Dünya Şampiyonası... Basktebol federasyonu Türkiye'ye geliyor 
</HEADLINE>
<TEXT>

     2010 Dünya Şampiyonası'nın Türkiye'ye verilmesiyle sonuçlanan FIBA Yönetim Kurulu toplantısının yapıldığı Malezya'dan dönecek Basketbol Federasyonu heyeti, yarın Ankara'da Devlet Bakanı ve Başbakan Yardımcısı Mehmet Ali Şahin'i ziyaret edecek. 
     Basketbol Federasyonu'ndan yapılan açıklamaya göre, yarın sabaha karşı Türkiye'ye dönecek olan Basketbol Federasyonu Başkanı Turgay Demirel ve federasyon yetkilileri, doğrudan Ankara'ya geçerek, saat 10.30'da Bakan Şahin'e ziyarette bulunacak. 
     Gençlik ve Spor Genel Müdürü Mehmet Atalay'ın da katılacağı toplantıda, Malezya'da yaşananlar ve gelişmelerle ilgili Bakan Şahin'e bilgi verilecek. 
     Toplantı sonrasında, Yeni Başbakanlık Binası Mavi Salonu'nda bir basın toplantısı düzenlenecek. Saat 10.30'daki toplantıda, Bakan Mehmet Ali Şahin, GSGM Mehmet Atalay ve Basketbol Federasyonu Başkanı Turgay Demirel açıklamalarda bulunacak. 
     Bu arada, Devlet Bakanı ve Başbakan Yardımcısı Mehmet Ali Şahin'in, basın toplantısında, Türkiye'nin ev sahipliği yapacağı 2010 Dünya Basketbol Şampiyonası ile ilgili çalışmaların başlatılması için, Gençlik ve Spor Genel Müdürü Mehmet Atalay'a gereken yetkiyi vermesinin beklendiği bildirildi. 
     
</TEXT>
</DOC>
