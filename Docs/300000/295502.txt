<DOC>
<DOCNO> 295502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun48.html </URL>
<DATE> 2004/12/07/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Karamanlis Moskova'da... 
</HEADLINE>
<TEXT>

     Adnan Çağlayan bildiriyor - Yunanistan Başbakanı Kostas Karamanlis, 3 günlük resmi bir ziyaret için bu akşam Moskova'ya geldi. 
     Karamanlis'in 9 Aralık'ta sona erecek Moskova ziyaretinin gündemini ikili ilişkiler, başta Ukrayna ve Irak olmak üzere uluslararası konular oluşturuyor. 
     Yunan basın-yayın organları, Karamanlis'in resmi ziyaretini Rusya Federasyonu Başkanı Vladimir Putin'in Türkiye ziyaretinin hemen ardından yapmasına dikkat çekerek, Türkiye'ye müzakere tarihi verilmesinin gündemde olduğu bu dönemde, özellikle AB konularının üzerinde durulacağını belirttiler. 
     Yunanistan'ın BM Güvenlik Konseyi geçici üyeliğine seçilmiş olmasının bu ziyaretin diğer önemli yönünü oluşturduğunu belirten basın-yayın organları, bu ziyarette, Atina ile Güvenlik Konseyi daimi üyesi Moskova'nın BM'de işbirliği alanlarını saptamaya yönelik bir ufuk turu yapmalarının beklendiğini kaydettiler. 
     Basın-yayın organları, ziyaretin gündeminde Ukrayna ve Irak'taki gelişmeler başta olmak üzere uluslararası konular, savunma, enerji ve terörizmle mücadelenin de önemli yer tuttuğunu ifade ettiler. 
     Bu arada, Karamanlis-Putin görüşmesinin 9 Aralık Perşembe günü yapılacağı ve görüşmenin ardından iki ülke arasında çeşitli alanları kapsayan işbirliği protokollerinin imzalanacağı açıklandı. 
     Karamanlis'in Moskova temasları çerçevesinde Burgaz-Dedeağaç petrol boru hattı konusunun da gündeme gelmesinin beklendiği belirtildi. Yunanistan parlamentosunun alım sözleşmesini değerlendirmek için soruşturma komisyonu kurduğu Rus yapımı TOR-1 tipi karadan havaya füze alımı konusunun ise Atina tarafından gündeme getirilmesinin beklenmediği kaydedildi. 
     Kostas Karamanlis'in AB Dönem Başkanı Hollanda'nın Başbakanı Jan Peter Balkenende'nin yarın Atina'ya yapacağı ziyaret nedeniyle Rusya ziyaretinin St. Petersburg bölümünü iptal ettiğini ifade eden basın-yayın organları, Putin'in doğduğu kente yapılacak bu ziyaretin iptalinin üzüntü verici olduğu değerlendirmesini yaptılar. 
     Karamanlis, yarın Rusya Başbakanı Mihail Fradkov, Rusya Federasyon Konseyi Başkanı Sergey Mironov ve Rusya Ortodoks Kilisesi Patriği Aleksi ile görüştükten sonra Perşembe günü Putin ile bir araya gelecek. 
     
</TEXT>
</DOC>
