<DOC>
<DOCNO> 299336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/guncel/gun01.html </URL>
<DATE> 2004/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Liseler iflasın eşiğinde 
</HEADLINE>
<TEXT>


ÖSS sisteminin Türkiye'deki lise gerçeğinin çok uzağında olduğunu söyleyen Milli Eğitim Bakanı Hüseyin Çelik, "Ortadaki hastalığı teşhis edip tedavisini hep birlikte yapacağız" dedi 

ANKARA Milliyet 

Milli Eğitim Bakanı Hüseyin Çelik, ÖSS sisteminin Türkiye'deki lise gerçeğinin çok uzağında olduğunu belirterek, "ÖSS bizden yıldızlar kadar uzaktır. Bakanlık olarak ÖSS'nin nasıl olması, nasıl olmaması gerektiği konusunda en ufak müdahalemiz yok. Liselerimiz iflasın eşiğine sürüklenmiştir" dedi. 
Çelik, Talim Terbiye Kurulu'nca düzenlenen panelde 5 soru çözüp Anadolu lisesini kazananlar olduğunu söyledi. Çelik, "Eğitimde yaşanan sorunların sorumluluğu her zaman başkasına atılıyor. Öyle veya böyle bu bizim eksikliğimiz. Bu sorunları önce tespit etmek, sonra tedaviyi yapmak zorundayız" diye konuştu. 
Mesleki ve teknik eğitim meselesinin ele alınacağını da vurgulayan Çelik, şöyle devam etti 

'En büyük kötülük' 
"Liselerimiz iflasın eşiğine sürüklenmiştir. Bunu sürdürmek, bunda ısrarcı olmak ülkeye yapılacak en büyük kötülüklerden birisidir. Hastalığı teşhis edip tedavisini birlikte yapacağız. Bu, Türkiye için Türk insanı için ve AB perspektifimiz için gerekliliktir." 
Türkiye'nin, matematik bölümünde 41 ülke arasında 35. olduğunu da hatırlatan Çelik, "Farklı sonuç çıksaydı şaşardım. Ördek yumurtasından devekuşu yavrusu çıkmaz. AB'de öğrenci başına 4000 dolar, Türkiye'de 400 dolar harcanıyor" şeklinde konuştu. 
Öğretmen yetiştirme konusunda da sorunlar bulunduğunu ifade eden Çelik, "Bu insanları çalıştırdığımıza göre, öğretmenin niteliği meselesini üniversitelerimiz ve YÖK'le konuşmak istiyoruz. İçine kapanmış bir yükseköğretim sistemi dertlerimize deva olamaz" dedi. 


</TEXT>
</DOC>
