<DOC>
<DOCNO> 290111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sondun38.html </URL>
<DATE> 2004/11/19/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Condoleezza Rice'a 'Jemima Teyze' benzetmesi ortalığı karıştırdı 
</HEADLINE>
<TEXT>

     ABD'de bir radyo programı sunucusu, Ulusal Güvenlik Danışmanı Condoleezza Rice'ın, yetenekli olduğu için değil, siyah ve kadın olduğu için Başkan George Bush'un kabinesinde Dışişleri Bakanlığı görevine atandığını ima eden bir yorum yapınca tepki topladı. 
     Milwauekee'de WTDY-AM radyosu sabah programının sunucu ve direktörü John Sylvester, Dışişleri Bakanı olmak için gereken kapasiteye sahip bulunmadığını savunduğu Rice'a, ''Jemima Teyze'' diye hitap etti. 
     Sylvester, bakanlık görevinden istifa eden siyah Colin Powell için de ''Tom Amca'' tabirini kullandı. 
     Jemima Teyze ve Tom Amca tabiri, beyazlara hizmetkar ve itaatkar davranan siyahlar için kullanılıyor. Jemima Teyze, aynı zamanda, şurup ve unlu mamuller satan bir şirketin markası. 
     Kendisi beyaz olan Sylvester, programdaki yorumunda, Rice ve diğer siyahların, göstermelik olarak Bush'un kabinesinde yer aldığını ve siyahların dışarıda bırakılmadığı düşüncesi yaratmak için kullanıldığını ileri sürdü. Sylvester, Ulusal Güvenlik Danışmanı olarak da Rice'ın hiçbir varlık göstermediğini savundu. 
     Madison Belediye Başkanı Dave Cieslewicz, Sylvester'ın sözlerinin, ''ırkçı duyarsızlık'' olduğunu söylerken, Demokrat Parti Senatörü Russ Feingold, ''Bu açıklamaları reddeden bütün Wisconsinlilere katılıyorum'' dedi. 
     Radyo istasyonuna, Rice ve Powell ile ilgili bu yorumlardan sonra şikayet telefonları yağdı. 
     Sylvester ise ülkede sivil hakların korunmasına yönelik çalışmalara bizzat katıldığını ve Madison'ın siyah halkına destek verdiğini söyleyerek, ırkçı olmadığını kaydetti. Sylvester, bir sonraki programında, Jemima Teyze hamur işi şirketinden de özür dileyeceğini belirtti. 
     
</TEXT>
</DOC>
