<DOC>
<DOCNO> 272079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonspo40.html </URL>
<DATE> 2004/09/15/ </DATE>
<TIME> 23.40 </TIME>
<AUTHOR>  </AUTHOR>
<HEADLINE>
Fenerbahçe 1 - AC Sparta Prag 0 maç sonucu 
</HEADLINE>
<TEXT>

     Fenerbahçe, Avrupa Şampiyonlar Ligi D Grubu'ndaki ilk maçında, Çek Cumhuriyeti'nin Sparta Prag takımını 1-0 mağlup etti. 
     
     İlk yarı 

     Avrupa Şampiyonlar Ligi'ne, kendi sahasında seyircisi önünde oynadığı ilk maçta iyi bir başlangıç yapmak isteyen Fenerbahçe, ilk dakikalarda rakip kaleye gidemezken, 9. dakikada kendi kalesinde önemli bir gol tehlikesi atlattı. Rakip kaleye ilk şutu Serhat ile 14. dakikada atan sarı-lacivertliler, bu dakikadan sonra arka arkaya iki pozisyona girdi. 15. dakikada Tuncay'ın şutu direğe çarparak kornere çıkarken, Fenerbahçe 16. dakikada Van Hooijdonk'un kafa vuruşundan attığı golle 1-0 öne geçti. Golden sonra temkinli bir oyun ortaya koyan Fenerbahçe, rakip kalede başka gol pozisyonu üretemedi. 
     Konuk ekip ise ilk dakikalarda rakibine oranla daha etkili olurken, Homola ile önemli bir gol pozisyonundan yararlanamadı. Van Hooijdonk'un golüne engel olamayan Çek ekibi, bu dakikadan sonra rakip kalede beraberlik golü aradı. AC Sparta Prag, ilk yarıda girdiği gol pozisyonlarını değerlendiremeyince devreyi yenik kapadı. 
     9. dakikada Pacanda'nın sağdan kullandığı serbest vuruşta, altıpasta müsait durumdaki Homola, kötü bir kafa vuruşuyla topu auta attı. 
     14. dakikada ceza alanı dışında topla buluşan Serhat'ın vuruşunda, top üstten auta çıktı. 
     15. dakikada Tuncay'ın sol çaprazdan sert vuruşunda, savunmadan seken top kalecinin de müdahalesiyle üst direğe çarparak kornere gitti. 
     16. dakikada Alex'in sol kanatta Pergl'i çalımlayarak yaptığı ortada, ceza alanı içinde topa iyi yükselen Van Hooijdonk, meşin yuvarlağı kafa vuruşuyla filelere göndererek, takımını 1-0 öne geçirdi. 
     26. dakikada Zelenka'nın sağdan ortasında, ceza alanı içinde Vorisek topun gelişine vurdu. Meşin yuvarlak yandan auta gitti. 
     32. dakikada Vorisek'in ceza alanı dışından sert şutunda, kaleci Rüştü yatarak topu kontrol etti. 
     36. dakikada Pacanda'nın sağdan ortasında, ceza alanı içinde rakip oyunculardan önce kalesinden çıkan Rüştü, topu tek yumrukla uzaklaştırdı. 
     Kalan dakikalarda skor değişmedi ve Fenerbahçe ilk yarıyı 1-0 önde kapadı. 
     
     İkinci yarı 

     Karşılaşmanın ikinci yarısının ilk dakikalarında farkı arttırmak için rakip kaleye yüklenen Fenerbahçe, 48. dakikada Alex ile girdiği gol pozisyonunu değerlendiremedi. Rakip ataklarında savunmasında açık vermeyen sarı-lacivertliler, kontrataklarla ikinci golü bulmaya çalıştı. 73. dakikada Servet'in ikinci sarı karttan kırmızı kartla oyun dışı kalmasının ardından teknik direktör Daum, Tuncay'ı çıkarıp Önder'i alarak savunmayı güçlendirdi. Karşılaşmanın kalan dakikalarında rakibe gol fırsatı vermeyen Fenerbahçe, Sparta Prag'ı 1-0 yenerek, Avrupa Şampiyonlar Ligi'ne 3 puanla başladı. 
     İkinci yarıya, önce beraberliği sağlamak için çıkan Sparta Prag, ilk dakikalarda rakip kalede etkili olamazken, kendi kalesinde tehlikeler yaşadı. Fenerbahçe savunmasını geçemeyen konuk ekip, gol için yüklendiği dakikalarda, kontrataklarıyla karşı karşıya kaldı. Servet'in kırmızı kartla oyun dışı kalmasının ardından rakip kalede pozisyon bulan konuk ekip, bunları değerlendiremeyince İstanbul'dan puansız ayrıldı. 
     48. dakikada Alex'in ceza alanı içinde sol çarprazdan sert şutunda, kaleciden dönen topu Kovac uzaklaştırdı. 
     56. dakikada sağdan Alex'in kullandığı köşe vuruşunda, Blazek kalesinden çıkarak Fenerbahçeli futbolculardan önce topu tek yumrukla uzaklaştırdı. 
     71. dakikada ceza alanının hemen dışından serbest vuruş kullanan Van Hooijdonk'un şutunda, kaleci Blazek topa sahip oldu. 
     73. dakikada rakibine yaptığı faul sonrasında ikinci sarı kartını gören Servet, kırmızı kartla oyun dışında kaldı. 
     75. dakikada maçın orta hakemi Batista, Fenerbahçe yedek kulübesine kadar gelerek, teknik direktör Christoph Daum'u uyararak, not aldı. 
     84. dakikada Urbanek'in soldan ortasında, ceza alanında topa yükselen Sivok'un kafa vuruşunda, top direğin yanından az farkla auta çıktı. 
     87. dakikada Ümit'in ceza alanı içinde sol çarprazdan sert şutunda, top yandan auta çıktı. 
     90. dakikada Meduna'nın ceza alanı dışından sert şutunda, kaleci Rüştü topu kornere tokatladı. 
     Karşılaşmayı Fenerbahçe 1-0 kazandı. 
     
</TEXT>
</DOC>
