<DOC>
<DOCNO> 261263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/ekonomi/eko06.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyüme ve refahı paylaşmak konuşuldu 
</HEADLINE>
<TEXT>


AHMET ERHAN ÇELİK Ankara 

IMF'yle yeni ekonomik programın açıklanacağı tarih konusunda Türk tarafının aralık ayına kadar opsiyonu bulunduğu konusunda mutabakata varıldı. 
Yeni düzenlemenin 2005 - 2007 yıllarını kapsaması kesinlik kazanırken, çalışmaların sürdürülebilir büyüme, büyümenin kalitesi ve büyümeden elde edilecek refahın paylaşımı konularında odaklandığı belirlendi. IMF heyetiyle yapılan görüşmelerde üzerinde durulan en önemli konu Türkiye'nin önümüzdeki 3 yıllık kaynak - harcama dengesi tablosu oldu. Bu çerçevede IMF ya da başka uluslararası kuruluşlardan sağlanabilecek mali destekle birlikte, yabancı sermaye girişine ilişkin bazı senaryolar gözden geçirildi. 
Bu arada IMF heyeti gözden geçirme için eylülde Türkiye'de olacak. 600 milyon doların üzerindeki kredi diliminin serbest bırakılmasına ilişkin prosedür başlatılacak. 


</TEXT>
</DOC>
