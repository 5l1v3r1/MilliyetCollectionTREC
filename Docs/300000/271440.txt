<DOC>
<DOCNO> 271440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sonspo25.html </URL>
<DATE> 2004/09/13/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Ergün Gürsoy Hagi ile baba-oğul gibiyiz 
</HEADLINE>
<TEXT>

     Galatasaray Kulübü İkinci Başkanı Ergün Gürsoy, problem yaşadıkları iddia edilen teknik direktör Gheorge Hagi ile baba-oğul ilişkisi içinde olduklarını söyledi. 
     Gürsoy, Beşiktaş Kulübü Asbaşkanı Kıvanç Oktay ile birlikte Lig TV'de katıldığı bir programda yaptığı açıklamada, Hagi'yi futbolcu olarak Galatasaray'a kazandırdığını hatırlatarak, ''Teknik direktör olarak da kimseye sormadan, tabii başkanımızın olurunu alarak takımın başına getiren kişi de benim. Kendi evladımıza kötü davranacak halimiz yok. Ancak sevmediğimiz bir olay olursa müdahale ederiz. Hagi'nin futbolculuğunda olduğu gibi, teknik direktörlüğünde de hırçınlığı olabilir. Biz baba-oğul ilişkisi içindeyiz ve problemleri çözeriz'' diye konuştu. 
     Saidou'nun maç kadrosuna alınmaması ve Hagi ile arasında sorun olup olmadığı ile ilgili bir soruya da Gürsoy, ''Saidou'nun alınmasında Hagi'nin katkısı olmadı. Hagi bize bazı isimler vermişti ama Saidou'nun ismi yoktu. Aldığım bilgilere göre henüz sakatlığını tam olarak geçiremedi. Eğer bir kasıt olursa müdahale ederiz'' dedi. 
     
     ''HAKEMLERE GÜVENİYORUM'' 
     Ergün Gürsoy, lig maçlarını yöneten hakemlerle ilgili bir soruya da şöyle yanıt verdi 
     ''Hakemlere güveniyorum. Çünkü artık hakemler yaptıkları hatalar nedeniyle ceza alabiliyor. Büyük takımların hakem yardımına ihtiyacı yok. Bugün Sakarya'nın bütün bütçesi Beşiktaş'ın aldığı 1 oyuncu kadar değil. 18 takım varsa 4'ünü bir kenara koyun, diğerlerini ayrı. Bütçeler ve kadrolar aynı değil. Şartlar her zaman büyük takımların yanında. Sizin iyi dripling yapan oyuncunuz, yıldız oyuncunuz varsa, daha çok faul kazanırsınız.'' Gürsoy, Avrupa kupalarında Fenerbahçe ve Beşiktaş'ın alacağı başarılı sonuçların kendilerini sevindireceğini, bu sezon Avrupa kupalarına katılamamalarına da üzüldüklerini ifade etti. 
     
     OKTAY ''LİG BU HAKEMLERLE SÜRECEK'' 
     Beşiktaş Kulübü Asbaşkanı Kıvanç Oktay da hakemlerle ilgili sıkıntılarının olmadığını vurgulayarak, ''Ligi aynı hakemlerle bitirmek zorundayız. Hakemlerle ilgili sıkıntımız yok. Bir iki maçta oldu, ancak bunlar kasıtlı olmadıkça yaşanabilecek şeylerdir. Bizim tepki gösterdiğimiz maçlardaki hakemler gözlemciler tarafından da düşük not aldı. İnşallah bu tür problemler olmayacak ve güzel bir lig geçireceğiz'' şeklinde konuştu. 
     ''Transfere 30 milyon dolar harcadıkları'' söylentilerinin doğru olmadığını kaydeden Oktay, aldıkları oyuncuların kaliteli olduklarını ve bütün transferlere sahip çıktıklarını söyledi. 
     Bu arada Gürsoy ile Oktay, hafta sonunda oynanacak Beşiktaş-Galatasaray derbisi için birbirlerine başarı diledi. 
     
</TEXT>
</DOC>
