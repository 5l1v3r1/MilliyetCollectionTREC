<DOC>
<DOCNO> 260360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/dunya/adun.html </URL>
<DATE> 2004/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
3 yıl gecikmeli alarm 
</HEADLINE>
<TEXT>


New York ve Washington'da alarm düzeyinin turuncuya çıkarılmasına yol açan terör tehdidi istihbaratının 11 Eylül öncesinden kalma olduğu öne sürülüyor 

Sema Emiroğlu New York 


ABD'de borsa, bankalar ve önde gelen finans merkezlerine yönelik terörist saldırı olabileceği gerekçesiyle New York ve Washington'da alarm düzeyinin turuncu renge yükseltilmesine ve olağanüstü güvenlik önlemleri alınmasına yol açan istihbaratın, çok eski, hatta 11 Eylül 2001 saldırılarından önce toplandığı ortaya çıktı. 
New York Times gazetesi, dün manşetten verdiği ve ismi gizli tutulan istihbarat ve polis yetkililerine dayandırdığı haberinde, terör alarmını yükselten istihbaratın 3 ya da 4 yıllık olduğunu kaydetti. 
Washington Post da, El Kaide'nin ABD'deki finans kuruluşlarına saldırmak için "gözlem ve casusluk" yaptığı yönündeki istihbaratın 11 Eylül öncesine ait olduğunu vurgulayarak, "Yetkililer, bu casusluğun h l sürdüğünden emin değiller" diye yazdı. Post'taki habere göre, üst düzey bir yetkili, "Şu anda yeni diye duyduğumuz hiçbir şeyde yeni bir şey yok. Alarm neden bu düzeye çıkarıldı, h l bilmiyorum" dedi. 
Ancak New York Times'a göre, bazı yetkililer, eski bile olsa bu istihbaratı önemli gördüklerini bildirdiler ve "El Kaide'nin şimdiye kadar yaptığı gözlemler, New York, Washington ve Newark'taki hedeflere saldırı düzenlemek için gerekli bilgileri edinmelerini sağladı. El Kaide, genellikle hedef aldığı yerleri gözlemeye başlamasından yıllar sonra vuruyor" dediler. 
Üst düzey bir hükümet yetkilisi ise, "Eldeki istihbaratın büyük bölümünün eski olduğu söylenebilir ama El Kaide'nin sürekli olarak ve kendisini rahat hissedinceye kadar bilgi topladığını biliyoruz. Ancak ondan sonra harekete geçiyorlar. Ayrıca bu konuda elimizde daha yeni istihbarat da var" ifadesini kullandı. 

Bakan alarmı savundu 
ABD'nin İç Güvenlikten Sorumlu Bakanı Tom Ridge, finans merkezlerine saldırı hazırlığıyla ilgili istihbaratın 2000 ve 2001 yılına uzanmasına rağmen, terör alarmının yükseltilmesi ve eldeki bilgilerin halkla paylaşılmasının gerekli olduğu sonucuna vardıklarını bildirdi. Dün New York'ta bir basın toplantısı düzenleyen Ridge, "Artırılan güvenlik önlemleri sayesinde teröristlerin geniş çaplı emellerine ulaşmalarını zorlaştırdık" dedi. 


</TEXT>
</DOC>
