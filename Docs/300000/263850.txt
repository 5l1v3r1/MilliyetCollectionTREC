<DOC>
<DOCNO> 263850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sonspo10.html </URL>
<DATE> 2004/08/16/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Denizlispor kaldığı yerden devam ediyor 
</HEADLINE>
<TEXT>

     Denizlispor Profesyonel Futbol Şubesi Başkanı Turgut Dalaman, Sakaryaspor galibiyetiyle deplasman başarılarını sürdürdüklerini belirtti. 
     Denizlispor'un bu sezon çıktığı ilk deplasman maçında renktaşı Sakaryaspor'u 2-1 yenerek kente 3 puanla dönmesi, yeşil-siyahlı camiada sevinç yarattı. 
     Maçla ilgili değerlendirmede bulunan Dalaman, Sakaryaspor önünde çok iyi bir oyun sergilememelerine karşın, fırsatları iyi değerlendirip kazanmasını bildiklerini söyledi. 
     Birkaç hafta sonra takımın çok daha iyi olacağını kaydeden Dalaman, ''Geçen sezon deplasman başarılarımızla dikkati çekmiştik. Sakaryaspor maçında aldığımız galibiyetle bu geleneği sürdüreceğimizin işaretlerini verdik'' dedi. 
     Bu sezon da hedeflerinin üst sıraları zorlamak olduğunu vurgulayan Dalaman, ''İlk 2 hafta sonunda puan sıralamasına baktığımızda, 2 maçta 6 puan toplayan takımlar Denizlispor ve Trabzonspor. Belki erken, ama ligin üst sıralarına Anadolu takımları damgasını vuracak gibi görünüyor'' diye konuştu. 
     Dalaman, Sakaryaspor galibiyeti nedeniyle futbolculara 4'er milyar lira galibiyet primi vereceklerini sözlerine ekledi. 

     
</TEXT>
</DOC>
