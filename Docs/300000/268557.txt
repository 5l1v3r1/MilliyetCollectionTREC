<DOC>
<DOCNO> 268557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonyas09.html </URL>
<DATE> 2004/09/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
"Sex and the City"nin Samantha'sı fincan fincan çay içecek 
</HEADLINE>
<TEXT>

     ''Sex and the City'' dizisinin ''fettan'' Samantha Jones karakteri Kim Cattrall, fincan fincan çay içmeye hazırlanıyor. Cattrall, bir çay firmasının reklam firmasında rol alacak. 
     Internetteki ''msn'' sitesinin haberine göre, dizinin sona ermesinden sonra her biri ayrı yönlere dağılan dört yıldızdan Cattrall da iki rol arkadaşı Sarah Jessica Parker ve Cynthia Nixon gibi reklam oyuncusu oldu. 
     ''Tetley'' adlı çay firmasının reklamında yer alacak Cattrall, firmanın kokulu çaylarını tanıtacak. 
     Kampanyada başarılı olacağına inandığını dile getiren Cattrall, ''Ben İngiltere-Liverpol doğumluyum. Bu yüzden de kampanya için iyi bir tercih olduğuma inanıyorum. Zaten annem de çay tiryakisidir ve bu markayı içer'' dedi. 
     Cattrall'dan önce dizinin çevresinde geliştiği Carrie Bradshaw karakteri Sarah Jessica Parker, giyim firması Gap'in modeli olmuştu. Parker'ın boy gösterdiği reklam kampanyasının çekimleri geçen ay gerçekleştirilmişti. 
     Dizide Miranda'yı canlandıran Cynthia Nixon ise bir diş macunu firmasının reklamında rol almıştı. 
     Türkiye'nin de aralarında yer aldığı dünyanın dört bir yanında milyonlarca kişiyi ekran başına toplayan ''Sex and the City'' dizisinde Kim Cattrall, Sarah Jessica Parker, Cynthia Nixon ve Kristin Davis başrolü üstleniyordu. New York'lu dört kadının maceralarını anlatan dizi, Şubat ayında yayınlanan son bölümleriyle ekrana veda etmişti. 
     
</TEXT>
</DOC>
