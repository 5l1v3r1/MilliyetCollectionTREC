<DOC>
<DOCNO> 250353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur55.html </URL>
<DATE> 2004/06/23/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Inter Havayolları, yurtiçi uçuşlara yarın başlıyor... 
</HEADLINE>
<TEXT>

     Hollanda'dan Türkiye'ye yolcu taşıyan Inter Havayolları Şirketi, yarın, yurtiçinde ve Türkiye'ye yakın komşu ülkelere uçuşlara başlıyor. 
     Inter Havayolları Yönetim Kurulu Başkanı Ömer Torosluoğlu, şirketin yurtiçi uçuşlarına başlaması dolayısıyla Antalya Havalimanı İç Hatlar Terminali'nde düzenlenen kokteylde, yıllardır yurtdışında havayolu taşımacılığı yaptıklarını hatırlattı. 
     THY'nin sefer düzenlemediği bölgelere çapraz uçuş yapacaklarını vurgulayan Torosluoğlu, şunları söyledi 
     ''Amacımız, asla THY veya başka firmalarla rekabet değildir. THY'nin yurtiçinde ve yurtdışında uçmadığı alanlara uçacağız. İç hatlarda önce 3 uçakla hizmet vereceğiz. Eylül ayında uçak sayısı 5'e çıkacak. Inter Havayolları Şirketi, geçen yıl, Hollanda'da en iyi havayolu şirketi ödülü almıştı. Türk insanına da daha kaliteli ve ucuz uçuş yaptırmak istiyoruz. Türkiye'de, 150 milyon kişi karayoluyla seyahat ediyor. Bundan böyle, Türk insanı, bulunduğu kentlerden Antalya'ya ucuza uçacak. Tatil süresi uzayacak. Yurtiçi uçuşlar, Antalya ve bölge ekonomisine canlılık kazandıracak.'' Orta düzeyde geliri olan veya hiç uçağa binmemiş Türk insanını havayoluyla seyahate alıştırmayı amaçladıklarını ifade eden Torosluoğlu, uçuş fiyatlarının promosyon amaçlı olmak üzere 59 milyon lira ile 89 milyon lira arasında değiştiğini kaydetti. 
     
     KOMŞU ÜLKELERE DE UÇUŞLAR BAŞLIYOR 
     Bu yıl, Hollanda'dan Türkiye'ye 150 bin turist getirmeyi hedeflediklerini belirten Torosluoğlu, komşu ülkelere yapılacak uçuşların da yarın başlayacağını bildirdi. 
     Komşu ülkelere ilk uçuşun Antalya-Üsküp arasında yarın başlayacağını ifade eden Torosluoğlu, yurtiçinde ise Antalya-Trabzon, Antalya-Adana, Antalya-Gaziantep, Antalya-İzmir, Antalya-İstanbul, Antalya-Kilis, Antalya-Elazığ ve Antalya-Kars uçuşlarına başlayacaklarını söyledi. 
     Üsküp, Kosova, Tuzla, Zagreb, Tiran, Romanya, Yunanistan, Suriye ve Şam'dan Antalya'ya uçak seferleri düzenleyeceklerini bildiren Torosluoğlu, bu yıl, Hollanda'dan Erzurum'a, Telaviv'den Trabzon'a da sefer yapacaklarını kaydetti. 
     Torosluoğlu, ''Telaviv-Trabzon hattındaki uçuşlarla İsrailli turistler, Trabzon'da safari turlarına katılabilecek, Erzurum ve Kars'taki kayak merkezlerine ulaşabilecekler. Yunanistan'dan, Antalya'ya ve Türkiye'ye gelmek için büyük talep var'' dedi. 
     
</TEXT>
</DOC>
