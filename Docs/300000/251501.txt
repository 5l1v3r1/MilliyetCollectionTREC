<DOC>
<DOCNO> 251501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sontur27.html </URL>
<DATE> 2004/06/28/ </DATE>
<TIME> 18.54 </TIME>
<AUTHOR>  </AUTHOR>
<HEADLINE>
Erdoğan, Zapatero görüşmesi... AB yolunda İspanya arkamızda 
</HEADLINE>
<TEXT>

     Başbakan Recep Tayyip Erdoğan, NATO Zirvesi çerçevesinde İspanya Başbakanı Jose Luis Rodrigues Zapatero ile bir araya geldi. 
     Edinilen bilgiye göre, görüşmede İspanya'nın Türkiye'nin AB sürecini desteklediğini kaydeden Zapatero, ''AB'den müzakere tarihi alınması konusunda İspanya'nın desteğinden emin olabilirsiniz'' dedi. 
     AB Komisyonu'nun Ekim'de açıklanacak İlerleme Raporu'nun olumlu çıkacağı inancını dile getiren Zapatero, ''Türkiye'de yapılanları hepimiz görüyoruz'' dedi. 
     Türkiye'nin İspanya için önemli bir ülke olduğunu belirten Zapatero, özellikle havacılık alanındaki işbirliğinden duyduğu memnuniyeti dile getirdi ve bu konuda işbirliğinin artması gerektiğini söyledi. 
     Terörle mücadele ve güvenlik konularının da gündeme geldiği görüşmede Zapatero, Erdoğan'ın Ortadoğu ve terörle mücadele için terörün derinliklerine inilmesi gerektiğine ilişkin görüşlerine katıldıklarını kaydetti. 
     Sıcak bir ortamda geçen görüşmede Zapatero, başbakanlık görevini üç aydır yapmasına rağmen kendisini bu görevi üç yıldır yapıyormuş gibi hissettiğini söyledi. 
     İstanbul'a ilk kez geldiğini ve kenti çok beğendiğini belirten Zapatero, ''sabah kalktığında, kendi kendine, bu havada toplantı mı olur dediğini'' söyledi. 
     Bu sözler üzerine Erdoğan, Zapatero'yu eşiyle Türkiye'ye özel bir ziyaret için davet etti. 
     Görüşmede Erdoğan, iki ülke arasındaki ticaret hacminin geliştirilmesi gerektiğine işaret ederken, ortak uçak üretimi konusunda neler yapılabileceği de ele alındı. 
     Yabancı yatırımcılara Türkiye'nin sağladığı kolaylıklara işaret eden Erdoğan, Türkiye'nin Kafkaslar, Orta Asya ve Ortadoğu pazarlarına açılmak için de olanaklar sağlayacağını kaydetti. 
     Erdoğan, terörle mücadele konusunda da, silahlara harcanan paranın eğitim ve sağlık gibi insani alanlara yönlendirilmesi gerektiğini belirtti ve Türkiye'de ilk defa Milli Eğitim Bakanlığı bütçesinin Milli Savunma Bakanlığı bütçesini aştığını kaydetti. 
     
</TEXT>
</DOC>
