<DOC>
<DOCNO> 299223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonspo37.html </URL>
<DATE> 2004/12/20/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Uşakspor - Fenerbahçe maçında 450 polis görev alacak... 
</HEADLINE>
<TEXT>

     Uşak Valisi Ali Fuat Güven, Uşakspor'un Türkiye Kupası ikinci kademesinde Fenerbahçe ile yapacağı maçta kentin konukseverliğini göstereceklerini söyledi. 
     Garnizon Komutanı Kıdemli Albay Coşkun Usta ve Emniyet Müdürü Ali Kalkan ile basın toplantısı düzenleyen Vali Güven, Uşakspor-Fenerbahçe karşılaşmasının dostça geçeceğine inandığını belirterek, ''Fenerbahçe maçı ilimizin tanıtımı açısından çok büyük bir fırsat olacaktır. Uşak, ev sahipliğini kendine yakışır şekilde yapacaktır'' dedi. 
     
     GÜVENLİK ÖNLEMLERİ 
     İl Güvenlik Kurulu'nda gerekli önlemlerin alındığını belirten Güven, şu bilgileri verdi 
     ''Maç öncesi misafir takım ve taraftarlarının ilimize gelişi için misafir kulüp ile her türlü temas sağlanmış ve gerekli program ve koordinasyon sağlanmıştır. Maç için Denizli, Manisa ve İzmir'den 150 güvenlik görevlisi takviyesi olacak ve toplam 450 polis görev yapacak. Maç günü bilet kontrolleri giriş kapıları dışında yapılarak giriş ve çıkışlarda yığılma olmaması sağlanacak. Ayrıca stat kapıları saat 09.00'da açılacak.'' 
     
     KULÜP BAŞKANI KALELİOĞLU 
     Uşakspor Kulübü Başkanı Asım Kalelioğlu ise yaptığı açıklamada, Fenerbahçe'nin Uşak'ta kalacağı sürede tüm masrafların kulüpleri tarafından karşılanacağını söyledi. 
     Kalelioğlu, Fenerbahçe'yi en iyi şekilde ağırlayacaklarını belirterek, ''Onlara Uşak'ın simgesi olan battaniye, kilim ve tarhanamızdan hediye edeceğiz'' dedi. 
     Diğer yandan Uşak Belediyesi ve Markobox firmasınca getirilen 5 centlerin üzerine iki takımın logoları bastırılarak, 3 milyon liradan satılacağı belirtildi. 
     Kuyumcular Esnafı Odası Başkanı Önder Günaydın, karşılaşmada Uşakspor'un galip gelmesi halinde oyunculara ve teknik heyete altın hediye edeceklerini bildirdi. 
     Bu arada 4 bin adet açık tribün biletinin, 400 adet de kapalı tribün biletinin satıldığı öğrenildi. 
     Fenerbahçe kafilesinin yarın saat 17.30'da Uşak'a gelmesi bekleniyor. 
     
</TEXT>
</DOC>
