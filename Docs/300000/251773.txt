<DOC>
<DOCNO> 251773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/dunya/axdun01.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un umudu Allavi 
</HEADLINE>
<TEXT>


Egemenliği devralan Irak yönetiminin başbakanı Allavi başarılı olursa, ABD Başkanı'nın kasımdaki seçimleri kazanma şansı da yükselecek 

DIŞ HABERLER SERVİSİ 


Irak'ın egemenliğini önceki gün planlanandan 2 gün önce Iraklılara devreden ABD Başkanı George W. Bush, şimdi pek çok gözlemciye göre, kasımdaki başkanlık seçimlerini kazanma umudunu Irak Başbakanı İyad Allavi'nin Irak yönetiminde göstereceği performansa bağladı. 
Başka bir deyişle CIA ve İngiliz gizli servisi MI6 ile içli dışlı olan Şii Başbakan Allavi, Beyaz Saray'ın kapısını Bush'a ikinci dönem de açacak en önemli anahtar olma niteliği kazandı. Allavi başarılı olursa Bush seçimi kazanacak, başarısızlığı halinde Beyaz Saray'a elveda diyecek. Gözlemcilerin analizlerine göre, Amerikan seçim süreci Irak'taki gelişmeler tarafından derinden etkilenecek. Çünkü Irak'ta Bush'un savaşa gerekçe gösterdiği kitle imha silahlarının bulunmaması, Amerikan seçmeninin gözünde savaşı bir zorunluluktan çıkarıp bir tercih sorunu haline dönüştürdü. Yani sokaktaki Amerikalı artık Irak Savaşı'nı Bush'un bir tercihi olarak değerlendiriyor. Doğru mu yaptı, yanlış mı Irak'taki duruma göre belli olacak. 

Texas yolları 
Bu yüzden egemen bir ülkenin Başbakanı olan Allavi terörü dizginleyip, Irak'a istikrar kazandırırsa bu başarı Bush'un da hanesine yazılacak. Bush, Irak'taki başarıyı göstererek rahatça, "Bakın bütün fedak rlıklara değdi. Saddam'ın olmadığı bir Irak hem bölge için hem de bizim güvenliğimiz için ne kadar iyi oldu" diyebilecek. 
Fakat işler kötü gider, örneğin Allavi suikasta uğrar ya da güvenlik sorununu aşamazsa Irak halkının yanı sıra Amerikan halkında da savaşın bir hata olduğu duygusu ağır basmaya başlayacak. Bu durumda Bush'a Texas'taki çiftliğinin yolu gözükecek. 


</TEXT>
</DOC>
