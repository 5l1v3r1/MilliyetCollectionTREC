<DOC>
<DOCNO> 254742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sondun28.html </URL>
<DATE> 2004/07/12/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Zebari, AB'den gerçekçi yardım istedi... 
</HEADLINE>
<TEXT>

     AB Genel İşler Konseyi sırasında Belçika'nın başkenti Brüksel'i ziyaret eden Irak Dışişleri Bakanı Hoşyar Zebari, AB'den gerçekçi ve sözde kalmayan yardım beklediklerini söyledi. 
     AB Dönem Başkanı Hollanda'nın davetlisi olarak üye ülke dışişleri bakanlarıyla buluşan Zebari, düzenlediği basın toplantısında, bakanlarla Irak'taki güncel durumu tartışmak ve onlara Irak'ın taleplerini iletmek istediğini ifade etti. 
     Irak'ın AB'den dilek ve talepleri olduğunu söyleyen Zebari, ''AB'den gerçekçi ve sözde kalmayan yardım istiyoruz'' diyerek, Irak'ın ekonomik ve siyasi açıdan yeniden yapılandırılması sürecine AB'nin ilgi göstermesini istedi. 
     AB Genel İşler Konseyi'ne sunacağı talepler paketinin içeriğini açıklamayan Zebari, Irak'ta seçimlerin BM gözetiminde yapılacağını hatırlatarak, ''AB'nin bu konuda da çok daha somut bir şekilde yardım etmesini bekliyoruz'' diye konuştu. 
     Irak'a yardım için 200 milyon euro ayıran AB, belirlediği strateji çerçevesinde, bu ülkede gelecek yıl başında düzenlenmesi planlanan seçimlerin sağlıklı bir ortamda sonuçlanması için çaba harcama sözü verdi. 
     Irak'taki geçici hükümete destek olmak, ekonominin canlanmasına ve ülkede istikrar sağlanmasına katkıda bulunmak yönünde irade beyan eden AB, 2006'dan itibaren siyasi ve kültürel diyaloğu canlandırmak ve ekonomik ilişkileri geliştirmek için adımlar atmayı da planlıyor. 
     NATO İstanbul zirvesinde alınan kararlar doğrultusunda, bazı AB ülkelerinin Irak'taki güvenlik birimlerine eğitim verilmesine ilişkin çalışmalara katılması da öngörülüyor. 
     
</TEXT>
</DOC>
