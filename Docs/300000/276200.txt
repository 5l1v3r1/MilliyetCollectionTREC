<DOC>
<DOCNO> 276200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/soneko16.html </URL>
<DATE> 2004/09/30/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
YTL, bazı vergileri sıfırlayacak... 
</HEADLINE>
<TEXT>

     Yeni Türk Lirası'na YTL geçişle birlikte, yeni bir yasal düzenlemeye gidilmemesi halinde, vatandaştan alınan bazı vergilerin 'sıfırlanma' durumu ortaya çıktı. 
     Edinilen bilgiye göre, Gelirler Genel Müdürlüğü, vergi mevzuatının Yeni Türk Lirası karşısındaki durumunu ortaya koymak için bir envanter çalışması içine girdi. 
     Bu çalışmada, 1 Ocak 2005 tarihinden itibaren paradan 6 sıfır atılması ve Yeni Türk Lirasının tedavüle çıkması ile birlikte halen çeşitli Vergi Kanunlarına göre alınan vergi, resim ve harçların ne olacağı araştırılmaya başlandı. 
     
     BELEDİYELER PARA TOPLAYAMAYACAK 

     Söz konusu çalışmada, YTL'nin ilk aşamada Belediye Gelirleri Kanunu uyarınca alınan vergi, resim ve harçları büyük ölçüde sıfırlayacağı anlaşıldı. 
     YTL ile birlikte yarım yeni kuruş ve üzerindeki değerlerin 1 Yeni Kuruşa tamamlanacağını, yarım yeni kuruşun altındaki değerlerin ise dikkate alınmayacağını hatırlatan bir Maliyeci, bunun ise halen ''5 bin liranın altında olan vergi, resim ve harçların, yeni yılda sıfırlanması'' sonucunu getirdiğini söyledi. 
     
     HANGİ VERGİLER ETKİLENİYOR 

     1981 yılında çıkarılan Belediye Gelirleri Kanunu'nda yer alan vergi, resim ve harçlarla ilgili olarak Bakanlar Kurulu'na tanınan artış yapma yetkisi, en son 1992 yılında kullanıldı. Söz konusu yılda yapılan düzenlemelerle, Bakanlar Kurulu'nun bu yetkisi tümüyle kullanılmış oldu. 
     Yeni bir kanuni düzenlemeye de gidilmemesi sonucunda, o tarihten bu yana söz konusu rakamlar değişmedi. Halen belediyeler, kaynak suları harcı olarak kap başına 10 ile 15 lira, hayvan kesimi muayene ve denetleme harcı olarak küçük hayvanlar için hayvan başına 3 bin ile 6 bin lira, ölçü ve tartış muayene harcı olarak da, her ağırlık biriminden 2 ile 3 bin lira alıyor. 
     İmar mevzuatı gereğince alınan harç miktarları da, beher metre kare için konutlarda 120 ile 2 bin lira, muayene ruhsat ve rapor harcı tutarları da, sağlık belgeleri için 4 ile 6 bin lira arasında değişiyor. 
     Şimdi yılbaşına kadar yeni bir Kanun çıkarılmazsa, 1 Ocak'tan itibaren Belediye Gelirleri Kanunu uyarınca, vatandaşlardan alınan çok sayıda vergi, resim ve harç artık tahsil edilemeyecek. 
     Yapılan çalışmalarda, Belediye Gelirleri Kanunu'nun yanı sıra Damga Vergisi ve Harçlar Kanunu'nda yeralan bazı tutarların da bugünkü hadleriyle, YTL sonrası sıfırlanacağı ortaya çıktı. 
     Bunların da Aralık'ta çıkarılacak kararnamelerle, YTL'ye uyumlu hale getirileceği belirtildi. 

     
</TEXT>
</DOC>
