<DOC>
<DOCNO> 299681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonyas25.html </URL>
<DATE> 2004/12/21/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
Dünya'da 2 milyar kişi İyot eksikliği çekiyor... 
</HEADLINE>
<TEXT>

     Dünya Sağlık Örgütü, iyot eksikliğinin halk sağlığı için sorun oluşturduğu ülkelerin sayısının son 10 yılda yüzde 50 azaldığını, ancak dünya genelinde hala 2 milyar kişinin iyot eksikliği çektiğini bildirdi. 
     Örgütün yayımladığı raporda, şu an 54 ülkede iyot yetersizliği olduğu, 10 yıl önce 110 ülkede iyot eksikliği çekildiği belirtildi. Raporda, bu sorunun üstesinden gelmek için iyotlu tuz üretim programlarının güçlendirilmesi gerektiği kaydedildi. 
     Doktor Bruno de Benoist tarafından hazırlanan raporda, dünya genelinde yeterince iyot tüketemeyen kişilerin sayısının 2 milyar olduğu, Avrupa'da halkın sadece yüzde 20'sinin iyotlu tuz tükettiği ifade edildi. 
     Dünya Sağlık Örgütü Başkanı Lee Jong-Wook da yaptığı açıklamada, ''iyot eksikliğinin küçük çocuklar ve hamile kadınlar başta olmak üzere, tüm dünyada sağlık açısından önemli bir tehdit oluşturduğunu'' belirtti. 
     İyot eksikliği, çocukların zihinsel gelişiminde soruna yol açabiliyor. 
     
</TEXT>
</DOC>
