<DOC>
<DOCNO> 254010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/magazin/mag05.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokaklar cazla şenlendi 
</HEADLINE>
<TEXT>


MAGAZİN SERVİSİ 

İstanbul Kültür ve Sanat Vakfı'nın düzenlediği 11. Uluslararası İstanbul Caz Festivali, önceki akşam Esma Sultan Yalısı'nda düzenlenen acılış gecesiyle başladı. 33 topluluk ve 200'ün üzerinde müzisyeni ağırlayan festivaldeki etkinliklere, Cemil Topuzlu Açıkhava Sahnesi, Cemal Reşit Rey Konser Salonu, Esma Sultan Yalısı ve Babylon ev sahipliği yapıyor. 18 Temmuz'a kadar sürecek olan festival kapsamında önceki gün İstiklal Caddesi'nde New Birth Brass Band geleneksel sokak konserlerini sundu. Gezici New Orleans bandosu, hafta boyunca vereceği konserlerle İstanbul'u renklendirecek ve Büyükada İskelesi'ndeki performansla festivali adalara kadar ulaştıracak. Bilet fiyatları 15 milyon ile 75 milyon arasında değişen festival programı çerçevesinde dün gece Harbiye Açıkhava Tiyatrosu'nda, yeni flamenko hareketinin yaratıcısı olarak kabul edilen gitarist Paco De Lucia ve Burhan Öçal sahne aldı. Bugün de İstanbul'da hayranlarıyla buluşacak Joan Baez, İstanbullu cazseverlere unutulmaz bir gece yaşatacak. 


</TEXT>
</DOC>
