<DOC>
<DOCNO> 283163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sonsiy03.html </URL>
<DATE> 2004/10/25/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Almanya'da Airbus sözleşmesi öncesi kritik üçlü zirve 
</HEADLINE>
<TEXT>

     Başbakan Recep Tayyip Erdoğan, Fransız-Alman ortaklığında üretilen 36 adet Airbus tipi yolcu uçağının alım sözleşmesinin imza töreni öncesinde Almanya Başbakanı Gerhard Schröder ve Fransa Cumhurbaşkanı Jacques Chirac'la bir araya gelecek. Erdoğan, inza töreni ve akşam yemeğinin ardından Türkiye'ye dönecek. 
     Başbakan Recep Tayyip Erdoğan, yarın öğle saatlerinde gideceği Almanya'da, Federal Şansölyelik'te bir araya geleceği Almanya Başbakanı Gerhard Schröder ve Fransa Cumhurbaşkanı Jacques Chirac'la üçlü görüşme gerçekleştirecek. Erdoğan, Chirac ve Schröder, görüşmenin ardından Türk Hava Yolları'na 36 adet Fransız-Alman ortak yapımı Airbus tipi yolcu uçağının alımına ilişkin sözleşmenin imza törenini gerçekleştirecek. İmza töreninin ardından ortak bir basın toplantısı yapılması planlanıyor. 
     Erdoğan, basın toplantısının ardından katılacağı akşam yemeğinden sonra Türkiye'ye geri dönecek. 
     Maliyeti yaklaşık 1.5 milyar dolar olan 36 adet A-320, A-321 ve A-330 tipi Airbus'ın alımıyla THY'nin açtığı ihalenin yüzde 75'ini Fransız-Alman ortaklığı almış olacak. 
     Airbus'ın en büyük rakibi olan Boeing'den ise 900 milyon dolarlık 15 adet Boeing-737 tipi uçak alınarak ihalenin tamamlanması hedefleniyor. 
     
</TEXT>
</DOC>
