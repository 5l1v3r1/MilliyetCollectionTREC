<DOC>
<DOCNO> 292236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/siyaset/siy05.html </URL>
<DATE> 2004/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fini Üyelik meydan okuma 
</HEADLINE>
<TEXT>



İtalya Başbakan Yardımcısı ve Dışişleri Bakanı Gianfranco Fini, AB Türkiye'yle tam üyelik müzakerelerini "en kısa sürede" başlatmasını arzuladığını söyledi. 
Roma'da dün Dışişleri Bakanı Gül'le birlikte Türk-İtalyan Forumu'na katılan Fini, "Türkiye'nin AB'ye üye olmasının, her iki taraf için de müspet bir meydan okuma teşkil edeceğinden eminiz" dedi. "Avrupa bir kale değildir. Avrupa projesi dışlayıcı değil, kuşatıcı bir nitelik taşımaktadır" diyen Fini, Türkiye'nin laikliği benimsemesinin taktik bir gereklilikten değil, tercihini Avrupa'dan yana koymasından kaynaklandığını belirtti. Fini, müzakere sürecinin Kıbrıs sorununun çözümünü kolaylaştıracağını da sözlerine ekledi. Türkiye'nin müzakere tarihi almak için üzerine düşeni yaptığını vurgulayan Gül de, "Artık, taahhütlerini yerine getirme zamanı gelen AB'nin aralıkta müzakereleri 2005'in ilk yarısında başlatmak üzere, şartsız ve kesin olarak karar almasını umut ediyoruz" diye konuştu. İtalyan koalisyon hükümetinin 2. büyük partisi Ulusal Birlik'in lideri olan Fini 52 , Dışişleri Bakanlığı görevini kısa süre önce Franco Frattini'den devraldı. Fini, kendisini 'post - faşist' ve Mussolini'nin hayranı olarak tanımlıyor. 



</TEXT>
</DOC>
