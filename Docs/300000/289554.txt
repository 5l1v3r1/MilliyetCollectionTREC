<DOC>
<DOCNO> 289554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonsiy06.html </URL>
<DATE> 2004/11/17/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Uzan'ın çiftliği TBMM gündeminde... 
</HEADLINE>
<TEXT>

     İstanbul bağımsız milletvekili Emin Şirin, Genç Parti Genel Başkanı Cem Uzan ve adamlarının, Tasarruf Mevduatı Sigorta Fonu TMSF tarafından el konulan Pamukova'daki çiftliğe gitmesi, içi oyulan bir duvardan belge, altın ve döviz kaçırıldığı iddialarını TBMM gündemine getirdi. 
     Şirin, Devlet Bakanı ve Başbakan Yardımcısı Abdüllatif Şener'in yanıtlaması istemiyle TBMM Başkanlığı'na verdiği soru önergesinde, ihbarlar olmasına karşın, TMSF yetkililerinin çiftlik duvarlarının röntgenini çekecek cihazı emniyetten talep ederek gerekli araştırmayı niçin yaptırmadıklarını sordu. 
     TMSF yetkililerinin ''devletin hiçbir kurumundan doğru dürüst yardım görmedikleri'' iddiasının doğru olup olmadığına da açıklık getirilmesini isteyen Şirin, TMSF Başkanı Ahmet Ertürk'ün, ''Uzanlar'ın sakladığını iddia ettiği doküman, bilgi ve belgelerin'' neler olduğunu da sordu. Şirin, TMSF'nin bugüne kadar sattığı gayrimenkullerde, çiftlikte saklandığı iddia edilen türden mal veya belge bulunup bulunmadığı sorusunu da yöneltti. 
     
</TEXT>
</DOC>
