<DOC>
<DOCNO> 274032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sontur15.html </URL>
<DATE> 2004/09/22/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
TRT araştırdı... En çok izlenen kanal TRT-1 çıktı .. 
</HEADLINE>
<TEXT>

     TRT'nin yaptırdığı kamuoyu araştırmasına göre, TRT-1, yüzde 17 oranıyla en çok izlenen televizyon kanalı oldu. 
     TRT'nin bu yılın Mayıs ve Haziran aylarında 15 ilde 2 bin 140 kişi arasında yüzyüze görüşme yöntemiyle yaptırdığı ''Televizyon Yayınları Kamuoyu Araştırması''nın sonuçları yayınlandı. 
     Buna göre, Türkiye genelinde televizyon izleyenlerin oranı yüzde 97,3... Televizyon izleyen bireylere, ''izledikleri en çok beş kanalın'' sorulduğu araştırmada, verilen yanıt yüzdelerine göre TRT-1, yüzde 17 oranıyla en çok izlenen televizyon kanalı oldu. Bunu, yüzde 14,1 oranıyla Show TV, yüzde 13,9 oranıyla ATV, yüzde 13,1 oranıyla Kanal D, yüzde 8,4 oranıyla Star TV izledi. 
     Araştırmaya göre, TRT televizyon kanallarından en az birini izleyenlerin oranı ise yüzde 76... Televizyon izleyenler, en çok izledikleri beş televizyon kanalı içerisinde, ilk sırada yüzde 72,7 oranıyla TRT-1'i gösterdi. Bunu yüzde 60 oranıyla Show TV, yüzde 50 oranıyla ATV, yüzde 55,7 oranıyla da Kanal D izledi. 
     Araştırma sonucuna göre, TRT-1 en çok 18.01-21.00 saatleri arasında izleniyor. TRT-1'de yayınlanan ''Kültür Magazin'' programları içinde en çok izlenen programlar ise yüzde 72.87 oranıyla ''Gezelim Görelim'', yüzde 64,49 oranıyla ''Yörelerimiz Türkülerimiz'' oldu. 
     TRT kanallarında yayınlanan ''Müzik'' programları arasında yüzde 49,47 oranıyla ''Türk Halk Müziği Konseri'', en çok izlenen program oldu. Klasik müzik-hafif müzik programları arasında ise ''Fatih Erkoç'la Yankılar'' ve ''Yorumsuz İlhan Şeşen'' izleyicilerin en çok tercih ettiği programlar olma özelliğini taşırken, eğlence programları arasında ''Sayısal Gece'' yüzde 71,61 oranıyla en çok izlenen program oldu. Bunu da yüzde 52,3 oranıyla ''Şans Topu'' izledi. 
     Öte yandan TRT'nin drama programları genelde en çok izlenen programlar oldu. Bu programların izlenme oranları yüzde 44,5 ile 67,12 arasında değişiyor. 
     Araştırmaya göre, televizyon izleyicilerinin TRT kanallarında yayınlanmasını istedikleri program türlerinde ilk sırayı yüzde 18,6 oranı ile yabancı sinema ve belgeseller aldı. Seyirci isteklerinde bu iki program türünü yüzde 18,1 oranı ile yerli dizi izledi. 
     
     HABER YAYINLARI 
     İzleyicilerin haber yayınlarını izledikleri televizyon kanalları içinde, ilk sırayı yüzde 33 ile TRT-1 alırken, TRT'yi yüzde 15 ile ATV, yüzde 134,3 ile Kanal D, yüzde 11,6 ile Show TV izledi. 
     Sadece haber yayını yapan televizyon kanalları içerisinde izlenme oranı bakımından ilk sırayı yüzde 48,3 ile NTV, ikinci sırayı yüzde 28,9 oranı ile CNN Türk, üçüncü sırayı yüzde 15,8 oranıyla TRT-2 aldı. 
     Araştırmaya göre, bireylerin haber yayınlarını güvenilir buldukları kanalların başında yüzde 32,8 oranı ile TRT-1 geliyor. Bu kanalı yüzde 14 ile NTV, yüzde 8,8 ile CNN Türk, yüzde 7,7 oranı ile ATV, yüzde 7,1 ile Kanal 7 ve yüzde 5,9 ile TRT-2 izliyor. 
     Öte yandan TRT-1'nin haber bültenleri arasında en çok 19.30 Ana Haber Bülteni izlenirken, sırasıyla ''Yurttan Haberler'', ''Ekonomi Haberleri'', ''Dünyaya Bakış'' ve ''Haber Postası'' TRT-2'de en çok izlenen programlar olma özelliğini taşıyor. 
     Spor programı izleyen bireylerin izledikleri televizyon kanalları ile ilgili verdikleri üç tercihli yanıtlar içinde ilk sırayı yüzde 19,3 ile TRT-1 alırken, ikinci sırada yüzde 18,5 oranı ile Show TV, üçüncü sırada yüzde 14,4 oranıyla NTV, dördüncü sırada yüzde 13,7 oranıyla Star TV bulunuyor. 
     Araştırmaya göre, bireylerin yüzde 71,4'ü radyo dinliyor. Bireylerin dinledikleri radyolar içerisinde, verilen üç tercihli yanıta göre ilk sırada yüzde 13,9 oranıyla Radyo-2 yer alıyor. Bunu yüzde 13,6 oranıyla Kral FM, yüzde 12,4 oranıyla Süper FM, yüzde 5,8 oranıyla Alem FM izliyor. 
     
</TEXT>
</DOC>
