<DOC>
<DOCNO> 269497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sonspo06.html </URL>
<DATE> 2004/09/06/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Olimpiyat ikincisi Atagün'e arsa hediyesi... 
</HEADLINE>
<TEXT>

     Kayseri Büyükşehir Belediye Başkanı Mehmet Özhaseki, Atina Olimpiyatları'nda gümüş madalya kazanan milli boksör Atagün Yalçınkaya'ya arsa hediye etti. 
     Atagün Yalçınkaya, babası Osman, annesi Nezahat Yalçınkaya ve bazı akrabalarıyla birlikte Özhaseki'yi ziyaret etti. 
     Özhaseki, ziyarette yaptığı açıklamada, Kayseri'nin son yıllarda hep iyi işler ile anıldığını belirtti. Sporun her türlüsünü destekleyeceklerini ifade eden Özhaseki, ''Kayseri, artık yetiştirdiği siyasetçilerle, sanayici ve işadamlarıyla, hayırseverleriyle, yatırımlarıyla anılıyor. Bundan sonra sporcularıyla da anılacak. Atagün'ü sık sık memleketinde görmek istiyoruz. Bu nedenle kendisinin burada tapulu bir mülkü olmasını istiyoruz. İnşallah ilerde altın madalya ile geldiğinde arsanın üzerine ev yapıp kendisine hediye ederiz'' diye konuştu. 
     Daha sonra Özhaseki, Yalçınkaya'yı Eskişehir Gecekondu Önleme Bölgesi'ndeki 209 metrekare büyüklükteki bir arsa ve altınla ödüllendirdi. 
     
</TEXT>
</DOC>
