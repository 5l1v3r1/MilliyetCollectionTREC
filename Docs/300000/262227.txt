<DOC>
<DOCNO> 262227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/dunya/axdun01.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, CIA başkanını belirledi 
</HEADLINE>
<TEXT>


Florida'dan Cumhuriyetçi Temsilciler Meclisi üyesi Porter Goss, Amerikan istihbaratının tepesine atanacak 

DIŞ HABERLER SERVİSİ 


ABD Başkanı George W. Bush, Merkezi Haber Alma Teşkilatı CIA Başkanlığı'na Temsilciler Meclisi İstihbarat Komitesi Başkanı Cumhuriyetçi Porter Goss'u aday gösterdi. 
Beyaz Saray'daki Rose Garden'da basın toplantısı düzenleyen Bush, Florida eyaletinden Cumhuriyetçi Parti'li Temsilciler Meclisi üyesi Porter Goss'u CIA Başkanlığı'na aday gösterdiğini açıkladı. Bush, " Goss , ülkemiz açısından böyle kritik bir dönemde, bu önemli teşkilatı yönetmek için doğru kişidir" dedi. Goss da, Başkan'ın bu görev için kendisini seçmesinden onur duyduğunu söyledi. 
Goss'un CIA Başkanlığı görevini üstlenebilmesi için Senato onayı gerekiyor. 
65 yaşındaki Porter Goss, 1960'ta Yale Üniversitesi'nden mezun olduktan sonra, askeri istihbaratta ve ardından da CIA'nın Operasyon Amirliği Bölümü'nde çalışmıştı. Goss'un istihbarat üyeliği sırasında Avrupa ve Latin Amerika'da görev yaptığı biliniyor. 
16 yıl boyunca Kongre üyeliğinde bulunan Goss, bu sürenin 8 yılında Temsilciler Meclisi İstihbarat Komitesi'nin Başkanlığı'nı üstlendi. 
George Tenet, CIA Başkanlığı'ndan, "kişisel sebepleri" gerekçe göstererek 11 Temmuz'da ayrılmıştı. O tarihten bu yana CIA Başkanlığı'nı John McLaughlin vek leten yürütüyordu. 


</TEXT>
</DOC>
