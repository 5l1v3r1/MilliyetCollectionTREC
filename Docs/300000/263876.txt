<DOC>
<DOCNO> 263876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sontur11.html </URL>
<DATE> 2004/08/16/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Gündoğdu "Tartışmalar bitti. Marmara depremi yıkıcı olacak" 
</HEADLINE>
<TEXT>

     TMMOB Jeofizik Mühendisleri Odası İstanbul Şube Başkanı Yrd. Doç. Dr. Oğuz Gündoğdu, Marmara Bölgesi'nde beklenen olası depremin yıkıcı olabileceğini, önlemlerin alınması gerektiğini söyledi. 
     Gündoğdu, Marmara depreminin 5. yılı nedeniyle İzmit Saraybahçe Belediyesi'nde düzenlediği basın toplantısında, ''olası depremde fayda doğu-batı kırılmasının gerçekleşeceğini'' ifade ederek, ''İstanbul depremi olarak anılan olası depremin, aslında yeni bir Marmara depremi olacağını'' savundu. 
     Bölgede beklenen depremin yıkıcı olup olmayacağının artık tartışılmadığını ifade eden Gündoğdu, ''Uzmanlar bu konuyu artık bitirdi. Marmara depremi yıkıcı olacaktır'' dedi. 
     
     DEPREM SONRASI ÇALIŞMALAR 
     Depremin, fayda doğu-batı kırılması olacağı için Kocaeli'ni de etkileyeceğini ifade eden Oğuz Gündoğdu, deprem öncesi alınacak önlemler kadar deprem sonrasında yapılması gereken çalışmaların da büyük önem taşıdığını kaydetti. 
     Beklenen büyüklükteki bir depremden sonra kurtarma çalışmalarının yaklaşık bir hafta süreceğine işaret eden Gündoğdu, şunları söyledi 
     ''Deprem sonrası bölgeye enerji verilmesi gerekiyor. İnsanları barındırmamız, salgın hastalıkları önlememiz gerekiyor. Ancak, bu konuda bir örgütlülük yok. Esas problem, deprem sonrası hayatı normale getirme çabalarıdır. Bunun algılanmasını istiyoruz. Ancak, böyle bir örgütlülük, eşgüdüm çalışma maalesef gözükmüyor.'' 
     
</TEXT>
</DOC>
