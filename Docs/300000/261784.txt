<DOC>
<DOCNO> 261784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sonsiy11.html </URL>
<DATE> 2004/08/09/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
SHP Osman Baydemir üyemiz değildir 
</HEADLINE>
<TEXT>

     SHP Genel Başkan Yardımcısı Mehmet Gülcegün, operasyonlarda ölü olarak ele geçirilen teröristin evine yaptığı taziye ziyaretiyle tepki çeken Diyarbakır Büyükşehir Belediye Başkanı Osman Baydemir'in, SHP üyesi olmadığını bildirdi. 
     Gülcegün yaptığı yazılı açıklamada, 28 Mart yerel seçimlerinde "Demokratik Güçbirliği" çerçevesinde aday gösterilen Baydemir'in, hiçbir zaman SHP üyesi olmadığını ve halen bağımsız belediye başkanı olarak görev yaptığını belirtti. Örgütten ve üyelerden gelen istem ve uyarıları da dikkate alarak bu açıklamayı yaptığını ifade ederken, SHP üyesi olmayan Baydemir hakkında herhangi bir işlem yapmalarının da söz konusu olamayacağını vurguladı. 
     Medyanın konuya yaklaşımını da eleştiren Gülcegün, "Bu belediye başkanlarını olumsuz değerlendirdikleri konularda SHP'li, olumlu zamanlarda ise DEHAP'lı göstermelerini de dikkat çekici bir yaklaşım olarak görüyorum" dedi. 
     
</TEXT>
</DOC>
