<DOC>
<DOCNO> 265392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/siyaset/axsiy02.html </URL>
<DATE> 2004/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit nezaketi 
</HEADLINE>
<TEXT>


Siyaseti bırakması nedeniyle kendisine mesaj gönderenlere bileğinde rahatsızlık olduğu için geç yanıt veren Ecevit, "Beni mazur görün" dedi 

AYDIN HASAN Ankara 


Türk siyasetinin duayenlerinden Bülent Ecevit, siyasette iz bırakan "nezaket anlayışını" yine gösterdi. Aktif siyaseti bırakması nedeniyle kendisine "iyi dilek" mesajı gönderenlere bileğindeki rahatsızlık nedeniyle geç yanıt veren Ecevit, "Beni mazur görün" dedi. 
25 Temmuz'da yapılan DSP'nin 6. olağan kurultayında genel başkanlığa aday olmayarak aktif siyaseti bırakan Ecevit'in koltuğuna Zeki Sezer oturdu. Kurultayın ardından yurtiçinden ve dışından çok sayıda isim de, aktif siyaseti bırakması nedeniyle Ecevit'e "iyi dilek" mesajları gönderdi. Ancak rahatsızlığı nedeniyle el yazısıyla imza atamayan Ecevit, bu nedenle yanıtları gecikmeli yazdı. Ecevit, 12 Ağustos'ta yazdığı teşekkür yazısında, kurultaydan sonra sağ bileğinde rahatsızlık yaşadığını belirtti. 
Ecevit'in bu nezaketine şaşıran isimlerden biri de, ANAP Genel Başkan Vekili İbrahim Özsoy oldu. Ecevit, Özsoy'a gönderdiği yazıda, "DSP Genel Başkanlığı'ndan ayrılmam dolayısıyla belirtmek lütfunda bulunduğunuz iyi dilekler için teşekkür ederim" dedi. Yazının altında Ecevit'in el yazısı imzasının yanı sıra şu not yer aldı 
"Kurultayımızdan hemen sonra sağ bileğimde kısa sürede çözülebilecek bir sorunla karşılaştığım için el imzamı kullanmakta zorluk çektim. Değerli düşünce ve duygularınızı yanıtlamakta bu yüzden geciktiğim için beni mazur görmenizi rica ederim." 


</TEXT>
</DOC>
