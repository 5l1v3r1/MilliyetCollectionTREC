<DOC>
<DOCNO> 263607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sonspo16.html </URL>
<DATE> 2004/08/15/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Fenerbahçe'de Aurelio ve Servet'in performansları sevindiriyor... 
</HEADLINE>
<TEXT>

     Fenerbahçe'de hazırlık döneminde gönderilmesi gündeme gelen Aurelio ve ağır olduğu yönünde eleştirilen Servet, sarı-lacivertli ekibin en başarılı oyuncuları arasına girdiler. 
     Yabancı kontenjanının artırılmaması durumunda kaleci tercihinin yabancı oyuncudan yana kullanılması halinde, takımda yer açmak için gönderilmesi gündeme gelen Aurelio, gerek hazırlık maçları gerekse ligin 2 maçında ortaya koyduğu performansla kendisinden vazgeçilemeyeceğini gösterdi. 
     
     SERVET ÇETİN 
     Sarı-lacivertli takıma geçen sezon transfer edilen ve bir sezonu sadece 130 dakikaya yakın süre forma giyerek tamamlayan Servet Çetin, yeni sezona iyi başladı. 
     Savunmadaki Luciano'ya gün geçtikçe daha uyum sağlayan Servet, Samsunspor karşısındaki performansıyla teknik heyeti sevindirdi. 
     Hazırlık maçlarında ağır olduğu yönünde eleştiriler alan Servet, teknik direktör Daum'un ligin iki maçında da 90 dakika görevlendirdiği 5 futbolcu arasında yer aldı. 
     
</TEXT>
</DOC>
