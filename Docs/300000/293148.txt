<DOC>
<DOCNO> 293148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonspo33.html </URL>
<DATE> 2004/11/29/ </DATE>
<TIME> 18.36 </TIME>
<AUTHOR>  </AUTHOR>
<HEADLINE>
Futbol terörüne emniyet el koydu... 
</HEADLINE>
<TEXT>

     İstanbul polisi stadlardaki şiddeti önlemek için harekete geçti. Fenerbahçe-Diyarbakırspor maçı öncesinde kombine biletleri kontrol eden polis, seri numarasız ve yer numarası olmayan 70 karta el koydu. 
     Kadıköy Savcılığı olayla ilgili soruşturma başlatıyor. Polise göre, el konulan numarasız kombine kartlar kulüp tarafından 'Migros açık' olarak bilinen kale arkası tribünündeki amigolara ücretsiz veriliyor. 
     
     Biletler karaborsa satılıyor 
     Amigolarda bu kartların bir bölümünü yandaşlarına dağıtıp, bir bölümünü de stad çevresinde karaborsa satıyorlar. 
     Tek biletle iki kişi içeriye giriyor Biletsiz ya da kombine kartsuz olanlar ise çift turnike tabir edilen yöntemle yani tek biletle iki kişi içeri giriyor. Fazla seyirci yüzünden sık sık yer kavgaları çıkıyor ve UEFA'nın uyarılarına rağmen binlerce kişi merdivenlere oturmak zorunda kalıyor. 
     
     Amigolar ayda 70 milyar haksız kazanç elde ediyor 
     İstanbul polisine göre, ele geçirilenler dışında amigolarda daha binlerce kart var. Sezon boyu maçlara giriş anlamına gelen bu kartlarla amigoların ayda 70 milyara yakın haksız kazanç elde ettikleri tahmin ediliyor. 
     
     Ekşioğlu "İndirimli kartlara el konuldu" 
     Fenerbahçe kulübü yöneticisi İlhan Ekşioğlu, resmi kombine kart ve toplu alımlardan dolayı indirimli satılan kartlara el konulduğunu savundu. Ekşioğlu, "maç günleri genç Fenerbahçeliler adı verilen grup, kartları tek bir kişide topluyor ve içeri öyle giriyorlar. Emniyet bunu yanlış algılayıp el koymuş" dedi. 
     
     Kadıköy Savcılığı'ndan soruşturma 
     Kadıköy Cumhuriyet Savcılığı da Fenerbahçe-Diyarbakır maçından önce polisin el koyduğu yer numarasız kombine kartlara için soruşturma başlattı. 
     Polis, İstanbul'daki diğer büyük kulüpler ve tribündeki yönetime yakın amigoları da takibe aldı. Beşiktaş İnönü Stadı kapalı tribününde bu sezon yoğunlaşan kavgaların ana kaynağının da içeri biletsiz girip koltuklara oturanlar yüzünden çıktığı belirtiliyor. 
     
</TEXT>
</DOC>
