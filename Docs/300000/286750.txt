<DOC>
<DOCNO> 286750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/ekonomi/eko02.html </URL>
<DATE> 2004/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Telekom işi doğru dürüst yürümüyor' 
</HEADLINE>
<TEXT>


Telekom sektöründe ara bağlantı sözleşmelerinin imzalanamadığını ve Türk Telekom özelleştirmesinin nereye ilerlediğinin belli olmadığını belirten Sabancı Holding CEO'su Metin, "Yatırımları yaptık, bekliyoruz" dedi 

OBEN KIRDÖK Adana DHA 

Sabancı Holding CEO'su Celal Metin, telekom pazarında deregülasyon olduğunu, ancak işlerin yolunda gitmediğini belirterek, "Bizler yatırımlarımızı yaptık gelişmeleri bekliyoruz" dedi. 
Hacı Sabancı Anma Konseri'ne katılmak üzere Adana'ya gelen Metin, Telekom'daki gelişmeleri dikkatli bir şekilde izlemeye devam ettiklerini, ancak, özelleştirmede olayların kendi elinde olmadan geliştiğini kaydetti. 
Türk Telekom'un özelleşme sürecinin nereye ilerlediğini bilemediklerini ifade eden Metin, şunları kaydetti 
"Özelleştirmede, içinde olduğumuz konuların hepsiyle ilgiliyiz. Türk Telekom'da deregülasyon oldu ancak, istenilen sonuçlara ulaşılamıyor. Bir türlü ara bağlantı sözleşmeleri imzalanamadı, yapılanma olmadı. Deregüle edilen telekom işi doğru dürüst yürümüyor. Biz de yatırımları yaptık bekliyoruz. İhale dosyası elimize gelinceye kadar da beklemeye devam edeceğiz." 

'Çin rekabetine hazırız' 
Celal Metin, Çin mallarına uygulanan kotaların yeni yılda kalkmasıyla değişecek koşullara uygun olarak, özellikle tekstilde verimliliği artırıp maliyeti düşüren yatırımlar yaptıklarını söyledi. Çin mallarının 2005'ten itibaren serbestçe dünya pazarlarına gireceğine dikkat çeken Metin, "Çin'in özellikle düşük katma değerli ürünleri, bütün dünyada tehdit oluşturuyor. Bu durumda hepimizin, katma değeri daha yüksek, daha kaliteli ürünleri gerek Türk pazarına, gerekse çevremizdeki hedef pazarlarımıza yönlendirmemiz lazım. Burada oyunun adı hep maliyet. Tüm dünyada en iyi kaliteyi en düşük maliyetle veren kazanıyor" diye konuştu. 
Grubun yeni su markası Saka'yı ihraç etmeyi de planladıklarını belirten Celal Metin, "Saka ile Irak pazarına da girmeyi hedefliyoruz" dedi. 


</TEXT>
</DOC>
