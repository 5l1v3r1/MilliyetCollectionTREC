<DOC>
<DOCNO> 293347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sondun30.html </URL>
<DATE> 2004/11/30/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
ABD'den Guantanamo'da işkence gibi yöntemler 
</HEADLINE>
<TEXT>

     Uluslararası Kızılhaç Komitesi'nin, Amerikan ordusunu, Küba'da bulunan Guantanamo üssündeki tutsaklara ''işkenceye eşdeğer'' yöntemler uygulamakla suçladığı belirtildi. 
     New York Times gazetesinin haberine göre, haziran ayının büyük kısmını Guantanamo'da geçiren komite teftiş heyeti, ''tutsaklara psikolojik ve bazen de fiziksel baskı uygulandığını'' rapor etti. 
     Amerikan yönetimine sunulan ve ayrıntıları basına açıklanmayan raporda, tutsakların ''küçük düşürücü eylemler, hücre hapsi, aşırı sıcak ya da zor hareketlere zorlandığı'' belirtildi. 
     Raporun tutuklulara uygulanan sistemin ''bir tür işkence''yi içerdiğini vurguladığı ifade edilen haberde, raporun bulgularının Amerikan yönetimi ve askeri yetkililerce kabul edilmediği de kaydedildi. 
     
     PENTAGON REDDETTİ 

     ABD Savunma Bakanlığı Pentagon'un sözcüsü Lawrence Di Rita, Kızılhaç'ın, Guantanamo üssünde tutulan terör şüphelilerine işkence uygulandığı yorumuna, Başkan George Bush yönetiminin katılmadığını söyledi. 
     New York Times gazetesi, Kızılhaç gözlemcilerine göre Küba'daki Amerikan üssü Guantanamo'daki esirlerin tutukluluk sürelerinin ''işkenceye'' varacak şekilde uzatıldığının, tutukluların iradesini kırmak için gardiyanların, onları küçük düşürücü, tecrit edici, güç kullanılan durumlara soktuğunun, aşırı ısı değişikliklerine maruz bıraktığınının tespit edildiğini yazmıştı. 
     Di Rita, Bush yönetiminin, terörizmle savaşın sonuna kadar bu terör şüphelilerini tutma konusunda yasal hakkının bulunduğuna inandığını, Guantanamo'daki tutukluların, kanunlarla tanımlanmış savaşçı olmadıklarını ve Cenevre anlaşmalarının koruması altında olmadıklarını da kaydetti. 
     New York Times, haziran ayında Guantanamo üssünü ziyaret eden Kızılhaç gözlemcilerinin, tutuklulara uygulanan kötü muameleyi anlatan bir rapor hazırlayarak, Beyaz Saray, Pentagon ve ABD Dışişleri Bakanlığı'na gönderdiğini yazmıştı. 
     Pentagon sözcüsü Di Rita, böyle bir rapor hakkında konuşamayacağını, bu tür raporların gizli tutulduğunu belirtti ve Kızılhaç'ın, Guantanamo'daki sorgulama teknikleri ve tutuklulara davranışların işkenceye ulaştığı yönündeki suçlamalarından haberdar olmadığını kaydetti. 
     Guantanamo'da ABD'nin Ekim 2001'deki Afganistan'a müdahalesi sırasında yakaladığı 500'den fazla tutsak bulunuyor. 
     
</TEXT>
</DOC>
