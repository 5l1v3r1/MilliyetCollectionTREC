<DOC>
<DOCNO> 280445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sontur30.html </URL>
<DATE> 2004/10/15/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Cami önlerinde uyuşturucu satıyorlardı .. 
</HEADLINE>
<TEXT>

     Antalya'da, cami önlerinde ve şehrin merkezi yerlerinde uyuşturucu hap ve eroin sattıkları iddiasıyla biri kadın, 6 kişi yakalandı. 
     Antalya'da Muratpaşa Camii önünde, eroin ve uyuşturucu hap satıldığı ihbarı üzerine harekete geçen emniyet güçleri, alıcı gibi davranarak, iki kişi ile irtibata geçti. Ekipler, seri numarası alınmış para ile kendilerine bir gram eroin satan iki kişiyi suçüstü yakaladı. 
     Yakalanan kişilerin, eroini temin ettikleri kişilerle ilgili bilgi vermesi üzerine ekipler, bir otel odasında, bir kişiyi 2 gram eroin ile bu kişilere aracılık ettiği belirlenen bir başka kişiyi de bir gram eroinle yakaladılar. 
     Soruşturmayı derinleştiren ekipler, bütün bu kişilere uyuşturucuyu temin ettikleri belirlenen Kadir ve Nurten T. adlı karı kocaya ulaştılar. Polisin pazarlık ettiği karı koca, ekibin polis olduğunu anlayarak, otomobille olay yerinden kaçmaya çalıştı. Bu sırada polis otosuna çarpan karı koca polis tarafından yakalandı. 
     Yakalanan kişilerle birlikte, 30.9 gram eroin maddesi, 39 gram afyon sakızı, 306 adet uyuşturucu hap, 1 gram esrar maddesi, 2 adet esrarlı sigara zıvanası, 5 adet enjektör, 5 adet eroin bulaşıklı kaşık, 2 adet eroin bulaşıklı rulo ele geçirildi. 
     Haklarında uyuşturucu madde satmak suçlarıyla sabıkaları bulunduğu belirlenen Kadir T, Nurten T, Muhammer B, Ayhan D, Veysel Y. ve Ramazan O, adliyeye sevk edildi. Sanıklar, adliyeye sevk edildikleri sırada görüntü almak isteyen gazetecilere saldırdı. 
     Polis, şebeke üyelerinin, cami önlerinde, şehrin merkezi noktalarında aracılar vasıtasıyla uyuşturucu sattıklarını belirledi. Polis, şebekenin okul önlerini kendilerine mesken edinmiş olabilecekleri ihtimali üzerinde çalışma yapıldığını da bildirdi. 
     
</TEXT>
</DOC>
