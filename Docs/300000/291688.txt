<DOC>
<DOCNO> 291688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sondun19.html </URL>
<DATE> 2004/11/24/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Her 5 Almandan 1'i göç istiyor 
</HEADLINE>
<TEXT>

     Almanya'da yapılan bir araştırma, Almanya'ya göçün artmasını isteyen Almanların oranının 1992'den bu yana ikiyi katlandığını ortaya koydu. 
     Stern dergisinin yaptırdığı ve 1001 kişinin katıldığı araştırmaya göre, Almanya'ya daha fazla göç olmasına karşı çıkanların oranı 1992'den bu yana 8 puan düşerek yüzde 58'e gerilerken, Almanya'ya daha fazla göç olmasını isteyenlerin oranı ise aynı dönem içinde beklenmedik şekilde yüzde 10'dan yüzde 20'ye yükseldi. Almanya'da daha az yabancı yaşamasını isteyenlerin oranı da yüzde 18'den yüzde 15'e düştü. 
     Araştırma ayrıca, Almanların ülkede yaşayan yabancılarla olan komşuluk ilişkilerinin 1992'den bu yana daha da düzeldiğini ortaya koydu. Yabancı komşularıyla ''çok iyi anlaştıklarını'' söyleyen Almanların oranı 1992'den bu yana 6 puan artarak yüzde 22'ye yükseldi. 
     Komşuluk ilişkilerinin ''normal düzeyde sürdüğünü'' belirtenlerin oranı ise aynı dönem içinde 4 puan artarak yüzde 65'e yükselirken, yabancı komşularıyla kavga ettiğini söyleyenlerin oranı ise aynı dönem içinde yüzde 14'ten yüzde 9'a geriledi. 
     Buna karşın köktendinci terör saldırılarından dolayı Almanların Müslümanlara bakış açısının kötüleştiği kaydediliyor. 
     Almanların yüzde 32'si, 1995'de ülkede yaşayan Müslümanları ''zenginlik'' olarak kabul ederken, bu oranının günümüzde yüzde 19'a gerilediği, Müslümanların daha çok tehdit oluşturduğuna inananların oranının da aynı dönem içinde 1 puan artarak yüzde 14'e yükseldiği belirtildi. 
     Müslümanların hem ''zenginlik'' oluşturduğuna, hem de aralarında tehdit yaratacak kişilerin bulunduğuna inananların oranının da aynı dönem içinde 15 puan artarak yüzde 55'e yükseldiği kaydedildi. 
     Almanların yüzde 69'u Müslümanların Alman toplumuna daha fazla uyum sağlamaları gerektiğine inanırken, Müslümanların uyum için yeterli çaba gösterdiğine inananların oranı yüzde 20 olarak belirlendi. 
     
</TEXT>
</DOC>
