<DOC>
<DOCNO> 275895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/soneko07.html </URL>
<DATE> 2004/09/29/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Avrupalı kadınlar cilt bakımına, Türk kadınları makyaja önem veriyor 
</HEADLINE>
<TEXT>

     Kozmetik ürünlerinin kullanımında ülkeler arasında önemli farklılıklar olduğu, Türk kadınlarının makyaj malzemelerini, Avrupalı kadınların ise cilt bakım ürünlerini öncelikli olarak tercih ettikleri bildirildi. 
     Avon Kozmetik Pazarlama Müdürü Binnaz Dinçer, kozmetik sektörünün tüm dünyada olduğu gibi Türkiye'de de hızla geliştiğini kaydetti. 
     Toplam 154 ülkede doğrudan pazarlama yöntemi ile faaliyet gösteren Avon'un, ürün geliştirme çalışmalarında tüketici tercihlerini dikkate aldığını kaydeden Dinçer, şöyle konuştu 
     ''Türkiye'ye yönelik satış bilgilerimizde en ilgi çekici nokta tercihlerin makyaj ürünlerinden yana olması. Önemli bir kesim halen cilt bakım ürünlerini lüks olarak niteliyor. Türkiye'de herhangi bir makyaj ürünü kullanan kadınların oranı yüzde 50, cilt bakım ürünü kullananların oranı ise yüzde 10-15 arasında. Bakımlı olmak yerine görüntüyü kurtarmaya çalışıyoruz.'' Dinçer, en fazla satılan ürünlerin de ülkeler arasında önemli farklılıklar gösterdiğini kaydederek, ''Türk kadını el kremine, Yunanlı kadınlar cilt bakım ürünlerine, İspanyollar göz kalemleri ve banyo köpüklerine para harcıyorlar. Bizim ülkemizde çok yaygın olan kolonya alışkanlığı, Avrupa ülkelerinde neredeyse hiç yok'' diye konuştu. 
     
     KÜÇÜK AMA RENKLİ BİR PAZAR 

     Türk pazarının, kozmetik alanında küçük ama çok renkli bir görüntü çizdiğini, birçok firmanın bu pazardan pay alma yarışı içinde olduğunu kaydeden Dinçer, firmalarının ise doğrudan pazarlama yöntemini kullandığını söyledi. 
     Küçük illerde kozmetik ürünlerinin satıldığı merkezlere erişimin kısıtlı olduğunu, bu nedenle hanımların evlerine kadar gelen ve çoğunlukla tanıdıkları kişiler olan doğrudan pazarlama temsilcilerinden alışveriş yapmayı tercih ettiklerini kaydeden Dinçer, şöyle devam etti 
     ''Bu pazarlama yöntemi ile köylere kadar ulaşıyoruz. Fethiye, Tavşanlı gibi, büyük illerle rekabet eden ilçelerimiz oluştu. Türkiye'de geçen yıl 105 bin olan temsilci sayımızı, bu yıl 150 bine çıkarmayı hedefliyoruz. 500'e yakın ürünümüzle Türk pazarının bir numarası olmak için çalışıyoruz. 
     Pazarlama tekniğimizin avantajı ile krizlerden büyüyerek çıktık. Geçen yıla oranla yüzde 80 büyüme gerçekleştirdik. Gelecek yıl saç ve kişisel bakım ürünlerine ağırlık vermeyi ve birincilik kürsüsüne oturmayı hedefliyoruz.'' 

     
</TEXT>
</DOC>
