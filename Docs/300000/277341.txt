<DOC>
<DOCNO> 277341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/spor/spo02.html </URL>
<DATE> 2004/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener nispet yapacak 
</HEADLINE>
<TEXT>


Trabzon'da oynanan Gürcistan milli maçı sonrası tribünlere yönelik ağır eleştirilerin ardından Sarı-Lacivertli Yönetim, Şükrü Saracoğlu Stadı'ndaki Kazakistan maçında gövde gösterisi sunucak, müthiş bir şov hazırlanacak 

YUSUF DURSUN 


Harekete geçtiler 
TRABZON Avni Aker Stadı'nda oynanan Türkiye - Gürcistan milli maçında, tribünlerin Ay - Yıldızlı ekibe yeteri kadar destek olmadığının iddia edilmesi ve Trabzon taraftarına yöneltilen ağır eleştiriler Fenerbahçe Yönetimi'ni harekete geçirdi. Sarı - Lacivertliler, cumartesi günü Şükrü Saracoğlu Stadı'nda yapılacak Türkiye - Kazakistan maçını şova dönüştürmeye hazırlanıyor. 

Dev bayrak tamam 
STADI şimdiden gelin gibi süsleyen ve unutulmayacak bir atmosfer yaratmanın planlarını kuran Fenerbahçe Yönetimi, ilk iş olarak Milli Takım için dev bir Türk bayrağı yaptırdı. Sparta Prag maçındaki gibi karşılaşma başlamadan önce tribünlerde açılacak dev bayrak ile futbolculara itici bir güç sağlamayı hedefleyen Sarı - Lacivertliler, maça gelecek taraftarlara da kapıda bayrak verecekler. 

Havası çabuk söndü 

ŞAMPİYONLAR Ligi'nde Fenerbahçe karşısında hat - trick yaparak maça damgasını vuran ve İngiliz basını tarafından adeta göklere çıkarılan Manchester United'in yıldız futbolcusu Wayne Rooney övgülerin üzerinden 5 gün geçmeden bu kez yerden yere vuruldu. Ligdeki Middlesbrough beraberliği sonrası Rooney için "Wayne, işte gerçek dünya bu", "Ne oldu sana Rooney" ve "Rooney'in hayal kırıklığı" gibi başlıklar kullandı. 

Suçunu kabullendi 

DENİZLİSPOR maçının son dakikasında oyuna giren ve müsait pozisyonda topu Hooijdonk'a vermeyen Semih Şentürk hatalı davrandığını kabul etti. Genç oyuncu, "Bu sezon ilk resmi maçımdı. Isınmadan oyuna girdim. Kalecinin öne çıktığını gördüm. Gol olur diye vurdum ama pas atmam gerekiyordu. Hooijdonk kızmakta çok haklı" dedi. 

Serhat tedavide 

SAKATLIĞI nedeniyle Denizlispor maçında oynayamayan Serhat Akın, Samandıra'da yoğun tedavi görüyor. Herkes tatil yaparken, tesislerde iyileşmeye bakan genç golcü, "Gaziantep ve Lyon maçlarında oynamak için yoğun bir çaba harcıyorum. Ben sakatlığımdan dolayı oynayamıyorum. Kimse bunda başka bir şey aramasın" diye konuştu. 

'Ayağım kısa geliyordu' 

Aurelio, geçen sene geçirdiği ameliyattan sonra uzun süre toparlanamadığını söyledi, "Futbolumdan ben bile zevk almıyordum" dedi 


'Doktorum sağolsun' 
BU sezon müthiş bir çizgi yakalayan Fenerbahçe'nin orta sahadaki dinamosu Marco Aurelio, geçen yıl devre arasında geçirdiği ameliyattan sonra uzun süre toparlanamadığını söyledi. Fenerbahçe dergisine ilginç açıklamalar yapan Brezilyalı yıldız, "Futbolumdan zevk almıyordum. Sanki ayağım kısa geliyordu. Atışlarım isabetsizdi. Neyse ki doktorumuz bunun psikolojik olduğunu bana kabul ettirdi" diye konuştu. 

'Görevimi yapıyorum' 
SAHADA basmadık yer bırakmadığını kabul eden Aurelio, "Ama bu tamamen hocamız Daum'un taktiği ile ilgili. Topları kesmek, rakibin oyununu bozmaya çalışmak ve diğer bütün oyuncuların oyuna katılmasını sağlamak benim görevim" dedi. Brezilyalı oyuncu sadece vatandaşlarına pas attığı yolundaki eleştirilere de tepki gösterdi, "Böyle bir şey yapsam Fenerbahçe her maç bir yığın gol yer" ifadelerini kullandı. 

Bambaşka bir Kemal 

UZUN bir sakatlık döneminden sonra yeni yeni form tutmaya çalışan Kemal, ruhen büyük değişiklikler yaşadığını söyledi. Genç yıldız, "Sakatlık dönemi beni olgunlaştırdı. Bu gibi olaylar insanın hayata daha anlamlı ve olumlu bakmasını sağlıyor. Artık hiçbir şeye kolay kolay sinirlenmiyorum. Fevri davranışlarım yok. Elimden kitap hiç düşmüyor. En son, "Yaşamda iz bırakan öyküler" adında, ağır sakatlıkları atlatmış insanların yaşamlarını okudum" dedi. 


</TEXT>
</DOC>
