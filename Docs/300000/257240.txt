<DOC>
<DOCNO> 257240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/siyaset/axsiy02.html </URL>
<DATE> 2004/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç kulis yapacak 
</HEADLINE>
<TEXT>


Görevini yeni yasama yılında da sürdürmek istediğini söyleyen TBMM Başkanı, Cumhurbaşkanlığı için '2007'ye kadar kim kalır bilinmez' dedi 

ANKARA Milliyet 


TBMM Başkanı Bülent Arınç, bir yandan geleceğe ilişkin hesap yapmanın kendisine yakışmayacağını belirtti, bir yandan da görevini yeni yasama yılında da sürdürebilmek için kulis yapacağı mesajını verdi. 
İkinci yasama yılının tamamlanması nedeniyle basın toplantısı düzenleyen Arınç, 3 Kasım 2002 seçimleri sonrası demokratik devrim başladığını söyledi, "Gelecek için hesaplar yapmak bize yakışmaz. Dünyaya ait hırslar, makamlara ait bağımlılıklar terbiyemizde yer almaz. Türkiye'ye hizmet etmek için ekip olarak yola çıktık" dedi. TBMM başkanlığına yeniden aday olup olmayacağı sorusu üzerine Arınç, şunları söyledi "Genel başkanımız, MYK ve milletvekillerimizle bu konuda görüşeceğim. Adaylığım üzerinde işaret olursa, memnuniyetle kabul ederim. Grubumuz bir başka arkadaşımızın aday gösterilmesini talep ederse, memnuniyet duyarım". 
Arınç, cumhurbaşkanlığı adaylığı konusunda da "2007'ye kadar kim kalır, kim gider, yarınımızı bile bilmiyoruz. Herşey Allah'ın takdirindedir. Bu Meclis, milletimize layık bir cumhurbaşkanını zamanı geldiğinde seçecektir" dedi. "Meclis'in temsil ettiği özgürlük alanını kısıtlamak isteyenler var" diyen Arınç, kimseyi itham etmediğini belirtti. 


</TEXT>
</DOC>
