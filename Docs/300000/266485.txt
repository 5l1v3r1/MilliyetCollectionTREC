<DOC>
<DOCNO> 266485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/yazar/cemal.html </URL>
<DATE> 2004/08/26/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Yazık oluyor 
</HEADLINE>
<TEXT>


Hepsi bir anda geldi. Tüm çirkinlikleri, pislikleri ve düş kırıklıklarıyla birlikte... 
Hızlı tren faciası... Alibeyköy'de sel felaketi... Yargıtay ve MİT'te Çakıcı depremi... İlaçta vurgun ve Roche örneği... Olimpiyatlarda hüsran, daha doğrusu atletizm şoku... 
Hepsi ülkemizin yılan hikayesine dönmüş sorunları. Tümünde çok uzun yıllardır reform zilleri çalıyor. 
Ama kapıyı açan yok. 
Köklü değişim ve çözüm bekleyen bütün bu sorunların ortak bir yanı var 
Altyapısızlık, sistemsizlik 
Demiryolları bin yıldır ihmal edilmiş, ancak kazadan kazaya hatırlanan bir alan. 
Alibeyköy de öyle. Başıbozuk kentleşmeden kırk yıldır yakınırız ama özünde değişen fazla bir şey olmaz. İnsanlarımızın kaderi yine aynı kalır. 
Yargıtay - MİT - Çakıcı üçgeninde yaşananlar da şaşırtıcı sayılmaz. Olan biten bir yerde kanıksanmış durumda. Mafyanın devlete sızması yeni bir olgu değil. Susurluk başta olmak üzere yakın geçmişte birçok örneğini yaşadık. 
İlaçta vurgun konusuna gelince... Kırk yıla doğru giden meslek hayatımda 'ilaç vurgu'nu manşetlerine o kadar çok tanık oldum ki, ne yazık artık heyecan duyamıyorum. 
Olimpiyatlarda hüsran da farklı değil. Modern bir altyapı ve sistemden yoksun olunca, atletizm örneğinde olduğu gibi, büyük başarılar ancak rastlantı ya da mucizelere kalıyor. 
İstanbul Olimpiyat Stadyumu örneğindeki gibi, koca olimpiyat stadını yapıp yollarını unutan anlayışla sporda mesafe almak olanaksızlaşıyor. Birçok yetenekli sporcu, atlet harcanıp gidiyor. 
Yazık değil mi 
H l ne duruyoruz 
Kentleşmede çağı yakalamak... 
Demiryollarını modernleştirmek... 
İlaçta vurgun düzenini değiştirmek için devleti adam etmek, sektörde rekabeti etkin kılmak, devleti büyük alıcı olmaktan çıkarırken denetim yollarını verimli hale getirmek... 
Yargı reformunu başarmak... 
Sporu okullara yayarak, spor altyapısını oluşturmak için sivil toplumu teşvik ederek ileriki olimpiyatlarda hayal kırıklıklarına set çekmek... 
Mafyayı devletten temizlemek için yasa ve kafa değişikliklerini bir devlet reformu çerçevesinde gerçekleştirmek... 
Evet, biliyorum. 
Tümü de kimsenin itiraz etmeyeceği birtakım tespitler. İri, genel laflar. Öyle ama, bunca yıldır da daha hiçbiri hayata geçirilebilmiş değil. 
Gelmiş geçmiş bütün siyasal partiler seçim dönemlerinde bunları propaganda bayrakları olarak direğe çektiler ama sonra hepsini unuttular. 
Biriktikçe birikti bu sorunlar. 
Yılan hikayesine döndü hepsi. 
Ve şimdi bir gün bakıyorsunuz, hepsi birden tüm pislikleri, çirkinlikleri ve düş kırıklıklarıyla bir anda suyun yüzüne vurmuş... 
Dileriz, bunca musibetten sonra artık sorun biriktiren değil, sorun çözen bir ülke haline geliriz. Siyasal ve mesleksel kararlılıkla, devlet ve sivil toplum olarak düzen değişikliği için çalışırız. 
Yoksa yazık oluyor. 

Not 
Üç gün izin kullanıyorum. Haftaya buluşmak üzere... HC. 



</TEXT>
</DOC>
