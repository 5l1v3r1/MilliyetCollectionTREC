<DOC>
<DOCNO> 263245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur58.html </URL>
<DATE> 2004/08/13/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
İki yaşında resim sergisi açtı... 
</HEADLINE>
<TEXT>

     Şanlıurfa'da, 2 yaşındaki Dilara Çelik'in, doğum gününde ilk kişisel resim sergisi açıldı. 
     ''Renklerle Dünyayı Tanıyorum'' adlı sergide, pastel ve suluboya çalışmaların yer aldığı 30 resim bulunuyor. 
     Minik ressamın babası Sanat Tarihi öğretmeni Muharrem Çelik, kendisinin resim yaptığı zamanlar kızının da aynı sanat dalına ilgi duymaya başladığını, bu şekilde şekiller çizmeye başladığını bildirdi. 
     Kızının 21 aylıkken resim çizmeye başladığı ve şu anda toplam 30 resminin bulunduğunu ifade eden Çelik, minik Dilara'nın yaptığı resimlerin 'leke çalışması' olarak tanımlandığını belirtti. 
     İki yaşındaki bir çocuğun resim sergisi açmasının önemli olduğunu anlatan Çelik, şöyle dedi 
     ''Kızımın sanata ilgi duyması, resimle ilgilenen biri olarak beni çok sevindiriyor. Özellikle bölgede kız çocuklarının bu gibi sosyal aktivitelerle önünün açılması gerektiğini düşünüyorum. İmkanım ve kızımın sanata ilgisi devam ettiği sürece resim alanında gelişmesine yardımcı olacağım.'' 
     
</TEXT>
</DOC>
