<DOC>
<DOCNO> 277899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/dunya/dun09.html </URL>
<DATE> 2004/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TEPKİLER 
</HEADLINE>
<TEXT>



ABD Müzakereler gecikmesin 

WASHINGTON, AB Komisyonu'nun Türkiye ile katılım müzakerelerini başlatma yönünde tavsiyede bulunmasını olumlu karşılarken, müzakerelerin geciktirilmemesini istedi. ABD Dışişleri Bakanlığı Sözcü Yardımcısı Adam Ereli, tavsiyeden memnuniyet duyduklarını söyledi. 

'Müzakere en az 10-15 yılda biter' 

FRANSA Cumhurbaşkanı Jacques Chirac, "Türkiye, AB'ye katılabilir mi " sorusunun yanıtlanmasının 10 - 15 yılı bulabileceğini söyledi. Chirac, "Bugünün sorusu, Türkiye'nin AB'ye katılması değil. Bugünün sorusu, Türkiye ile müzakerelere başlanıp başlanamayacağı" dedi. 

Blair Türkiye'yi AB'ye istiyoruz 

İNGİLTERE Başbakanı Tony Blair, dün yaptığı açıklamada, "Türkiye önde gelen bir NATO müttefiki, onu AB ortağı olarak da görmek istiyoruz" dedi. Blair, aralık ayında AB Konseyi tarafından Türkiye ile müzakerelerin gecikmeksizin başlatılması kararının alınmasını beklediğini kaydetti. 

İtalya Tarih verilmeli 

İTALYA Başbakanı Silvio Berlusconi, AB'nin aralık ayındaki zirvesinde Türkiye'ye müzakere tarihi verilmesini istedi. İtalya Dışişleri Bakanlığı'nın yazılı açıklamasında, AB Komisyonu'nun Türkiye İlerleme Raporu'nun memnuniyetle karşıladığı bildirildi. 

Hollanda Rapor yön çizmedi 

AB Dönem Başkanı Hollanda'nın Başbakan Yardımcısı Gerrit Zalm, raporun, "esaslı, eleştirel ve nüanslarla dolu" olduğunu söyledi. Raporun, Türkiye için henüz kesin bir yön çizmediğini savunan Zalm, raporun aralık zirvesinde liderlerin vereceği karar için temel oluşturacağını belirtti. 

Danimarka Açık çek verilmedi 

DANİMARKA Başbakanı Anders Fogh Rasmussen, Türkiye raporuyla, "Ankara yönetimine açık çek verilmediğini" söyledi. Türkiye ile müzakerenin farklı olacağını belirten Rasmussen, Türkiye'nin AB'ye tam üye olmasından önce bir geçiş dönemine girilmesinin gerekebileceğini de ifade etti. 


</TEXT>
</DOC>
