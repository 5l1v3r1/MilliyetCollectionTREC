<DOC>
<DOCNO> 290958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/guncel/gun05.html </URL>
<DATE> 2004/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şoför ailesine 15 milyar yardım 
</HEADLINE>
<TEXT>


Irak'ta ölen şoförlerin ailelerine 15-20 milyar yardım yapılması planlanıyor 

UTKU ÇAKIRÖZER Ankara 

Dışişleri Bakanı Abdullah Gül, Irak'ta yaşamını yitiren Türk şoförlerin ailelerine yardım için hükümete öneride bulunmaya hazırlanıyor. Hayatını kaybeden şoförlerin sigortasız olması nedeniyle büyük sıkıntı çeken ailelere yardım için çalışma grubu kuruldu. Hazırlanan öneri paketi Bakanlar Kurulu'nda kabul edilirse, ailelere Başbakanlık Sosyal Yardımlaşma ve Dayanışmayı Teşvik Fonu'ndan yaklaşık 15 - 20 milyar lira yardım sağlanacak. 

Kamyonlardan 3 dolar 
Öneri paketi, Irak'a giren her kamyondan 3 - 5 dolar alınmasını, oluşturulan havuzdan şoförlerin maddi kayıplarının karşılanmasını, şoför ve kamyonunun sigortalanmasını da kapsıyor. ABD'nin, Irak'ta kendi kurumlarına mal taşıyan şirketlere sigorta ödemesi yapmasına rağmen, şirketlerin sigortalama yapmadığını belirten kaynaklar, bunun önlenmesi için bir kontrol mekanizması kurulacağını bildirdi. 

Irak'ta 3 Türk şoför daha öldürüldü 

DIŞ HABERLER SERVİSİ 
Irak'ın başkenti Bağdat'ın kuzeyindeki Beyci yakınlarında 2 Türk şoförün daha öldürüldüğü bildirildi. Polis yetkilisi Hamid Alvan, saldırganların kamyonları ateşe verdiğini de söyledi. Musul yakınlarında cuma günü saldırıya uğrayan 10 Türk şoförden Veysi Tekin'in öldüğü Enver Akgündüz ve Nuri Temiz'in yaralandığı öğrenildi. 7 şoförün akıbeti konusunda ise haber alınamadığı kaydedildi. 


</TEXT>
</DOC>
