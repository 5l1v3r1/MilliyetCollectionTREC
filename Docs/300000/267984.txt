<DOC>
<DOCNO> 267984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/dunya/dun01.html </URL>
<DATE> 2004/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Michael Moore'un kurultay şovu 
</HEADLINE>
<TEXT>


YASEMİN ÇONGAR Washington 


ABD Başkanı George W. Bush'un 2 Kasım seçimleri için partisinin resmen başkan adayı olacağı Cumhuriyetçi Parti'nin New York kongresi önceki akşam başladı. Bush yönetiminin 11 Eylül sonrasındaki uygulamalarını ve Irak Savaşı'nı eleştiren "Fahrenheit 9 11" belgeseliyle Cannes Film Festivali'nde ödül alan yönetmen Michael Moore, Cumhuriyetçilerin kurultayında da başrole çıktı. 
Filmi, ABD'de Cumhuriyetçilerin nefretini kazanan Moore, New York'ta pazar günkü Bush karşıtı gösteriye katılmıştı. Kurultayı da "gazeteci" sıfatıyla izleyen Moore, ilk akşam Senatör John McCain'in konuşmasında gündeme geldi. McCain'in, Moore'dan adını vermeden "samimiyetsiz bir yönetmen" diye söz ederek, filminde Irak'ta Saddam rejiminin zorbalığını gözden kaçırmasını eleştirmesi üzerine, salondaki binlerce delege Moore'u yuhaladı. Yönetmen, gülerek ve kasketini çıkararak selam verince, "Dört yıl daha" sloganlarıyla inleyen salon uzun süre yatışmadı. 
Salondakilere "Bush'un 2 ayı kaldı" karşılığını veren Moore daha sonra, "Cumhuriyetçilerin kendisine gösterdiği tepkinin, filminin gişe başarısını artıracak olmasından" memnun olduğunu söyledi. 


</TEXT>
</DOC>
