<DOC>
<DOCNO> 280734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonspo11.html </URL>
<DATE> 2005/03/15/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
En gollü maçlar Konyaspor'un... 
</HEADLINE>
<TEXT>

     Birinci Süper Ligin bu sezon en fazla gol atan ve gol yiyen 4'üncü takımı olan Konyaspor'un maçlarında bu sezon fileler toplam 92 kez havalandı. 
     Bu yıl Süper Lig'de ikinci yılını geçiren Konyaspor, en fazla gol atan takım sıralamasında 63 gol atan Fenerbahçe, 50'şer gol kaydeden Beşiktaş ve Trabzonspor'un hemen arkasından geliyor. 47 gollü yeşil- beyazlılar şampiyonluğa oynayan Galatasaray'ın 1 gol önünde bulunuyor. 
     Konyaspor, açık ve hücuma dönük futbolu tercih etmesi nedeniyle ligde 24 maçta attığı 47 gole karşın yediği 45 golle en fazla gol yiyen 4'üncü takım olarak da dikkat çekiyor. 
     Buna göre Konyaspor'un bu sezon yaptığı maçlarda fileler toplam 92 kez havalandı. Maç maçına 3.84 gol ortalaması ile Konyaspor'un müsabakaları bu yıl Süper Lig'in en gollü karşılaşmaları oldu. 
     Konyaspor Basın Sözcüsü Bahattin Karapınar, gol ortalamasının maçların izleyiciye verdiği keyfi ortaya koyduğunu anlattı. 
     Her zaman futbolu güzelleştirmeyi hedeflediklerini vurgulayan Karapınar, ''Biz futbolu çirkinleştirmiyoruz. Bunu da rakamlar açıkça gösteriyor. Bizim maçlarımıza gelenler keyif alıyor. Maçları güzelleştiren gollerdir'' dedi. 
     Karapınar, maçta önde olsalar bile kapalı bir oyun anlayışını hiç düşünmediklerini ifade ederek, ''Açık futbolu seviyoruz. Çok atıyoruz, çok yiyoruz, ama maçı izlemeye gelenlere keyifli bir karşılaşma izletiyoruz. Seyirci sıkıntısının yaşandığı şu günlerde Türkiye liglerinde her takım maçı güzelleştirmeye çalışmalıdır'' diye konuştu. 
     
</TEXT>
</DOC>
