<DOC>
<DOCNO> 299324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/ekonomi/eko02.html </URL>
<DATE> 2004/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye, sanal kumarın peşinde 
</HEADLINE>
<TEXT>


İnternette oynatılan şans oyunlarına ayda 2 milyon dolar yatırılıyor. Devlet, bir yandan sanal kumarı nasıl önleyeceğini, diğer yandan nasıl vergilendireceğini araştırıyor 


Gelirler Genel Müdürlüğü internette oynatılan şans oyunlarının vergilendirilmesi için harekete geçti. Bu tür oyunların nasıl vergilendirilebileceği yönünde teknik araştırmalar yapılıyor. 
Türkiye'de sanal kumara her ay kredi kartlarıyla ortalama 2 milyon dolar yatırılıyor. Sanal kumar büyükşehirlerin yanı sıra özellikle Güneydoğu'da büyük ilgi görüyor. Milli Piyango İdaresi koordinatörlüğünde başlatılan ve Adalet, İçişleri, Maliye ve Turizm bakanlıkları ile Emniyet Genel Müdürlüğü, BDDK, üniversiteler ve internet sağlayıcıların da katıldığı çalışmalarda, üç alt komisyon oluşturuldu. Bu komisyonlardan biri sanal kumarın sosyal boyutu üzerinde dururken, biri internet kanalıyla oynanan şans oyunlarına karşı alınacak teknik önlemleri, bir diğeri de bu oyunlar için başvurulacak mali önlemleri araştırıyor. 

'Perde sistemi yavaşlatır' 
Önlemler konusunda çeşitli alternatifler de gündeme getirildi. Bu alternatiflerden birisi kumar sitelerinin perdelenmesi. Ancak bu konuda sonuç alınamadı. İnternet sağlayıcıları, yüzlerce sitenin perdelenmesinin ardından diğer sitelere girilirken çeşitli gecikmeler ortaya çıkabileceğine işaret ettiler. Bu çalışmalarda bir grup da sanal alemde oyun oynatan işletmelere Türkiye'de belirlenen bir bölgede izin verilmesini önerdi. Bu konuda faaliyet gösteren şirketlerin, internet merkezini serbest bölge benzeri belirlenen bölgede kurması ve program altyapısını burada oluşturarak, yönlendirmesi gündeme getirildi. Bu şekilde sanal oyun sitelerinin mali ve yasal açıdan da kontrol altına alınabileceğini vurgulayan görüş sahipleri, belirlenen bu yerlerde faaliyet izni almayan sitelere de perdeleme önerisinde bulundu. 


</TEXT>
</DOC>
