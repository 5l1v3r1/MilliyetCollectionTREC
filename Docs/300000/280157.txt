<DOC>
<DOCNO> 280157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonyas04.html </URL>
<DATE> 2004/10/14/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
İkinci dili öğrenmek beyni değiştiriyor... 
</HEADLINE>
<TEXT>

     İkinci dili öğrenmenin, beynin anatomisinde değişikliklere yol açtığı ortaya çıktı. 
     İngiliz bilim adamları, iki dil konuşanların beyinlerinde dille ilgili bölümdeki gri cevherin daha kalın olduğunu, ikinci dilin erken yaşta öğrenilmesinin bu bölgeyi genişlettiğini söylediler. 
     Londra Üniversitesi öğretim görevlisi nörolog Andrea Mechelli, ''İki dil bilenlerde bu kesimdeki gri cevher, tek dil bilenlere oranla kalın, özellikle ikinci dili hayatının ilk dönemlerinde öğrenenlerde'' dedi. 
     Bunun, ikinci dile ne ölçüde yetkin olunduğuyla bağlantılı olduğunu da dile getiren Mechelli, 35 yaşından sonra öğrenilen dilin de beyni değiştirdiğini, ancak başka bir dili erken yaşta öğrenenlere göre değişikliğin daha az olduğunu belirtti. 
     Mechelli ve ekibinin, tek dil bilen 25, 5 yaşından önce ikinci dil öğrenen 25 ve ileriki yaşlarda ikinci bir dil öğrenen 33 kişinin beyinlerinde gri cevherin kalınlığını inceledikten sonra bu sonuca vardığı kaydedildi. 
     Nature dergisinde yayınlanan araştırmaya katılanların İngiliz olduğu, 5 yaşından önce ikinci dil öğrenenlerde, sol ön parietal korteksteki gri cevherin, tek dil bilenler ve 10-15 yaşlarında ikinci dil öğrenenlere göre daha kalın olduğunun görüldüğü bildirildi. 
     Mechelli, gri cevherin kalınlığına bakarak kişinin ikinci dile ne kadar hakim olduğunun anlaşılabileceğini ifade ederek, ''Bu, geç yaştan ziyade erken yaşta öğrenmenin daha iyi olduğu fikrini destekliyor, çünkü beyin yapısal olarak değişerek yeni dilleri yerleştirmeye ve onlara uyum göstermeye daha yatkın'' dedi. 
     Andrea Mechelli, beynin bu yeteneğinin zamanla azaldığını da sözlerine ekledi. 
     Beyinde dille ilgili bölümde görülen gri cevher, aktif nöron veya beyin hücrelerinden oluşuyor. Bilim adamları, gri cevherdeki büyümenin hücrelerdeki büyüme veya sayılarındaki artıştan mı yoksa aralarındaki bağlantılardan mı kaynaklandığını henüz bilmiyor. 
     
</TEXT>
</DOC>
