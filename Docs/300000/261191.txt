<DOC>
<DOCNO> 261191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sontur12.html </URL>
<DATE> 2004/08/06/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Dayak yedi, gasp senaryosu anlattı 
</HEADLINE>
<TEXT>

     Fatih KARAÇALI - ADANA DHA 
ADANA'da, kendisini döven 5 kişinin parasını da gasp ettiğini öne süren taksici 32 yaşındaki Tamer Doğan'ın iddiaları yalan çıktı. Dayak yiyen taksicinin, bunu gururuna yediremediği için gasp senaryosunu uydurduğu belirlendi. 
     Çakmak Caddesi'nden, 01 T 0115 plakalı taksisiyle Turhan Cemal Beriker Bulvarı'na çıkışta yayalara yol vermek için duran Tamer Doğan, iddiaya göre, plakasını alamadığı bir otomobildeki 5 kişinin saldırısına uğradı. Saldırı sonucu atleti parçalanıp, gözü moraran taksici, polise başvurup, kendisini döven kişilerin 2.5 milyar lira parasını da gasp ettiğini söyledi. Taksiciliğin yanı sıra, fidan yetiştiriciliği de yapan Doğan, "İşyerinin günlük hasılatı olan 2.5 milyar lirayı yatırmak için bankaya gitmiştim. Sıra olduğu için bankadan ayrıldım. Caddede yayalara yol vermek için durduğumda, içinde bir kadınla iki erkeğin bulunduğu otomobilden bana, Neden yayalara yol veriyorsun Yola devam etsene' diye bağırdılar. Araçlar için yeşil ışık yanınca ilerledim, aynı aracı taksimin önüne kırıp, beni durdurdular. Ben araçtan inemeden beni yumruklayarak dövdüler. Onlar gittikten sonra sağ ön koltukta içinde 2.5 milyar lira olan siyah poşetin de alındığını fark ettim'' dedi. 
     
     GASP YALANI 

     Ancak, polisin araştırması sonucu Doğan'ın gerçekten dayak yediği, iki ayrı araçtan inen 5 kişinin saldırısına uğradığı, ancak, gasp konusunda yalan söylediği ortaya çıktı. Bazı sözlerinin çelişkili olması üzerine, yalan söylediğini itiraf eden Doğan, "O kişilerin beni dövmesi gururuma dokundu. Bu yüzden parayı eve saklayıp, gasp edildiğimi söyledim. Belki birileri araçların plakasını almıştır diye düşündüm. Yakalandıklarında da fazla ceza almaları düşüncesiyle gasp edildiğimi söyledim'' diye konuştu. 
     Polis, dayak atanları araştırırken, taksici hakkında da, Yalan beyanda bulunarak adli mercileri yanıltmak' iddiasıyla işlem yaptı. Doğan, sorgulamasından sonra çıkarıldığı mahkemece tutuksuz yargılanmak üzere serbest bırakıldı. 

     
</TEXT>
</DOC>
