<DOC>
<DOCNO> 298742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sonspo09.html </URL>
<DATE> 2004/12/18/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Beşiktaş, moral arıyor... 
</HEADLINE>
<TEXT>

     UEFA Kupası'na Parma'ya 3-2 yenilerek 2. turda veda eden Beşiktaş, gözünü Akçaabat Sebatspor ile yarın yapacağı Birinci Süper Lig maçına çevirdi. 
     Ligde yaptığı son 3 maçı da kazanarak çıkışa geçen siyah-beyazlılar, lig sonuncusu Akçaabat Sebatspor'u da yenerek, sezonun ilk yarısını 3 puanla kapatmayı amaçlıyor. 
     
     YİNE SEYİRCİSİZ 
     Çaykur Rizespor maçında tribünde bir taraftarın öldürülmesi sonrasında Futbol Federasyonu Profesyonel Futbol Disiplin Kurulu PFDK tarafından verilen 3 maçlık cezası süren Beşiktaş, yarınki karşılaşmayı da seyircisinden yoksun oynayacak. 
     BJK İnönü Stadı'nda saat 19.00'da başlayacak ve Digitürk Lig TV'den naklen yayınlanacak maçı hakem Erol Ersoy yönetecek. 
     Beşiktaş, hazırlıklarını bu akşam yapacağı basına kapalı idmanla tamamlayacak. Teknik direktör Vicente Del Bosque, 18 kişilik maç kadrosunu idman sonrası belirleyecek. 
     
     AKÇAABAT SEBATSPOR İLE 3. MAÇ 
     İki takım ligde yarın 3. kez karşı karşıya gelecek. 
     Beşiktaş, Birinci Süper Lig'e geçen sezon yükselen Akçaabat Sebatspor ile oynadığı 2 maçtan 1'ini kazanırken, 1'inden mağlup ayrıldı. 
     2003-2004 sezonunun 16. haftasında, 13 Aralık 2003 tarihinde Hüseyin Avni Aker Stadı'nda oynadığı maçı 2-1 kazanan siyah-beyazlılar, 9 Mayıs 2004'te BJK İnönü Stadı'ndaki rövanşı ise 2-0 yitirdi. 
     
</TEXT>
</DOC>
