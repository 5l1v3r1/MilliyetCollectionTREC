<DOC>
<DOCNO> 278302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/yazar/guclu.html </URL>
<DATE> 2004/10/08/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
AB de YÖK değişsin diyor 
</HEADLINE>
<TEXT>


AB'ye girdik diye sevinç naraları attığımız gün İstanbul'da yağmura teslim olduk. Dünkü gazete manşetleri ile bugünküleri bir araya getirdiğinizde neden bize bu kadar temkinli baktıkları, hiç şaşırtıcı olmaz. 
AB İlerleme Raporu'nda YÖK'e de atıfta bulunuluyor. AB Komisyonu, YÖK'e tıpkı bizler gibi eleştirel bir şekilde yaklaşıyor. Mevcut yapının üniversitelere akademik ve idari özerklik tanımadığı belirtilerek, bu konuda acilen bir reforma ihtiyaç olduğu vurgulanıyor. 
AB Komisyonu, üniversitelerdeki mali özerkliği göz ardı etmiş. Nasıl ki YÖK, idari ve akademik özerkliği ambargo altına aldıysa, hükümet de mali özerkliği kontrolü altında tutuyor. Raporda bu da yer almalıydı. 
YÖK reformunu, Türk kamuoyu ısrarla istediği halde yıllardır gerçekleştiremedik. Bakalım şimdi ne olacak 
Zina gibi YÖK de ciddi bir tartışma konusu olacak mı 
Düne kadar aman YÖK'e dokunmayın diyen üniversiteler, etkili çevreler ve kamuoyu, AB'nin bu uyarısından sonra hala YÖK'ü savunmaya devam edecek mi 
Gelişmeleri merakla bekliyoruz. 
Geçen yıl derin dondurucuya kaldırılan YÖK tartışmaları, ne zaman gündeme gelecek 
İlgili çevreler bu konuda ocak ayını işaret ediyorlar. Yeni YÖK Yasası, ocakta Meclis'e gelecek ve geçecek diyorlar. 
"Peki ortada böyle bir taslak var mı " sorusuna ise, zamanı gelince görürsünüz yanıtını veriyorlar. 
Yani YÖK yasa tasarısıyla ilgili olarak kabinedeki değişikliği de beklemek gerekiyor. Bu konuda verilen takvim ise aralık sonu. Başbakan Erdoğan'ın, geçen yıl yaşanan zafiyetten sonra, YÖK konusuyla bizzat kendisinin ilgilendiği ve alternatif taslaklar hazırlattığı söyleniyor. Aynı şekilde YÖK Başkanı Teziç'in de farklı gruplara yeni taslaklar hazırlattığı belirtiliyor. 
Yani olası bir YÖK meydan savaşında tarafların elinde fazlasıyla taslak bulunacak. Duruma göre o olmazsa, bu olsun diyebilecekleri alternatif taslakları şimdiden hazırlatıyorlar. 
Bu arada Ayhan Alkış'ın ayrılmasından sonra sessizliğe bürünen Üniversitelerarası Kurul da yeni bir atağa kalkmaya hazırlanıyor. ÜAK'ın ilk işi, YÖK'ün kontrolünden kurtulmak. 
YÖK'le ilgili en son gelişme ise YÖK'ün kendi kendisiyle kavgası. Gürüz döneminde, YÖK Genel Kurulu'nun yetkileri büyük ölçüde, YÖK Yürütme Kurulu'na devredilmişti. Böylece YÖK Başkanı'nın, YÖK ve üniversitelerde istediği gibi at koşturması çok daha kolay oluyordu. Şimdi bu yetkiler yeniden Genel Kurul'a veriliyor. Böylece Alemdaroğlu konusunda Teziç 'le ters düşen yürütme kurulu üyeleri de etkisizleştirilmiş olacak. Akıllıca bir plan. Ama YÖK'e ve üniversitelere ne faydası olur Hiç. Kısır tartışmalar ve güç yarışında dengeler değişir o kadar... 

Özerk üniversite ama.. 
Toplumun en marjinal kesimlerinden yükselen özerklik istekleri bile üniversitelerden daha fazla. Üniversite özerkliğini, AB'ye varıncaya kadar hemen herkes kesim dile getiriyor. Ama üniversiteler susuyor. Oysa bunu en önce onların istemeleri gerekmiyor mu 
Bu hastalık, 12 Eylül'ün üniversitelere mirası. Ama aradan neredeyse çeyrek yüzyıl geçti. Savaşın bittiğinden habersiz Japon askerleri gibi üniversitelerimiz hala saklanmaya ve susmaya devam ediyorlar. 
Özetin özeti Üniversiteler artık hemen her konuda çok daha fazlasını isteyebilirler. YÖK'ün de, hükümetin de güdümünden kurtulabilirler. Çünkü arkalarında AB var. Bu fırsatı da kaçırlarsa vay hallerine... 



</TEXT>
</DOC>
