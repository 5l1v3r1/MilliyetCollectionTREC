<DOC>
<DOCNO> 289817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/soneko13.html </URL>
<DATE> 2004/11/18/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Bayramda hem kazandılar, hem coşturdular... En çok kim kazandı 
</HEADLINE>
<TEXT>

     Ramazan Bayramı'nda Antalya'da sahneye çıkan sanatçılar arasında en fazla ücreti, 65 milyar lira ile Sertap Erener ve organizatörü aldı. 
     Alınan bilgiye göre, Ramazan Bayramı boyunca Antalya Defterdarlığı Vergi Denetim ekipleri tarafından 325 tatil köyü, otel ve eğlence işyeri denetlendi. 
     Yapılan denetimlerde, 1 trilyon 675 milyar lira hasılat tespit edildi. Fiş ve fatura vermeyen işyerlerine de 33 milyar lira para cezası verildi. 
     Ramazan Bayramı boyunca Antalya'da bazı 5 yıldızlı otel ve tatil köyleri ile eğlence yerlerinde, Türkiye'nin ünlü sanatçıları sahne alarak hayranlarıyla buluştu. 
     Antalya'da sahne alan sanatçılar arasında en yüksek ücreti, Sertap Erener ve organizatörü aldı. Belek tatil beldesindeki Xanadu Oteli'nde sahneye çıkan Sertap Erener ve organizatörü 65 milyar, Lara-Kundu bölgesindeki Lares Park Oteli'nde sahneye çıkan Özcan Deniz 49 milyar lira, WOW Kremlin Palace Oteli'nde sahne alan Hülya Avşar 47 milyar, aynı tatil köyünde sahneye çıkan Mazhar-Fuat-Özkan MFÖ 30 Milyar, Emel Sayın ve Ahmet Özhan'ın da birlikte 20 milyar lira sahne ücreti aldığı öğrenildi. 
     En az ücreti ise Papillon Zeugma Oteli'nde hayranlarının karşısına çıkan Funda Arar aldı. Funda Arar, bir günlük sahne için 6 milyar lira ücret aldı. 
     
</TEXT>
</DOC>
