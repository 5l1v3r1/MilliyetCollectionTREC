<DOC>
<DOCNO> 290037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/spor/axspo03.html </URL>
<DATE> 2004/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Volkan'a Alman kancası 
</HEADLINE>
<TEXT>


Galatasaray'ın gurbetçi futbolcusuna, Stuttgart'ın talip olduğu bildirildi. Takımda fazla forma şansı bulamayan Volkan Arslan transfere sıcak bakarken, topu yönetime attı 

ERHAN TELLİ 


Resmi teklif geldi 
SARI - Kırmızılı kulüpte Cihan'a talip olan İtalyanlar'dan sonra, bu kez de Volkan Arslan için Almanlar kapıyı aşındırmaya hazırlanıyor. Galatasaray'ın orta sahasında unutulan yıldızlar arasında yer alan gurbetçi oyuncuya, Almanya'nın ünlü kulüplerinden Stuttgart'ın resmi teklifte bulunduğu öğrenildi. Volkan'ın öneriye sıcak baktığı, yönetimden gitmek için izin isteyeceği bildirildi. 

Masaya oturdu 
ALMAN yöneticilerle geçen hafta içinde İstanbul'da bir araya gelen Volkan, 1.5 yıl daha mukavelesi bulunduğunu hatırlattı, tarafların anlaşması halinde Stuttgart'ta oynamaya hazır olduğunu iletti. Stuttgart'ın, Galatasaray Yönetimi'ne resmi teklif getirmeye hazırlandığı öğrenildi. Fatih Terim döneminde Kocaelispor'dan transfer edilen Volkan, Hagi'nin göreve gelmesinin ardından formaya hasret kalmıştı. 

Hasan Şaş çok zor 

İyileşemedi 
CİM - BOM'DA Hasan Şaş'ın sakatlığı ciddiyetini koruyor. Milli Takım kampından sakat dönen futbolcunun, sol ayağının karın kasına yapışan üst adalesinde ödem meydana geldiği, bu nedenle yarınki Malatyaspor karşılaşmasında görev almasının çok zor olduğu ifade edildi. Kulüp doktoru Murat Çevik, Hasan'ın oynamasının sürpriz olacağını kaydetti. 

'Kayıp istemiyorum' 
RENKDAŞINI Ali Sami Yen Stadı'nda yarın ağırlayacak olan Galatasaray, bu karşılaşmanın hazırlıklarını dün yaptığı antrenmanla sürdürdü. Florya Metin Oktay Tesisleri'nin kapılarını dış dünyaya kapayan Teknik Direktör Hagi, oyuncularıyla bir toplantı yaparak, "Artık puan kaybı istemiyorum. Devre bitene kadar her maçı kazanmalıyız" dedi. Bu arada dünkü çalışmada genç oyuncu Zafer, Volkan ile girdiği bir ikili mücadele sonrası sakatlandı. 

'Üstüne gitmeyin' 

GALATASARAY Futbol Şube Sorumlusu, Hakan Şükür'ün üzerine, bilinçli olarak gidildiğini savundu. Gökşen, "Sanki birileri onun üzerine kampanya başlattılar" derken, golcünün Malatyaspor maçıyla yeniden çıkışa geçeceğine inandığını söyledi. Sarı - Kırmızılı yönetici, "Bu karşılaşmada iyi oynarız, tüm kötü izler silinir gider" diyerek takımın da düzeleceğini ifade etti. 

Petre kapıyı kapadı 

SARI - Kırmızılı kulüpte forma şansı bulamayan Ovidiu Petre, ülkesine dönmek istemiyor. Dinamo Bükreş'in transfer etmek istediği Rumen futbolcu, "Daha çok Türkiye'de başka bir takıma gitmek veya Avrupa'ya açılmak istiyorum. Romanya'da kendimi geliştirebileceğime inanmıyorum. Bu nedenle diğer teklifleri değerlendiriyorum" diye konuştu. 


</TEXT>
</DOC>
