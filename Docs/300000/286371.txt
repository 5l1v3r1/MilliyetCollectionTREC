<DOC>
<DOCNO> 286371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/soneko18.html </URL>
<DATE> 2004/11/05/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Genç Parti, TMSF'den 1 otobüs daha aldı... 
</HEADLINE>
<TEXT>

     Genç Parti, Tasarruf Mevduatı Sigorta Fonu TMSF tarafından haczedilen otobüslerden birini daha 221 milyar liraya satın aldı. 
     TMSF tarafından düzenlenen açık artırmada, daha önce Genç Parti'nin kiralık olarak kullandığı 6 otobüs toplam 1 trilyon 317 milyar liraya satıldı. 
     TMSF'nin Esentepe'deki satış merkezinde düzenlenen, 2 Kasım'da satılamayan 6 Mitsubishi Safir model otobüsün açık artırmasına, 25 kişi katıldı. 
     Ses sistemine sahip 34 GP 352 plakalı 2002 model otobüs, Genç Parti Genel Başkan Yardımcısı Şükrü Karadağ tarafından 221 milyar liraya satın alındı. 
     Karadağ, ilk ihalede Genç Parti adına 2 otobüs aldıklarını, Genel Merkez'de yapılan toplantı sonucu 1 otobüs daha alınmasına karar verildiğini belirterek, bugün satın alınan otobüsün seçim döneminde kullanılacağını söyledi. 
     Karadağ, bugünkü ihalede talepten dolayı otobüs fiyatının yükseldiğini kaydetti. 
     2 Kasım tarihindeki ihalede, Genç Parti 2 otobüsü toplam 305 milyar liraya satın almıştı. 
     İhalede, satılan diğer otobüslerin turizm amaçlı kullanılacağı bildirildi. 
     
</TEXT>
</DOC>
