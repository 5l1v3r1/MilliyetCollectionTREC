<DOC>
<DOCNO> 283912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonyas13.html </URL>
<DATE> 2004/10/27/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Havaalanında 600 kaçak kurbağa yakalandı 
</HEADLINE>
<TEXT>

     Güney Amerika'dan Belçika'ya kaçak olarak kurbağa getiren 3 kişi gözaltına alındı. 
     Brüksel Savcılığı, Panama'dan gelen bir uçağın 3 Belçikalı yolcusunun valizlerinde çok sayıda fotoğraf filmi kutusu bulunduğunu, bu kutuların içinde 1,5 santimetre boyunda toplam 600 zehirli kurbağa ele geçirildiğini bildirdi. 
     Belçikalı gümrükçüler, Güney Amerika'dan getirilen bu kurbağaların her birinin, kaçakçılar ve koleksiyoncular piyasasında 200 euroya alıcı bulduğunu belirttiler. 
     Ele geçirilen kurbağaların küçük bir kısmının yolculuk sırasında öldüğü, Avrupa'da bugüne kadar görülmemiş bir kaçakçılık yönteminin söz konusu olduğu ifade ediliyor. 
     Savcılık, hayvanların Anvers Hayvanat Bahçesi yetkililerine teslim edildiğini bildirdi. 
     Brüksel havaaalanında geçen hafta da Tayvan'dan Belçika'ya getirilen ve veba mikrobu taşıyan iki kartal ele geçirilmişti. 
     Belçika hükümeti, Bangkok'tan Viyana aktarmalı olarak Brüksel'e gelen uçaktaki yolcuların ve ''kartal kaçakçısı'' Tayvanlının bulunması için AB Komisyonu'ndan yardım istemişti. 
     Komisyon, bugüne kadar 6 Asya ülkesinde 30 kişinin ölümüne neden olan ve AB'ye girmemesi için büyük çaba harcanan salgını önlemek amacıyla uçak yolcularına yönelik mesaj yayınladı. 
     Yolculara doktora gitmelerini ve adreslerini bildirmelerini öneren bu çağrı mesajının ardından Tayvanlı kaçakçı ve bazı yolcular, yetkililerle temas kurarak sağlık kontroluna alındı. 
     Kimlikleri belirlenen, ancak adresleri bilinmeyen bazı yolcuların aranmasına da devam ediliyor. 
     Belçikalı yetkililer, hasta kartalların ve bunlarla aynı yerde karantinada tutulan bin kadar diğer hayvanın itlaf edildiğini bildirdiler. 
     Kartallarla temasta olan veteriner ve gümrükçüler de sağlık kontrolünden geçirilerek gözlem altına alındı. Kontrol sonuçlarının gelecek hafta belli olacağı duyuruldu. 
     
</TEXT>
</DOC>
