<DOC>
<DOCNO> 259927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sondun35.html </URL>
<DATE> 2004/08/02/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
Gürcistan, Acaristan sorunu 2006'da çözülecek 
</HEADLINE>
<TEXT>

     Gürcistan Cumhurbaşkanı Mihail Saakaşvili, Acaristan özerk bölgesinde yaşanan tüm altyapı sorunlarının 2006'ya kadar çözüleceğini belirtti. Batum'da temaslarda bulunan Saakaşvili, Acaristan Yüksek Meclisi'nin toplantısında yaptığı açıklamada, bölgede bir tünel inşa edileceğini belirterek, halkın sosyal sorunlarının çözüm bulmasının öncelikleri arasında yer aldığını kaydetti. 
     Acaristan'ın tüm altyapı sorunlarının çözüme kavuşturulmasında kararlı olduklarını ifade eden Saakaşvili, bu konuda başlatılan çalışmaların 2006'ya kadar sona erdirileceğini ifade etti. 
     Bu arada, Acaristan Yüksek Meclisi'nin onayladığı yeni bakanlar kurulunun başına eski vali Levan Varşalomidze'nin getirildiği kaydedildi. Acaristan'daki yeni bakanlar kurulunda, Maliye ve Ekonomi Bakanlığı, Çalışma-Sosyal Güvenlik ve Sağlık Bakanlığı, Tarım ve Köyişleri Bakanlığı ile Milli Eğitim ve Kültür Bakanlığı olmak üzere 4 bakanlığın yer aldığı ifade edildi. 
     
</TEXT>
</DOC>
