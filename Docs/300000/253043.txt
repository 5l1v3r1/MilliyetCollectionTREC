<DOC>
<DOCNO> 253043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sonsiy15.html </URL>
<DATE> 2004/07/05/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Öymen NATO Zirvesi'nde "evsahipliğinin'' ötesinde birşeyler yapılmalıydı 
</HEADLINE>
<TEXT>

     CHP Genel Başkan Yardımcısı Onur Öymen, Başbakan Recep Tayyip Erdoğan'ın, AB ile müzakerelere 2005 yılının ilk aylarında başlanacağı yolundaki düşüncesinin çok gerçekçi olmadığını savunarak, ''Keşke olsa ama çok zor'' dedi. 
     Öymen, CHP Grup Başkanvekili Haluk Koç ile birlikte TBMM'de düzenlediği basın toplantısında, AB ve NATO zirvesine ilişkin değerlendirmelerde bulundu. 
     AB'ye giriş sürecine ilişkin toplantılar çerçevesinde, iktidar ve muhalefete mensup milletvekillerindan oluşan Parlamento heyeti ile Hollanda'ya gittiklerini ifade eden Öymen, görüşmelerde, daha önce Türkiye'ye karşı daha katı bir yaklaşım sergileyen Liberal Parti'nin bu konuda yumuşadığına dair işaretler aldıklarını ifade etti. Bunun olumlu bir gelişme olduğunu kaydeden Öymen, ''Ancak Hollanda kamuoyunun bazı itirazları halen devam ediyor''diye konuştu. 
     CHP olarak, AB Komisyonu'nun 6 Ekim'de yayınlayacağı raporda Türkiye ile müzakerelere hayır çıkmasını beklemediklerini belirten Öymen, şöyle konuştu 
     ''Ancak, raporda herşeyiniz çok iyi hemen tarih veriyoruz kararının çıkması da zordur. Komisyon, raporunda topu Aralık ayında yapılacak zirve toplantısına atacaktır. Bize göre Türkiye'nin 2005 yılında AB ile müzakerelere başlaması kararı başarıdır ve bu sürecin uzatılması doğru olmaz. Kayıtsız koşulsuz bu müzakereler 2005 yılında başlamalıdır. 
     Başbakan'ın 2005 yılı başlarında bu müzakerelerin başlayacağı açıklaması çok gerçekçi olmaz. Keşke olsa ama çok zor. O nedenle önümüzdeki aylarda çok çalışmamız lazım. Biz CHP olarak bu konuda görevimizi yapıyoruz ve yapmaya devam edeceğiz'' Öymen, geçtiğimiz hafta İstanbul'da yapılan NATO zirvesinden Türkiye'nin beklentilerine yönelik kararlar çıkmadığını öne sürerek, zirve bildirisinde Kuzey Irak'taki terör örgütüne yönelik açık bir ifadenin metinde yer almamasını eleştirdi. Metinde konunun muğlak ve genel ifadelerle geçiştirildiğini belirten Öymen, ''Türk hükümeti burada ağırlığını koyamamıştır. Türkiye, NATO zirvesinde çok iyi evsahipliğinin ötesinde de birşeyler yapmalıydı. Bunlar gelir geçer ama kalıcı olan belgelerdir''dedi. 
     Onur Öymen, Kuzey Iraklı askerlerin eğitimi için bölgeye asker göndermeye Fransa ve Almanya'nın net biçimde karşı çıktığını ve bu koşullarda Irak'a asker göndermeyi reddettiklerini hatırlatarak, ''Ancak Türkiye'nin bu konuda da sesi çıkmamıştır. Türkiye'nin bölgeye asker göndermeme konusunda Fransa ve Almanya'dan daha fazla gerekçesi vardır'' diye konuştu. 
     
</TEXT>
</DOC>
