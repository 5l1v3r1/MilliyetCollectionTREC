<DOC>
<DOCNO> 269652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/yasam/yas01.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aydınlı şehitler' anıtlaşıyor 
</HEADLINE>
<TEXT>


GÜRKAN AKGÜNEŞ İstanbul 

Çanakkale Savaşı'nda şehit düşen binlerce Aydınlı Mehmetçiğin isimleri, doğdukları topraklarda dikilecek 10 anıtla ölümsüzleşiyor. 
Aydın İli ve İlçeleri Kültür ve Eğitim Derneği, savaşa Aydın'dan katılan Mehmetçiklerin anısını, şehitlerin doğdukları topraklara dikeceği anıtlarla yaşatacak bir proje hazırladı. Dernek Başkanı Ünal Uyguç, Avustralya ve Yeni Zelanda'dan gelen binlerce kişinin her yıl Anzak Koyu'ndaki buluşmasından etkilenerek, iki yıl süren çalışma sonucu savaşa Aydın'dan katılan 1771 şehitin ismini tespit etti. Emekli Tümgeneral Sıtkı Aydıner ile birlikte Genelkurmay Harp Dairesi'ndeki kayıtları da inceleyen Uyguç, listeyi Genelkurmay'a da onaylattı. Şehit listesi Aydın ve ilçe belediyeleri yardımıyla yöre halkıyla paylaşılıp gerekli düzeltmeler yapıldı. 
Anıtlar, eylülden itibaren Aydın ile ilçelerinden Nazilli, Karacasu, Kuyucak, Bozdoğan, Kuşadası, Çine, Germencik, Yenipazar, Söke'de açılmaya başlanacak. Anıtlarda, bacağı kopmak üzere olan bir İngiliz subayının, bir Türk askeri tarafından kurtarılışını simgeleyen rölyef de yer alacak. 





</TEXT>
</DOC>
