<DOC>
<DOCNO> 266353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sontur14.html </URL>
<DATE> 2004/08/25/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Taşıma ihalesinde kavga 8 yaralı 
</HEADLINE>
<TEXT>

     Adana'nın Aladağ İlçesi'nde yapılan taşıma ihalesine katılan aynı köyden iki grup, taş ve sopalarla birbirine saldırdı. Olayda 8 kişi yaralandı, 15 kişi gözaltına alındı. 
     Aladağ İlçe Milli Eğitim Müdürlüğü'nde yapılan okul servisi taşımacılığı ihalesine katılan ilçeye bağlı Gerdibi Köyü'nden iki grup arasında tartışma çıktı. Tartışmanın büyüyerek kavgaya dönüşmesiyle iki gruptan çok sayıda kişi, Milli Eğitim Müdürlüğü binası önünde taş ve sopalarla birbirine saldırdı. 
     İlçe Jandarma Komutanlığı ekiplerinin güçlükle ayırdığı kavganın ardından 15 kişinin gözaltına alındığı öğrenildi. 
     Kavgada, yaralanan Gerdibi Köyü Muhtarı Mehmet Yapıcı ile Muhammed Yapıcı, Enis Alıklı, Abdil Akça, Bahri Boran, Eyüp Aktaş, Mülayim Gözüküçük ve Fahrettin Aktaş, Aladağ Sağlık Ocağı'nda tedavi altına alındı. 
     Yetkililer, jandarma ekiplerinin ilçede geniş güvenlik önlemleri aldığını, olayla ilgili soruşturmanın sürdürüldüğünü bildirdiler. 
     
</TEXT>
</DOC>
