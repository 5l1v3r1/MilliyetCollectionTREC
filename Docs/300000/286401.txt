<DOC>
<DOCNO> 286401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonsiy07.html </URL>
<DATE> 2004/11/05/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Komisyon'da "Ladinci" gümrükçüler tartışması 
</HEADLINE>
<TEXT>

     ÖNDER YILMAZ Ankara 

TBMM Plan ve Bütçe Komisyonu'nda, Gümrük Müsteşarlığı Teftiş Kurulu Başkan Yardımcısı Hasan Gelmez ile İzmit Gümrük Muhafaza Baş Müdür Vekili Nevzat Er'in ABD'de, Usame Bin Ladin'in hücre evlerinde kaldığı iddiası ortaya atıldı. CIA'nın, sözkonusu iki görevlinin geri çekilmesi için Türkiye'ye rapor gönderdiği öne sürülürken, Gelmez ve Er iddiaları reddetti. 
     Komisyon'a üye olmayan CHP Adana Milletvekili Kemal Sağ, Gümrük Müsteşarlığı 2005 bütçesinin görüşüldüğü toplantıya gelerek, CIA'nın, iki Türk gümrük görevlisinin Ladin'in hücre evinde kaldığını tespit ettiğini, Türkiye'ye, geri çekmeleri için resmi rapor gönderdiklerini öne sürdü. 
     Sağ, Devlet Bakanı Kürşat Tüzmen'e, "Bu olaydan haberiniz var mı Gereğini yaptınız mı " diye sorunca, Tüzmen, "Gerçekliği yok. Asılsız bir duyum" karşılığını verdi. 
     Sağ, Milliyet'in sorusu üzerine, Er ve Gelmez'in ABD'de kalacaklarını bildirdikleri adreste bulunamadıklarını, CIA'nın, Ladin hücrelerini izlerken, sözkonusu iki kişiye ulaştığını söyledi. Sağ, "Dışişleri Bakanlığı'na bu yönde bir rapor verilmiş. Bakan yok' diyor. O raporu bulup getireceğim" dedi. 
     
     ABD'deydik 
     2002'de ABD'de olduğunu Milliyet'e doğrulayan Gelmez, "Geçici görevlendirme ile gönderilmiştik. Orada bir yıl süre ile kaldık. Geri çekilmemiz gibi bir durum sözkonusu değil. Görevimizi tamamlayıp döndük" diye konuştu. 
     Er ise, CHP'li Sağ'ın iddiasını kanıtlaması gerektiğini belirterek, "Ben de 2002'de ABD'ye geçici görevli olarak gittim. Florida'da daha önce hangi adresi bildirdiysek orada kaldık. Sayın vekil o bilgiyi nereden aldı bilmiyorum. İddia sahibi iddiasını ispatla mükelleftir. Asla böyle birşey yok" dedi. 
     
     Turagay Yanlış adres bildirmişler 
     Gümrük Müsteşar Vekili Tuna Turagay ise, konuyu şifahi olarak incelettirdiğini bugün de dosya incelemelerini yaptıracağını belirtirken, şunları söyledi 
     "Şifai incelememe göre arkadaşlarımızdan Gelmez, kalacağı adresi tanıdıklarının işyeri adresi olarak bildirmiş. ABD makamları 11 Eylül olaylarından sonra ülkedeki müslümanların adreslerini tek tek gözden geçirme işlemi sırasında arkadaşımızı verdiği adreste bulamamış. ABD Gümrük makamından arkadaşımızla görüşme istemişler. Adres düzeltilmiş ve bir sıkıntı yaşanmadan görelendirme sonuna kadar ABD'de kalmış. Yine Gelmez ve Er arkadaşlarımızın ABD'de görevlendirildiği Dışişleri Bakanlığı'na bildirilmemiş. Dışişleri de ABD'yi bilgilendiremediği için 11 Eylül araştırmaları sırasında bu iki arkadaşımızın görevli olup olmadığı sorulmuş. Hepsi bu. Yoksa sınırdışı, geri çekin diye birşey yok. Konuya ilişkin resmi dosyaları ise bugün inceleyeceğim." 
     
</TEXT>
</DOC>
