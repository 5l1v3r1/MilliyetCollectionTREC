<DOC>
<DOCNO> 291195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sontur11.html </URL>
<DATE> 2004/11/22/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
71 yaşında ikinci evliliğini yaptı, boşanma davası açtı Karım huysuz 
</HEADLINE>
<TEXT>

     Cem BAKIRCI ERZURUM, DHA 

ERZURUM'un Şükrüpaşa Mahallesi'nde bakkallık yapan 71 yaşındaki Bekir Bezer, 10 ay önce ikinci evliliğini yaptığı 64 yaşındaki Meryem Bezer'den çabuk bıktı. Boşanma davası açan Bekir Bezer, "Karım huysuz çıktı'' dedi. 
     Dört çocuk babası Bekir Bezer, eşi Binnaz Bezer'in önceki yol böbrek yetmezliği sonucu ölmesi üzerine 10 ay önce kendisi gibi dul olan 64 yaşındaki Meryem Bezer Aktaş ile evlendi. 
     Geçen ay Erzurum Aile Mahkemesi'ne başvuran Bekir Bezer, eşi Meryem Bezer'den şiddetli geçimsizlik yüzünden boşanmak istediğini söyledi. Evliliklerinin giderek çekilmez olduğuna işaret eden Bekir Bezer, "Karım, huysuz çıktı. Beni de huysuz etti. Geçinemediğimiz için boşanmak istiyorum'' dedi. 
     Boşanma davası duruşmasına gelen Meryem Bezer de, "Aramızdaki yaş farkı yüzünden her gün kavga ediyoruz. Ben de bıktım Hakim bey. Allah rızası için bizi boşayın. Uyuşamadık bir kere'' dedi. 
     
     HAKİM REDDETTİ 
     Mahkeme Başkanı Yunus Özgür, Bekir Bezer'in açtığı boşanma davası ile ilgili olarak tanık gösterdiği 4 kişinin ifadesine başvurdu. Ancak tanıklar, çiftin kavgalarına tanık olmadıklarını söyledi. Bunun üzerine şiddetli geçimsizlik iddialarını inandırıcı bulmadığını vurgulayan Mahkeme Başkanı Özgür, boşanma talebini reddetti. 
     Bekir Bezer, duruşmadan sonra "Ne yapalım Allah can sağlığı versin. Nasipte boşanmak yokmuş. İnşallah düzelir, evliliğimizi sürdürürüz'' derken Meryem Bezer de aynı dilekte bulundu, "İnşallah bundan sonra kavgasız gürültüsüz geçiniriz'' dedi. 
     
</TEXT>
</DOC>
