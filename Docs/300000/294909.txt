<DOC>
<DOCNO> 294909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/yazar/guclu.html </URL>
<DATE> 2004/12/05/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Sağlıkta mucizeler yaratıyoruz 
</HEADLINE>
<TEXT>


Türkiye'nin neresine gitsem, müthiş sağlık merkezleri ile karşılaşıyorum. Her şeyin en iyisi gibi hastanelerin en iyisi de İstanbul'da diyenlerden değilim. Evet İstanbul'da çok donanımlı hastaneler var ama diğerlerini de göz ardı etmeyelim. 
Şu an için 50 milyon doların üzerinde harcama yapılarak kurulan ve dünya kalitesinde hizmet veren en az 20 hastanemiz var. Bunların pek çoğu da üniversite hastaneleri. 
Dünya çapında doktorlarımızın olduğunu ve en zor ameliyatları, en az riskle gerçekleştirdiklerini hatırlatmakta da yarar var. 
Birilerini yazsam diğerlerine haksızlık olur. Onun için sadece son bir yıl içerisinde gidip gördüklerimi yazarsam, diğerleri kırılmasınlar. En kısa zamanda onları da görüp aynı keyfi yaşamak istiyorum. 
En son Trabzon'da KTÜ Tıp Fakültesi Hastanesi'ni gezdim. Her açıdan mükemmeldi. Hacettepe, Ankara, Dokuz Eylül, İnönü, Marmara, Antalya, Trakya, Gazi, Kocaeli ve daha onlarcası... 

Devlet hastaneleri 
Rektörlerin genelde tıp kökenli olmalarının en önemli getirisi bu oldu. Diğer fakültelere biraz haksızlık yapılsa da, ortaya hepimizin gurur duyacağı sağlık merkezleri çıktı. 
Bu güzide sağlık kurumlarımıza, umarım ziyaretin ötesinde yolunuz düşmez. Ama böylesine donanımlı hastanelerimizin ve yüksek standartlı doktorlarımızın bulunması, insanın içini rahatlatıyor... 
Son günlerdeki, sağlık kurumlarını tek çatı altında toplamaya yönelik tartışmaları hep birlikte izliyoruz. SSK hastaneleri de Sağlık Bakanlığı'na bağlanmaya çalışılıyor. İyi mi olur, kötü mü Her iki yönde de görüş bildirenlerin sayısı bir hayli fazla. Enine boyuna düşünülmeden alınacak bir karar, zaman zaman gerçekleşen Milli Eğitim ve Spor bakanlıklarının birleşmesi gibi suni olur. Tıpkı şimdi Kültür ve Turizm Bakanlığı birleşmesinde olduğu gibi 
Birleşmeye yönelik tartışmalar bir yana, Sağlık Bakanlığı ve SSK hastaneleri içerisinde de çok iyi olanlar var. Ama genelde, araştırmadan çok, günlük poliklinik hizmetleri veriyor. Yataklı tedavi ve büyük ameliyatlardaki kaliteleri de her geçen gün artıyor. Topyek n bir revizyondan geçmeye kesinlikle ihtiyaçları var. 

Özel sağlık merkezleri 
Sağlık alanındaki yatırımlarda, son yıllarda ciddi artış var. AKP iktidarının bu yöndeki teşviki ile daha da artarsa hiç şaşırmamak gerekir. Özel hastaneler, özel sağlık merkezleri, özel sağlık kurumları, laboratuvarlar ve benzeri isimlerle açılan sağlığa yönelik yerlerin sayısındaki ciddi artış, her ne kadar aksini düşünenler olsa da sevindirici. En azından alternatif yaratıyorlar. Özel okullar gibi devletin üzerindeki yükü hafifletiyorlar... 
Bugün bu konuya neden girdim Anadolu Vakfı'nın son hizmet halkası Anadolu Sağlık Merkezi'nin ASM , Atatürk'ün keyfini sürmeye ömrü yetmediği Savarona Yatı'nda tanıtım toplantısı vardı. ASM, ABD'nin en iyi hastanelerinden Johns Hopkins ile stratejik işbirliği içinde 80 milyon dolar harcanarak Gebze'de yapılmış. Amaç, hedef, doktorlar ve tesisler mükemmel gözüküyordu. Ama ille de görmek gerekiyor. Hasta kabulüne gelecek ay başlıyormuş. Detaylarını da gördükten sonra yazarım artık... 
Özetin özeti Sağlık merkezleri ile birlikte yaşam kalitesi de artıyor. Üniversite, devlet ve özel hastaneler arasındaki tatlı rekabet, zaten çoktan yakaladığımız sağlıktaki dünya standardının daha geniş bir yelpazeye yayılmasına olanak sağlayacak. 



</TEXT>
</DOC>
