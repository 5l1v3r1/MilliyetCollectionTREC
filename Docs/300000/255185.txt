<DOC>
<DOCNO> 255185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sontur29.html </URL>
<DATE> 2004/07/13/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Eşini öldüren polis Kayseri'de meslektaşlarına 3.5 saat direndi 
</HEADLINE>
<TEXT>

     Demet ÖZTÜRK- İbrahim ÖZÇEKİÇ- Recep İSTEK KAYSERİ, DHA 

Sivas'ın Gemerek İlçesi'nde eşi 23 yaşındaki Canan Duman'ı öldürdükten sonra Kayseri'deki evine dönen polis memuru 30 yaşındaki İlhami Duman, meslektaşlarının teslim ol' çağrılarına ateşle karşılık verdi. Yedinci kattaki evinin balkonuna çıkıp havaya ateş eden Duman, Kayseri Emniyet Müdürü Orhan Özdemir'in ikna etmesi sonucu 3.5 saat sonra teslim oldu. 
     Polis memuru İlhami Duman aralarında geçimsizlik bulunan eşi Canan'la önceki günkavga etti. Bunun üzerine Sivas'tan gelen yakınları Canan Duman'ı, Sivas'ın Gemerek İlçesi'ne bağlı Yeniçubuk Beldesi Yenidoğan Mahallesi'ndeki babaevine götürdü. 
     Eşinin baba evine götürülmesini hazmedemeyen İlhami Duman, dün sabah erkenden Gemerek'e giderek, eşi Canan'ı getirmek istedi. Burada çıkan kavgada silahını çeken polis İlhami Duman, eşi Canan Duman'ı beylik tabancasıyla öldürdü ve 38 EH 558 plakalı otomobiliyle görev yaptığı Kayseri'ye kaçtı. 
     Kayseri Sivas Caddesi'ndeki Filiz Apartmanı'nın 7'nci katındaki evine gelen İlhami Duman, cinayetin öğrenilmesinden sonar kendisini yakalamaya gelen meslektaşlarına kapıyı açmadı. Meslektaşlarına teslim olmayacağını söyleyen Duman, balkona çıkarak havaya 3, apartmanın önünde duran otomobiline de bir el ateş etti. 
     Polis ekipleri çevrede geniş güvenlik önlemi alırken, kentin en işlek caddesi olan Sivas Caddesi ile Fuzuli Caddesi'nin bir bölümü araç ve yaya trafiğine kapatıldı. Meslektaşlarının teslim olması için yaptığı çağrıya olumsuz yanıt veren polis memuru Duman'ı, olay yerine gelen Kayseri Emniyet Müdürü Orhan Özdemir uyardı ve teslim olmasını istedi. Emniyet Müdürü Özdemir'in bu isteğini de geri çeviren polis İlhami Duman'ı ikna etmesi için bir psikolog getirildi. Buna karşın eylemini sürdüren polis İlhami Duman'ın operasyonla yakalanması için hazırlık başlatıldı, bitişi dairelere keskin nişancılar yerleştirildi, itfaiye 7'nci kattan atlayabileceği ihtimaline karşı hava yastığı haçırladı. 
     Operasyonda düğmeye basılmadan önce Kayseri Emniyet Müdürü Orhan Özdemir, polis İlhami Duman'la bir kez daha görüştü ve teslim olmasını aksi halde operasyon yapılacağını söyledi. Kısa görüşmeden sonra Emniyet Müdürü Özdemir'in ikna ettiği İlhami Duman, 3.5 saat süren eylemden sonra teslim oldu. 
     Gözaltına alınarak Emniyet Müdürlüğü'ne götürülen İlhami Duman ilk ifadede, "Eşimi dün gece yakınları götürdü. Sabah Gemerek'e giderek, onlara eşimi niye götürdüklerini sordum. Bana saldırdılar. Otomobilime binerken silahıma sarıldım, korkutmak için ateş ettim. O sırada eşim Canan kanlar içinde yere yığıldı. Onu çok seviyordum, pişmanım'' dedi. 
     

     
</TEXT>
</DOC>
