<DOC>
<DOCNO> 286793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/spor/spo02.html </URL>
<DATE> 2004/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum sitem etti 
</HEADLINE>
<TEXT>


Alman hoca, "Beni üzen şeyler olsa da burada açıklamam. Bazı kesimlerin, lig yarışının zor olduğunu göreceği günü merakla bekliyorum" diye konuştu 

YUSUF KOBAL 


'Ekstra övgüye layıklar' 
SARI - Lacivertliler'in Teknik Direktörü Christoph Daum, Ankaraspor galibiyetinin ardından futbolcularını överken, kendilerini eleştirenlere de göndermede bulundu. Hayal kırıklığı yaşadıkları Beşiktaş ve Olympique Lyon maçlarının ardından bu zor maçı kazanan oyuncularını kutlayan Alman hoca, "Onlar ekstra övgüyü hak ettiler. Özellikle 10 kişi kaldığımız anda Rüştü'nün muhteşem bir refleksi, önemli kurtarışı özel övgü hak ediyor" dedi. 

Hastalık ve sakatlıklar 
MAÇ öncesinde Serhat grip olduğunu, serum ve ilaçlarla maça yetiştiğine dikkat çeken Alman hoca, "Tuncay'ın MR'ı çekildi. Luciano da son anda hastalandı" diyerek, zor şartlarda maça çıktıklarını vurguladı. Fenerbahçe camiasının zirve için baskısı bulunduğunu da belirten Alman hoca, "Bazı kesimlerin lig yarışının da zor olduğunu göreceği günü merakla bekliyorum. Beni üzen birşey olsa da burada sizlere açıklamam" diyerek sitemde bulundu. 

Fener ağır yaralı 

SARI - Lacivertliler, Ankaraspor maçından üç puan çıkarmasına rağmen orta sahadaki iki önemli kozunu kaybetti. Karşılaşmanın ikinci yarısında kırmızı kart gören Selçuk ile dördüncü sarı kartını alarak cezalı duruma düşen Serkan Balcı, Fenerbahçe'nin 15 gün sonra Trabzonspor ile deplasmanda oynayacağı önemli karşılaşmada takımdaki yerlerini alamayacaklar. 


</TEXT>
</DOC>
