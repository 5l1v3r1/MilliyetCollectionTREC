<DOC>
<DOCNO> 269015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sonsiy07.html </URL>
<DATE> 2004/09/04/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
"Terör olayları Putin'in Türkiye'ye ziyaretiyle ilgili olabilir" 
</HEADLINE>
<TEXT>

     Rusya Federasyonu Olağanüstü ve Tam Yetkili Büyükelçisi Albert Çernişev, ''Avrupa'ya karşı kendimizi hiçbir zaman dilenci pozisyonuna koymamalıyız ve Avrupa'ya girmek adına bunu yapmamalıyız'' dedi. 
     Çernişev, 7. Avrasya Zirvesi'nde yaptığı konuşmada, Rusya'da yaşanan olayların bir kin birikmesine neden olduğunu, ancak medeni insanlar olarak kin tutmadan harekete geçeceklerini söyledi. Albert Çernişev, ''Politik süreçlerle bu hareketi göstereceğiz'' dedi. 
     Terörizmin, ekonomik ve sosyal fakirlikten ortaya çıktığını belirten Çernişev, yaşam felsefesinde aşırı uçların terörizmi tetiklediğini kaydetti. 
     Çernişev, konuşmasında Mavi Akım projesinin önemine işaret ederek, ''Türkiye ve Rusya bu projeden yarar görecektir. İki ülke arasında hiçbir sorun bulunmamaktadır'' dedi. 
     Putin'in Türkiye'yi ziyareti sırasında iki ülke arasında sadece işbirliği değil, birtakım ortaklıklara ilişkin anlaşmalar yapılacağını dile getiren Çernişev, şunları kaydetti 
     ''Sadece dostane komşuluk ilişkilerinden bahsetmiyorum. Gerçek bir ortaklıktan bahsediyorum. Hem Türkiye hem Rusya biliyorlar ki ilişkilerimizin stratejik düzeyde olması gerekiyor. Ülkelerimiz arasında en üst düzeyde bir ilişki tesis edilecek. Bu ilişkiler çok derindir, köklüdür ve son derece aktif şekilde olumlu yönde gelişmektedir.'' 
     
     ''AVRUPA KAPISINDA DİLENEN KİŞİLER DEĞİLİZ'' 
     Konuşmasında Avrasya bölgesinin önemine de değinen Albert Çernişev, buranın özel bir toprak parçası olduğunu ve üzerinde belli toplulukların yaşadığını söyledi. 
     Çernişev, Avrupa'ya girmenin, orayla bütünleşmenin çok güzel olduğunu ifade ederek, şöyle konuştu 
     ''Ama biz Avrupa'da yaşamıyoruz. Avrasyalı olduğumuzu bilmek durumdayız. Avrupa hiçbir zaman bizim adımıza çalışmaz. Kimse bize bedava ekmek vermez, bunu kabul etmemiz lazım. Bölgemiz Avrasya ve Avrasya'da yaşıyoruz. Dolayısıyla Avrasya'yı güzelleştirmeliyiz. Ve birbirimizle iyi geçinmeliyiz. Avrupa'ya gidip oraya yerleşemeyeceğimizi kabul etmeliyiz. Ama Avrupa'yla işbirliği içinde de olmalıyız.'' Avrasya bölgesinden Avrupa'ya petrol satıldığına ve karşılığında onlardan teknoloji satın alındığına işaret eden Çernişev, ''Kendimizi hiçbir zaman dilenci pozisyonuna koymamalıyız ve Avrupa'ya girmek adına bunu yapmamalıyız. Avrupa şunu bilmeli ki biz onların kapısında dilenen kişiler değiliz'' diye konuştu. 
     Çernişev, Avrasya bölgesindeki ekonomik işbirliği örgütlerinden de bahsederek, Rusya, Ukrayna, Belarus ve Kazakistan'dan oluşan Avrasya Ekonomik İşbirliği hakkında katılımcılara bilgi verdi. 
     Albert Çernişev, ''Bu ülkeler söz konusu AB modeline benzer bir modelin çekirdek ülkeleridir. Ama bu oluşumun ortaya çıkması AB gibi 40 yıl sürmeyecek, daha çabuk olacak'' dedi. 
     Bu oluşumun Hindistan ve Çin'in de ilgisini çektiğini belirten Çernişev, ''Hintliler böyle bir Avrasya olayına katılmak istediklerini söylediler. Çinliler bu fikirle ilgilendiklerini ifade ettiler'' dedi. 
     
     ''RUSYA'DAKİ OLAYLARIN BİR KISMI PUTİN'İN ZİYARETİYLE İLGİLİ'' 
     Çernişev, konuşmasının ardından basın mensuplarının sorularını da yanıtladı. 
     Bir soru üzerine Çernişev, Rusya'daki olayların çok açık bir aşırı terörizm olduğunu belirterek, kimler tarafından gerçekleştirildiği tam tespit edilmeden kendisinin birşey söylemeye hakkı olmadığını, incelemenin tamamlanması gerektiğini söyledi. 
     Çernişev, olayların arkasında Arap asıllı kişiler ve El-Kaide Örgütü'nün olduğu yönündeki iddiaların anımsatılması üzerine, ''Kimin ve hangi ülkeden olduğu tam belli değil, inceleyeceğiz. Terörizme karşı mücadele ederken o kadar felsefeci olmamak lazım. Hangi teşkilat yaptı onu belirlemek lazım. O zaman kanuni tedbirleri suratle alacağız'' diye konuştu. 
     Putin'in Türkiye'ye ziyareti öncesi arka arkaya yaşanan terör olaylarının tesadüf olup olmadığı sorusuna Çernişev, ''Onların bir sebebi Türkiye'ye ziyaretiyle ilgili olabilir. Tamamıyla değil de ama bir sebep olabilir. Yine de incelemek lazım. Ama Rusya ve Türkiye arasında ilişkiler çok iyi, problem yok'' dedi. 
     
     ''BÖLGESEL GÜÇLER OLUŞTURULMALI'' 
     Emekli Orgeneral Tuncer Kılınç da, konuşmasında Avrasya bölgesinin dünyada silahlanma üzerine çalışma yapan ikinci güç olduğunu belirterek, Avrasya'nın dünya barışını tehdit edecek bir bölge olduğunu söyledi. 
     1990 yılından sonra dünya üzerindeki güç dengelerinin değiştiğine işaret eden Kılınç, ABD'nin de terörizm üzerine yeni bir strateji geliştirdiğini kaydetti. 
     Kılınç, ABD'nin ''terörizmi yerinde yok etme'' bahanesiyle Afganistan ve Irak'a saldırdığını savunarak, ''Bu saldırılara yeni bir saldırı olabilir, o da İran. İran'ın bu gerçeği görmesi gerekir'' dedi. 
     Bu gelişmelere karşı Türkiye, Çin, Rusya ve İran'ın işbirliği yaparak ABD'nin yayılma politikasının engellenmesi gerektiğine dikkat çeken Kılınç, Avrasya ülkelerinin karşılıklı güveni sağlayarak ulusal çıkarları daha geniş çerçevede koruyacak anlaşmalar yapmaları gerektiğini söyledi. 
     Kılınç, ABD'nin bu gelişmelere paralel olarak Büyük Orta Doğu Projesi ile bölgenin tamamını ele geçirmek istediğini de kaydederek, ''Buna karşı bölgesel güçler oluşturulmalıdır. Aksi takdirde Irak'ta yaşanan acı olaylar diğer bölgelere de yayılacaktır'' dedi. 
     
</TEXT>
</DOC>
