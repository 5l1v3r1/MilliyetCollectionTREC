<DOC>
<DOCNO> 261390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sonspo10.html </URL>
<DATE> 2004/08/07/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Newcastle Unitedlı futbolcular gözlerini açamıyor... 
</HEADLINE>
<TEXT>

     İngiltere Premier Ligi takımlarından Newcastle United'da, ligin başlamasına 1 hafta kala futbolcuların gözlerinden rahatsızlanması sıkıntı yarattı. 
     İngiliz ekibinde, bazı futbolcuların gözlerinin iltihaplandığı ve bu oyuncuların hemen hemen gözkapaklarını hiç açamayacak duruma gelmesi sonrasında doktor kontrolüne alındıkları bildirildi. 
     Rahatsızlanan futbolcuları evlerine yollayan kulüp yönetimi, tesislerde ve kulüp binasında çok sıkı tedbirler alarak salgın hastalığın yayılmasını engellemeye çalışıyor. 
     Kulüp yöneticisi Bobby Robson, futbolcularındaki bu rahatsızlığın Celtic ile yapılan özel karşılaşmadan sonra meydana geldiğini ve Shay Given, Andy O'Brien, Lee Bowyer, Tony Caig'in ciddi şekilde hastalandıklarını söyledi. 
     Ligin başlamasına 1 hafta kala böyle bir olayla karşılaşmalarının büyük bir talihsizlik olduğunu belirten Robson, en kısa zamanda bu durumu atlatmaya çalışacaklarını kaydetti. 
     
</TEXT>
</DOC>
