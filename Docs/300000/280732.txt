<DOC>
<DOCNO> 280732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonspo09.html </URL>
<DATE> 2005/03/15/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İşte Guinness'de futbol rekorları... 
</HEADLINE>
<TEXT>

     İnsanoğlu yüzyıllardır bir topun peşinde koşuyor. Futbol, yedisinden yetmişine milyonlarca insanın izlediği ve oynadığı dev bir sektör. Dünyanın en popüler oyunu olan futbol, kayıt altına alınabildiği süre içinde birçok rekorlara da imza attı. 
     Guinness Rekorlar Kitabı'na 31 futbol rekoru girdi. A.A muhabirinin derlediği bazı ilginç rekorlar şöyle 
     Brezilya ile Uruguay arasında 16 Temmuz 1950 tarihinde Maracana Municipal Stadyumu'nda yapılan Dünya Kupası finalinde, tribünlerde 199 bin 854 kişi vardı. 
     
     EN ''ŞİŞKO'', GOL YEMEZ, GOLCÜ VE DENEYİMLİ KALECİLER 

     Takım arkadaşlarının ''Fatty-Şişkocuk'' diye çağırdığı 1.90 metre boyundaki İngiliz Willie Henry Foulke, 141 kiloydu ve kalenin önemli bir bölümünü kaplıyordu. 
     İspanya'nın Atletico Madrid takımında oynayan Abel Resino, 1 Nisan 1991 tarihinde yediği gole dek 1275 dakika yaklaşık 14 maç boyunca kalesinde tek bir gol bile görmedi. 
     Paraguaylı kaleci Jose Luis Chilavert, kariyeri boyunca, çoğu penaltı ve serbest atıştan olmak üzere 54 gol attı. 
     İngiliz kaleci Peter Shilton, 1390 maçla en deneyimli kaleci rekorunu kırdı. 
     
     EN PAHALI OYUNCULAR 

     Fransızların gözde oyuncusu Zinedine Zidane, Juventus'dan Real Madrid'e, 9 Haziran 2001 tarihinde 47 milyon sterline bugünkü kura göre yaklaşık 90 milyon dolar transfer oldu. 
     İngiliz futbolcu Rio Ferdinand ise Haziran 2002'de, Leeds United'dan Manchester United'a transfer olurken, 46.9 milyon dolar alarak en pahalı savunma oyuncusu rekorunu kırdı. 
     Barcelona Teknik Direktörü Louis Van Gaal'ın, 9 Ocak 2000'de yapılan Celta Vigo maçında yedek beklettiği takım kaptanı Pep Guardiola, kaleci Ruud Hesp, savunma oyuncusu Frederic Dehu, Hollandalı orta alan oyuncuları Frank ve Ronald de Boer kardeşler ile 1999 yılının ''en değerli oyuncusu'' seçilen Brezilyalı forvet Rivaldo'nun değeri 168 milyon dolardı. Bu oyuncular ''en pahalı yedekler'' olarak rekor kırdılar. 
     
     GOLCÜLER 

     Futbol otoriteleri tarafından gelmiş geçmiş en büyük futbolcu olarak gösterilen Brezilyalı Pele, 21 yıllık kariyerinde 1279 gol atarak en golcü futbolcu rekorunu kırdı. 
     İngiliz William Ralph Dean, 1927-28 sezonunda, kupa maçları da dahil olmak üzere 82 gol atarak, bir sezonda en çok gol kaydeden futbolcu oldu. 
     Amerikan Samoa ile yaptığı Dünya Kupası Eleme Grubu maçını 31-0 kazanan Avustralya Milli Takımı, böylece resmi maçlardaki rekoru eline geçirdi. Bu maçta 13 gol atan Archie Thompson, bir resmi uluslararası maçta en çok gol atan futbolcu olarak rekor kırdı. 
     Japon futbolcu Masashi Nakayama, 1998 yılının nisan ayında yapılan 4 resmi maçta toplam 16 gol attı. Nakayama, 4 maç arka arkaya ''hat trick'' yapan tek futbolcu olarak tarihe adını yazdırdı. 
     
     YENİLMEZLİK REKORU 

     İngiliz futbolunun önemli takımlarından Arsenal, Premier Lig'de 7 Mayıs 2003'den 16 Ekim 2004 tarihine dek maçta hiç yenilmedi. 
     Avrupada en çok kupa kaldıran takım, İspanya'nın güçlü ekibi Real Madrid. Real Madrid, 9 kez Avrupa Şampiyon Kulüpler, 28 kez lig, 17 kez İspanya ve 2 kez de UEFA Kupası'nı müzesine götürdü. 
     
     ŞANSSIZ PENALTICI 

     Arjantin Milli Takımı oyuncusu Martin Palermo, takımının Kolombiya ile yaptığı Amerika Kupası maçında kazanılan 3 penaltıyı da golle sonuçlandıramadı. Şanssız Palermo'nun ilk penaltısı direkten döndü, ikincisi kale direğinin yanından dışarı çıktı, üçüncüsü ise kaleci tarafından kurtarıldı. Palermo, uluslararası bir maçta en çok penaltı kaçıran futbolcu oldu. Maçı Kolombiya 3-0 kazandı. 
     Alman futbolcu Lothar Matthaus ve Meksikalı Antonio Carbajal, 5'er kez Dünya Kupası'na katılarak en çok katılma rekoru kırdılar. Matthaus, çıktığı 25 karşılaşmayla Dünya Kupası'nda en çok maç yapan futbolcu rekorunu da kırdı. 
     
     DÜNYA KUPALARININ EN YAŞLI VE EN GENCİ 

     Kamerun Milli Takımı'nın kaptanı Albert Roger Milla, 1994 Dünya Kupası'na katıldığında 42 yaşındaydı ve dünya kupalarına katılan en yaşlı oyuncu rekorunu kırdı. Milla, Rusya ile yapılan maçta attığı golle dünya kupalarına katılan en yaşlı golcü rekorunu da elde etti. 
     Kuzey İrlandalı Norman Whiteside, ülkesinin 17 Temmuz 1982'de Yugoslavya ile yaptığı Dünya Kupası maçına çıkarken 17 yaşındaydı ve dünya kupalarına katılan en genç oyuncu olarak tarihe geçti. 

     
</TEXT>
</DOC>
