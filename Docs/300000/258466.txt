<DOC>
<DOCNO> 258466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sondun19.html </URL>
<DATE> 2004/07/27/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Fransız mahkemesi, eşcinsel evliliği iptal etti 
</HEADLINE>
<TEXT>

     Fransa'nın Bordeaux kentindeki Asliye Hukuk Mahkemesi, Begles kasabası Belediye Başkanı Noel Mamere'in iki erkek arasında 5 Haziran'da kıydığı resmi nikahı iptal ettiğini açıkladı. 
     Adalet Bakanlığı'nın şiddetli itirazına rağmen Yeşil Parti yöneticisi Mamere'in iki erkek arasındaki nikahı kendisine verilen belediye başkanlığı yetkisine dayanarak kıyması, Fransız kamuoyunda geniş yankı uyandırmıştı. 
     İçişleri Bakanlığı, yasaları ihlal ettiği gerekçesiyle Mamere'in Belediye Başkanlığı görevinin bir ay süreyle askıya alınmasını kararlaştırmıştı. 
     Fransa'da sol partiler, Yeşil Parti'nin, eşcinseller arasında evliliğe izin verilmesi için meclise sunduğu yasa teklifine destek verirken, sağ partiler buna şiddetle karşı çıkıyor. 
     
</TEXT>
</DOC>
