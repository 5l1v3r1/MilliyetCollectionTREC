<DOC>
<DOCNO> 273265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/spor/yersen.html </URL>
<DATE> 2004/09/20/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Derbinin getirecekleri 
</HEADLINE>
<TEXT>



Tartışmaya hiç gerek yok. Gençlerbirliği'ndeki doku uyuşmazlığı apaçık ortada. Erdoğan Arıca'nın başka herhangi bir takımda rahatlıkla uygulayabileceği oyun anlayışı, Kırmızı - Siyahlı ekipte istenen sonucu vermiyor. Ne yapsanız, ne etseniz yemeğin tadındaki eksiklik giderilemiyor. Üstelik UEFA kupası ve ligde istenilen performansı gösteremeyen Gençlerbirliği'nde futbolcuların hocasına, hocanın da onlara pek inancı kalmamış gibi görünüyor. 
Aklımıza estikçe geçen seneki takımı aradığımızı, Avrupa'daki görüntüsünü özlediğimizi söylüyoruz. Önemli birkaç oyuncusunu kaybetmesi bu ekibin futbol kişiliğini böylesine değiştirebilir mi Sanmıyoruz. Yolunda gitmeyen birşeyler var. Ne Arıca, ne yönetim bunu yüksek sesle dile getiriyor. Ama sezon başı beklentilerinden çok uzak kalan başkent ekibinde önemli bir revizyonun kapıda olduğunu kestirmek de zor değil. 

Hırs farkı 
Ankaragücü'nün ezeli rakibinden farkı hırsı ve üst düzey mücadele gücüydü. Teknik ve oyuncu kapasitesi olarak Gençlerbirliği'nden üstün olmamalarına karşın bu iki faktör kazanmaya yetti. Oyunun başında gelen golün üzerine yattıkları düşünülebilir ama, maçın geneline baktığınız vakit girdikleri net gol pozisyonları Kırmızı - Siyahlılar'a oranla daha çok ve etkiliydi. Gençlerbirliği'nin klasik savunma hatalarından birini değerlendirmek Birol'a düştü. Genç oyuncu, Sarı - Lacivertli forma ile hasret kaldığı gole yine bir derbi maçında ulaştı. 
Rakibin cezalı olan El Saka, Arıca'nın kenarda tutmayı tercih ettiği Uğur, Boliç ve Sedat'tan yoksun bir kadro ile oyuna başlaması, Ankaragücü'nün disiplin anlayışını bozmadı. Boliç ve Uğur'un maçın sonlarına doğru oyuna girmesi Gençlerbirliği'nin üzerindeki ölü toprağını kımıldatsa da, beraberliği getirecek golü bulmasına yetmedi. 
Zaman zaman tansiyonu yükselen maçta hakem Serdar Tatlı, otoritesi ile futbol dışı çirkinliklerin yaşanmasına engel oldu. Tatlı'nın sert tavırları, özellikle agresif oynayan Ankaragücülü futbolcuların olası kırmızı kart görmelerinin de önüne geçti. 



</TEXT>
</DOC>
