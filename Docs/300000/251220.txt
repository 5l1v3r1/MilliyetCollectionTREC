<DOC>
<DOCNO> 251220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sondun05.html </URL>
<DATE> 2004/06/27/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Allavi'den Iraklı direnişçilere af vaadi... 
</HEADLINE>
<TEXT>

     Irak Başbakanı İyad Allavi, Irak'taki direnişçilere af vaat etti. 
     The Independent on Sunday için makale yazan Allavi, ABD liderliğindeki koalisyona karşı direnişe katılan Iraklıları ''anlayışla karşıladığını'' belirtirken, bunun bir çaresizliğin sonucu olarak geliştiğini ifade etti. 
     Bu kişilere af vaat eden Allavi, Irak topraklarında faaliyet gösteren yabancı teröristlerle kendi topraklarında işgale karşı çaresizlik içinde bir direniş geliştiren kişiler arasında net bir ayrım yapacaklarını bildirdi. 
     Çarşamba günü ülkesinin egemenlik haklarını koalisyondan devir almaya hazırlanan Allavi'nin, kendisiyle onu başbakanlığa getiren koalisyonun iki önemli unsuru ABD ve İngiltere arasına bir ''mesafe koymaya çalıştığını'' belirten Independent, Allavi'nin Irak'ın kendine özgü bir demokrasi yeşertmeyi ve yaşatmayı başaracağına dair sözlerine de yer verdi. 
     Allavi, ABD ya da bir başka ülkenin demokrasi modelini ithal etmek yerine, kendilerine özgü demokrasi anlayışını oturtacaklarını ifade ederek, ABD'nin, Irak'ın işgalinin hemen ardından Irak ordusunu dağıtma kararını da eleştirdi. 
     Dünyanın Irak'ın ekonomik ihtiyaçları için yardıma devam etmesini de isteyen Allavi, Irak topraklarına girip burada faaliyet gösteren yabancı teröristlerin, masum insanların canına kast etmek ve Irak'ta demokrasi çabalarının başarısızlığa uğradığını göstermek istediklerini kaydetti. Iraklıların ise tümüyle kendi ülkelerini korumak amacıyla hareket ettiklerini belirten Allavi, direnişçilere zaman zaman henüz eğitilmekte olan Irak'ın güvenlik birimlerinin mensuplarının bile katıldıklarını anlattı. 
     
</TEXT>
</DOC>
