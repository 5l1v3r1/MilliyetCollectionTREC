<DOC>
<DOCNO> 299156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/soneko39.html </URL>
<DATE> 2004/12/20/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
FED'in faiz artırımlarının 2005'te de sürmesi bekleniyor... 
</HEADLINE>
<TEXT>

     Uluslararası yatırım bankaları, 2005 yılında da ABD merkez bankası FED'in dolar faizini artırmayı sürdürmesini bekliyor. 
     Reuters ajansının 35 yatırım bankası hazine uzmanı ile görüşerek gerçekleştirdiği ankete göre, FED'in en son artırımıyla yüzde 2.25 seviyesine çıkan dolar faizi 2005 sonunda yüzde 3.5 olacak. 
     Avrupa Merkez Bankası'nın Haziran 2003'ten beri yüzde 2 seviyesinde tuttuğu euro faizini, enflasyon baskısının artmasıyla gelecek yılın ikinci yarısında yüzde 2.25'e yükseltmesini bekleyen analistler, zayıflayan büyüme nedeniyle kısa vadede ise bankanın faizleri değiştirmeme ya da düşürme ihtimalinin daha güçlü olduğuna dikkat çekiyorlar. 
     İngiltere'de yüzde 4.75 seviyesinde tutulan sterlin faizinin gelecek yılı değişmeden tamamlamasını bekleyen analistler, yüksek faizlerin İngiltere'de iç tüketimi olumsuz etkilemesi nedeniyle yeni faiz artırımlarının küçük bir ihtimal olacağını dile getiriyorlar. 
     İç talebi canlandırmak için Japonya'nın düşük faiz politikasını sürdürmesini bekleyen yatırım bankası uzmanları, ekonomiye ait son göstergelerin Japon merkez bankası BoJ'un faiz artırımı kararı alması ihtimalini iyice azalttığına inanıyorlar. 
     
     IMF'DEN AVRUPA'YA ''FAİZLERİ DÜŞÜR'' ÖNERİSİ 
     Öte yandan İspanyol La Vanguardia gazetesine konuşan Uluslararası Para Fonu IMF Başkanı Rodrigo Rato, Avrupa Merkez Bankası'nın AMB faizleri düşük tutması gerektiğini savundu. 
     ''Enflasyonun yükseldiğine dair somut göstergeler ortaya çıkana dek Avrupa merkez bankaları faizleri düşük seviyede tutmayı sürdürmeli'' diyen Rato, doların sadece euro karşısında değil, diğer paralar karşısında da düzeltme hareketine ihtiyaç duyduğunu kaydetti. 
     Avrupa'nın büyüme potansiyelinin yüzde 2'nun altında olmadığını bildiren Rato, güçlü euronun Avrupalılara istikrarlı reform şansı sunduğunu ifade etti. 
     Ortak para euronun dolar karşısında denge noktasına yaklaştığını savunan Rato, dünya ekonomisiyle ilgili şu değerlendirmelerde bulundu 
     ''Dünya ekonomisi petrol fiyatlarındaki son zirveyi sorunsuz atlatmayı başardı. Emtia fiyatları da yavaş yavaş rotasına giriyor. Euro ve dolar arasındaki ilişki iki yıl öncesine göre rayına daha iyi girmiş durumda. Ama doların euro yanında diğer paralar karşısında da düzeltme yapması gerekiyor.'' Yuanı değerlendirmesi için Çin üzerinde AB ve ABD'nin baskı uygulamasını konusunda ise ''Bu baskı sorun değil. Serbest döviz piyasasına geçmesi Çin'in çıkarınadır. Bu sayede dış şoklardan etkilenmekten kurtulur'' diyen Rato, bu konuda Çin'in kademeli ilerlemeyi kabul ettiğini hatırlattı. 
     ABD'nin gayri safi yurt içi hasılasının yüzde 5.5-6 seviyesindeki bir açığı orta vadede finanse edemeyeceğini belirten Rato, Bush yönetiminin bütçe açığını düşürme konusunda ''azami politik bağlayıcılığı'' göstereceğini ortaya koyması gerektiğini, aksi halde doların değer kaybetmeyi sürdüreceğini ifade etti. 
     
</TEXT>
</DOC>
