<DOC>
<DOCNO> 250231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/soneko26.html </URL>
<DATE> 2004/06/23/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Asgari ücretliye günde 1.5 simit parası... 
</HEADLINE>
<TEXT>

     Asgari ücrete 1 Temmuz'dan itibaren yapılan net 15.2 milyon liralık artış, asgari ücretlinin "sefalet" koşullarını değiştirmeyecek. 
     Sözkonusu artışla asgari ücretli günde yalnızca 1.5 simit ya da ekmek alabilecek. Asgari ücret, 1 Temmuz'dan geçerli olmak üzere net 303 milyon 79.5 bin liralık düzeyinden 318 milyon 233.5 bin liraya çıkarıldı. 
     Yapılan 15.2 milyon liralık artışla asgari ücretli günde yalnızca 1.5 simit alabilecek. Sözkonusu tutar, günlük 1.5 ekmek parasına denk geliyor. 
     
     8 GÜNLÜK YOL PARASI 

     Asgari ücretli, yapılan artışla yol parasını da karşılayamıyor. Tam biletin 900 bin lira olduğu dikkate alındığında sağlanan artış, günde iki kez otobüse binmek zorunda kalan bir asgari ücretlinin yalnızca 8 günlük yol parasına yetiyor. 
     1 Temmuz'dan geçerli olacak zamla asgari ücretli 1 kilo et, 1.7 kilo kıyma, 2.2 kilo peynir, 3.8 kilo tavuk, 15.5 kilo un, 5.3 kilo pirinç, 12.6 kilo makarna, 2.3 kilo çay, 7.4 kilo şeker alabiliyor. Sözkonusu tutar 8 paket sigaraya denk geliyor. 
     
     ASGARİ ÜCRETLİ NELER ALABİLİYOR 

     Asgari ücretli, net 318 milyon 233.5 bin lira olarak belirlenen asgari ücretle 21.8 kilo et, 35.4 kilo kıyma, 45.5 kilo peynir, 79.6 kilo tavuk, 326.4 kilo un, 111.7 kilo pirinç, 265.2 kilo makarna, 49 kilo çay, 155.2 kilo şeker alabilecek. 
     
     YOKSULLUK SINIRININ YÜZDE 21.8'İ 

     Sözkonusu zamma rağmen asgari ücretli yine "yoksul" bile sayılmayacak. 1 Temmuz'dan geçerli asgari ücret, Türk- İş'in belirlemelerine göre 480.5 milyon lira olan aylık gıda harcamalarının yüzde 66'sına yetiyor. Asgari ücret, 1 milyar 461 milyon liralık yoksulluk sınırının ise yalnızca yüzde 21.8'ine denk geliyor. 
     
</TEXT>
</DOC>
