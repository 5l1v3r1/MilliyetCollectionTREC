<DOC>
<DOCNO> 262932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur76.html </URL>
<DATE> 2004/08/12/ </DATE>
<TIME> 21.59 </TIME>
<AUTHOR>  </AUTHOR>
<HEADLINE>
Tren kazasında enkaz kaldırma çalışmaları tamamlandı 
</HEADLINE>
<TEXT>

     Kocaeli'nin Gebze İlçesi'ne bağlı Tavşancıl Beldesi'nde çarpışan trenlerin enkaz kaldırma çalışmaları tamamlandı. 
     Dün meydana gelen tren kazasında, ölü ve yaralıların çıkarılmasının hemen ardından başlayan ve gece saat 01.00 sıralarında ara verilip bu sabah yeniden başlayan enkaz kaldırma çalışmaları, yaklaşık 21 saat sonra tamamlandı. 
     Devlet Demiryolları ekiplerince sürdürülen enkaz kaldırma çalışmalarında, vinçlerle birbirinden ayrılan lokomotifler, yürütülür duruma getirildikten sonra kullanılmayan demiryolu hattından 150 metre uzaklıktaki Tavşancıl İstasyonu'nun önüne götürüldü. 
     Ekipler, lokomotifin üstüne çıktıktan sonra ayrıştırılan yolcu vagonunu, vinçlerin de yardımıyla, kullanılmayan demiryolu hattına aldı. 
     Ekipler, trenlerin çarpışması sonucunda devrilen yolcu vagonunu, zincirle bağladıkları lokomotifle bir süre sürükledikten sonra demiryolu hattının dışına almayı başardı. 
     Kaza sırasında bozulan 80 travers, demiryolu işçileri tarafından değiştirilip, yerine yenisi konurken, Başkent Ekspresi'nin kırdığı ve ''deve boynuzu'' diye adlandırılan hat değiştirme makası yenilendi. 
     Yetkililer, demiryolu hattının ilerleyen saatlerde ulaşıma açılabileceğini kaydettiler. 
     
</TEXT>
</DOC>
