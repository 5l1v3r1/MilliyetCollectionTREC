<DOC>
<DOCNO> 270084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonsiy07.html </URL>
<DATE> 2004/09/08/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Verheugen'e İzmir'de protesto .. 
</HEADLINE>
<TEXT>

     Avrupa Birliği AB Komisyonu'nun Genişlemeden Sorumlu Üyesi Günter Verheugen, İzmir gezisi sırasında protesto edildi. 
     Vergeugen, Valilik'ten Büyükşehir Belediyesi binasına yürüyerek geçti. 
     Bu sırada İşçi Partili bir grup, ellerinde bayraklarla Verheugen aleyhine sloganlar attı. 
     Eylemcilere bir süre dikkatle bakan Verheugen, sıkı güvenlik önlemleri altında belediye binasının ara kapısından içeriye alındı. 
     
     "GÖRÜŞÜM GÜÇLENDİ" 

     Verheugen, ''Avrupa'ya yakınlaşma konusunda Türkiye'de çok güçlü bir destek olduğunu'' söyledi. 
     Verheugen, İzmir Valisi Yusuf Ziya Göksu ve Büyükşehir Belediye Başkanı Aziz Kocaoğlu'nu, ayrı ayrı ziyaret etti. 
     Türkiye'de siyasi reformların gerçekleştirildiğini ve şimdi bunların uygulanmaya başlandığını belirten Verheugen, şöyle konuştu 
     ''Bu ziyaretim sırasında, daha önceden sahip olduğum bir görüş tekrar güçlendi. O da Türkiye'de Avrupa'ya yakınlaşma konusunda çok güçlü destek olduğudur. Dolayısıyla Türkiye'de siyasi koşulların yerine getirilmesi konusunda bir destek var. Bu çerçevede hazırlıklar yapılıyor. Zaten Türkiye'ye gelmeden önce Türkiye'nin siyesi reformları gerçekleştirdiğini ve bu alanda önemli ilerlemeler kaydettiğini biliyordum. Siyasi reformlar yapıldı ve bunların uygulaması başladı.'' Siyasi reformların uygulanmasında bir takım eksikliklerin var olduğunu, bunu sivil toplum örgütü temsilcilerinin de vurguladığını belirten Günter Verheugen, ''Fakat bu ziyaret gerçekten çok faydalı, yararlı oldu. Bu sayede komisyonun görüşü oluşturulmadan önce durumla ilgili daha iyi bilgi, daha iyi bir anlayışa sahip olma imkanı elde ettim'' dedi. 
     
     ''İZMİR'İ ZİYARETE GECİKMİŞİM'' 

     Verheugen, İzmir'i ilk kez ziyaret ettiğini, ''bu kadar beklemekle hata yaptığını'' söyledi. 
     Kenti daha önce ziyaret etmesi gerektiğini belirten Günter Verheugen, şöyle devam etti 
     ''İzmir'de bulunduğum için çok memnunum. Sayın Vali ile son derece faydalı ve yapıcı bir toplantı gerçekleştirdik. Avrupa'ya entegrasyon bağlamında İzmir'in durumundan bahsettik. Vali de İzmir halkının Türkiye'nin Avrupa entergrasyonuna tam destek verdiğini iletti. İzmir halkının demokratikleşme ve modernleşme sürecini desteklediğini vurguladı. Bu konuları ayrıntılı görüştük. Bu sayede İzmirlilerin beklentileri, görüşleri, İzmir'in durumu hakkında bilgi sahibi oldum.'' 
     
     TÜRKİYE'NİN GÜLEN YÜZÜ İZMİR 

     Vali Yusuf Ziya Göksu, Verheugen'i İzmir'de ağırlamaktan son derece mutlu olduklarını, kendisine İzmir'in özelliklerini ve güzelliklerini anlatma fırsatı bulduğunu söyledi. 
     İzmir'e geldiğinde vakti olması durumunda nerelere gitmesi gerektiğini anlattığını ve bu yerleri gördüğü takdirde ''İzmir tiryakiliğinin'' başlayacağını söylediğini belirten Göksu, ilde sivil toplum kuruluşları, yerel yönetim ve valilik arasındaki işbirliği hakkında Verheugen'e bilgi verdiğini belirtti. 
     Vali Göksu, ''İzmir'in, AB'ye entegrasyonda Türkiye'nin gülen yüzü olduğunu anlatmaya çalıştım'' dedi. 
     Göksu, Verheugen'e ''barış, sağlık ve mutluluğunu simgesi'' olarak incir ve üzüm hediye etti. 
     
     BÜYÜKŞEHİR BELEDİYESİ'Nİ ZİYARET 

     Verheugen, daha sonra, Büyükşehir Belediye Başkanı Aziz Kocaoğlu'nu ziyaret etti. 
     Basına kapalı yaklaşık yarım saat süren ziyaretin ardından Kocaoğlu, Verheugen'e kentin simgesi Saat Kulesi maketi ile Ord. Prof. Dr. Ekrem Akurgal'ın ''Ege'' adlı kitabını hediye etti. 
     Günter Verheugen, Kocaoğlu'na, oturma grubunun arkasında bulunan kuş fotoğrafını sordu. 
     Aziz Kocaoğlu da kuşun ''yalı çapkını'' olduğunu ve sadece İzmir'de yaşadığını, 2005'te İzmir'de yapılacak Dünya Üniversitelerarası Yaz Oyunları'nın UNIVERSIADE 2005 ''maskotu'' seçildiğini kaydetti. 
     
</TEXT>
</DOC>
