<DOC>
<DOCNO> 258229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/soneko09.html </URL>
<DATE> 2004/07/26/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Telekom'un sabit ücret uygulaması Danıştay yolunda... 
</HEADLINE>
<TEXT>

     Tüketiciler Birliği Ankara Şube Başkanı Üstün Bol, Türk Telekom'un açıkladığı, ''şirket hat, konuşkan hat, standart hat'' tarifelerinde yer verilen sabit ücretlerin herhangi bir hizmet karşılığı olmayan haksız uygulamalar olduğunu belirterek, ''Yürütmenin durdurulması ve bu uygulamanın iptali talebiyle yargıya başvuruyoruz'' dedi. 
     Bol yaptığı yazılı açıklamada, Türk Telekom'un 1 Ağustos 2004 tarihinden itibaren geçerli olmak üzere ''şirket hat, konuşkan hat, standart hat, hesaplı hat ve yazlık hat'' adları altında 5 ayrı tarife açıkladığını hatırlatarak, şunları kaydetti 
     ''Yapılan düzenlemeler incelendiğinde hesaplı hat ve yazlık hat tarifelerinde ödenen sabit ücret karşılığında ücretsiz kontür verildiği, şirket hat konuşkan hat ve standart hat tariflerinde ödenen sabit ücretin ise herhangi bir hizmet karşılığı olmadığı görülmektedir. 
     Türk Telekom, standart hatta 11 milyon 500 bin lira, konuşkan hatta 20 milyon lira, şirket hatta ise 40 milyon lira sabit ücret uygulamaktadır. 
     Şirket hat, konuşkan hat ve standart hat tarifelerinde yer verilen sabit ücretler, herhangi bir hizmet karşılığı olmayan haksız uygulamalardır. Yürütmenin durdurulması ve bu uygulamanın iptali talebiyle Danıştay'a başvuruyoruz.'' 
     
</TEXT>
</DOC>
