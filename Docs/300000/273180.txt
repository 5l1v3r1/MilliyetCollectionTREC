<DOC>
<DOCNO> 273180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sontur26.html </URL>
<DATE> 2004/09/19/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Batı Trakya Türkleri'nden AB'ye mesaj... 
</HEADLINE>
<TEXT>

     Batı Trakya Türkleri Dayanışma Derneği Genel Başkanı Burhaneddin Hakgüder, ''AB, insan temel hak ve özgürlüklerine saygılıyım diyorsa Batı Trakya'daki 60 bin Türkün vatandaşlığının iadesini sağlayacak ve tazmin edecek yargı kararının verilmesini sağlamalıdır'' dedi. 
     Hakgüder, Batı Trakya Türkleri Dayanışma Derneği Kocaeli Şubesi Genel Kurulunda yaptığı konuşmada, isimlerinde ''Türk'' kelimesi geçtiği için kapatılan derneklerden, İskeçe Türk Birliği davasının Yunanistan Yargıtayı'nda devam ettiğini söyledi. 
     Türkiye ve Yunanistan'ın dostluğundan en büyük menfaati Batı Trakya Türklerinin sağlayacağını kaydeden Hakgüder, ''Ancak bu dostluk, Batı Trakya Türklerinin kendi kimliklerini unutmasıyla sağlanacaksa böyle bir dostluk istemiyoruz. Uluslararası anlaşmalara sadık, insan temel hak ve özgürlükleri üzerine kurulmuş bir dostluğa bugünden itibaren razıyız'' dedi. 
     60 bin Batı Trakya Türkünün, etnik kimliklerine dayanarak vatandaşlıktan düşürülmesine karşı AİHM'de yargı sürecini başlatmaya hazırlandıklarını kaydeden Hakgüder, şöyle konuştu 
     ''Alman, İsveç, Fransız ve Türk hukukçulardan görüş alma safhasındayız. Çünkü, 30 yılı aşkın bir süredir bu insanlar sosyal, ekonomik ve siyasi baskı altında yaşadı, mağdur oldu. AB, insan temel hak ve özgürlüklerine saygılıyım diyorsa, uluslararası hukukun üstünlüğüne inanıyorsa, 60 bin Batı Trakya Türkünün vatandaşlığının iadesini sağlayacak ve tazmin edecek yargı kararının verilmesini sağlamalıdır. Bu hak verilmezse uygulanan çifte standardın belgesi olacaktır, böyle bir durumda 60 bin dosyayı AİHM arşivine koymak da boynumuzun borcu olsun.'' Ahmet Köse'nin başkan adayı olduğu tek liste ile yapılan ve 232 üyeden 145'inin oy kullandığı seçim sonucunda, Köse, yeniden başkan seçildi. 
     
</TEXT>
</DOC>
