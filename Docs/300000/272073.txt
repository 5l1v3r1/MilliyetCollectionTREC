<DOC>
<DOCNO> 272073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonspo34.html </URL>
<DATE> 2004/09/15/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
İbrahim Kutluay'a NBA yolu açıldı... 
</HEADLINE>
<TEXT>

     Milli basketbolcu İbrahim Kutluay'ın, Ülkerspor Kulübü'nün bonservis ücretinden vazgeçmesi üzerine NBA Ligi takımlarından Seattle Supresonics ile anlaşma sağladığı bildirildi. 
     Basketbol Federasyonu'nun resmi internet sitesinden yapılan açıklamaya göre İbrahim, 2 gündür Ülkerspor Kulübü Başkanı Orhan Özokur ile sürdürdüğü görüşmeler sonucu anlaşmaya vardı ve kulüp, bonservis ücreti istemekten vazgeçti. 
     Kulübüyle anlaşmasının ardından Seattle Supersonics temsilcileriyle görüşen İbrahim'in transferinin gerçekleştiği ve milli oyuncunun, gelecek yıldan itibaren 2 yıl süreyle NBA'de Seattle Supersonics forması giyeceği kaydedildi. 
     Açıklamada, İbrahim Kutluay'ın ABD'de yaşayacağı ev ve kullanacağı otomobile dek tüm konularda anlaşıldığı, kalan bazı pürüzlerin giderilmesinin ardından yıldız oyuncunun yarın resmi sözleşmeyi imzalayacağı ifade edildi. 
     
</TEXT>
</DOC>
