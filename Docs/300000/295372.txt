<DOC>
<DOCNO> 295372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/ekonomi/eko03.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF 14.6 katrilyonu ödeyemedi 
</HEADLINE>
<TEXT>


Hazine'nin alacak stoku 60 katrilyonu geçti. Kurumun en büyük 'vadesi geçmiş' alacağını, 14.6 katrilyonla TMSF'den alacaklar oluşturuyor 

ANKARA ANKA 

Hazine'nin büyük bölümü TMSF ve yerel yönetimlerden kaynaklanan alacak stoku eylül sonunda 60.4 katrilyona ulaştı. Bu stokun 26.9 katrilyon lirasını vadesi geçmiş alacaklar oluşturdu. 
Eylül sonu itibariyle vadesi geçmiş alacak stokunun yarıdan fazlasını 14.6 katrilyon Tasarruf Mevduatı Sigorta Fonu'ndan TMSF alacaklar oluşturdu. Hazine, TMSF'ye batık bankaların yükümlülüklerinin karşılanması amacıyla borç olarak iç borçlanma kağıdı vermişti. Söz konusu kağıtlar, vadesi dolduğunda Hazine tarafından ödeniyor. TMSF batık bankalardan kaynaklanan alacaklarını tahsil edemediği için Hazine'ye borcunu vadesinde ödeyemiyor. TMSF, batık bankalar dolayısıyla oluşan kamu alacağı kapsamında son sekiz ayda 524 milyon dolar olmak üzere, toplam 2.2 milyar dolarlık tahsilat yapabildi. Kurumun tahsilatındaki gecikmeler, Hazine borçlarının ödenmesinde de aksaklık yaratıyor. 
Hazine'nin vadesi geçmiş alacak kapsamında yerel yönetimlerden 9.9 katrilyon, KİT'lerden 571.2 trilyon lira alacağı var. Hazine'nin söz konusu kuruluşlardan olan alacaklarından bu yılın ilk dokuz ayındaki tahsilatı 1 katrilyon 156.9 trilyon lira düzeyinde kaldı. 


</TEXT>
</DOC>
