<DOC>
<DOCNO> 293752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sondun42.html </URL>
<DATE> 2004/12/01/ </DATE>
<TIME> 19.01 </TIME>
<AUTHOR>  </AUTHOR>
<HEADLINE>
Bağdat'ta 2 Türk kamyon şoförü öldürüldü 
</HEADLINE>
<TEXT>

     Irak'ın başkenti Bağdat'ın kuzeyinde 2 Türk kamyon şoförünün öldürüldüğü bildirildi. 
     Polis ve hastane kaynakları, başkentin kuzeyindeki muhtelif saldırılarda, Türk şoförlerin yanı sıra 4'ü Milli Muhafız, 2'si de sivil olmak üzere toplam 6 Iraklının da öldürüldüğünü belirtti. 
     Polis sözcüsü Hasan Salih, AFP'ye yaptıkları açıklamada, 2 Türk kamyon şoförünün Beyci yakınlarında öldürüldüğünü vurgulayarak, ''İki otomobilde bulunan bir grup kişi, Mekhul bölgesinde bir Türk kamyon şoförüne ateş açtılar'' dedi. 
     Salih, petrol taşıyan diğer Türk kamyon şoförününse El Fettah bölgesinde dün öldürüldüğünü belirtti. 
     Diğer bir polis yetkilisi Mahmud Muhammed de, öldürülen Iraklılara ilişkin olarak yaptığı açıklamada, Uluslararası Güce ve Milli Muhafız Gücüne yönelik otomatik silahlarla ve roketlerle düzenlenen saldırıda 4 Milli Muhafızın öldüğünü ifade etti. 
     Albay Cuma Abdullah da, iki sivilinse Duluhiye bölgesinde bir bombanın patlaması sonucu öldüğünü kaydetti. 
     
</TEXT>
</DOC>
