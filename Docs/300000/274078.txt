<DOC>
<DOCNO> 274078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonyas01.html </URL>
<DATE> 2004/09/22/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Cam fiberle diş onarımı 
</HEADLINE>
<TEXT>

     Latif SANSÜR KUŞADASI Aydın , DHA 
DİŞ hekimliğinde devrim sayılan cam fiber ile onarım tekniği, Aydın'ın Kuşadası İlçesi'nde düzenlenen konferansla anlatıldı. Tekniğin mimarı Finlandiyalı Prof. Dr. Pekka Vallittu, geliştirdiği teknikle dişlere yönelik bir çok uygulamanın kolaylaştığını söyledi. 
     2004 Avrupa Diş Hekimliği Konferansı Kuşadası Pine Bay Otel'de düzenlendi. Finlandiya'nın Turku Üniversitesi öğretim üyelerinden Prof. Dr. Pekka Vallittu, konferansta yeni diş onarım tekniğini anlatırken, "Cam fiber ile güçlendirme tekniği sayesinde diş kesmeden köprü yapmak, dişleri sabitlemek, kanal tedavisi görmüş dişleri güçlendirmek mümkün. Çocuk dişlerinin kırığının tedavisi, protez kaidelerinin güçlendirilmesi, kırık porselenlerin ağıziçi tamirinde kolaylıkla ve güvenli bir şekilde kullanılabilir'' dedi. 
     Doktor Övül Kümbüloğlu da Finlandiyalı profesörle yaklaşık iki yıl çalışıp tekniği Ege Üniversitesi Diş Hekimliği Fakültesi Protez Bölümü'nde başarıyla uyguladıklarını anlattı. Dr. Kümbüloğlu, "Prof. Dr. Pekka Vallittu cam fiber yöntemini yaratan ve uygulayan bilim adamıdır. Ben de bir buçuk yıl önce profesörün yanında bu eğitimi aldım ve uygulamaya başladım'' dedi. 
     
</TEXT>
</DOC>
