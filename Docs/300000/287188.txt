<DOC>
<DOCNO> 287188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonspo32.html </URL>
<DATE> 2004/11/08/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Del Bosque Atatürk halkın saygısını kazanmış, müthiş bir lider 
</HEADLINE>
<TEXT>

     Beşiktaş Teknik Direktörü Vicente Del Bosque, Atatürk'ün 66. ölüm yıldönümü nedeniyle, siyah-beyazlı kulübün resmi yayın organı Beşiktaş Dergisi ile Dolmabahçe Sarayı'nı ziyaret etti. 
     Dolmabahçe Sarayı'na hayran kalan Del Bosque, Mustafa Kemal Atatürk'e duyduğu saygıyı, ''Atatürk, halkın saygısını kazanmış, müthiş bir lider'' sözleriyle ifade etti. 
     Beşiktaş Dergisi, kasım ayı sayısında Del Bosque'nin Dolmabahçe Sarayı'na yaptığı ziyarete tam 6 sayfa ayırdı. Ulu Önder Atatürk'ü son günlerinde ağırlayan ve tarihi günlere tanıklık eden mekana, Vicente Del Bosque, eşi Trimidad Lopez ile birlikte geldi. BJK İnönü Stadı'na gelirken defalarca geçtiği büyük duvarların arkasında böyle bir saray olduğundan habersiz olan Del Bosque, daha bahçeye girdiği anda gördüğü manzaradan çok etkilendi. Saraya girdiğinde ise mevcut hiçbir sarayda bulunmayan bir zenginlik ve ihtişam, Beşiktaş teknik direktörünü hayran bıraktı. Del Bosque ve eşi, yol boyunca gördüğü her eserle yakından ilgilendi. 
     Del Bosque ve eşi, uzun koridorlardan geçtikten sonra çalışma odası ve yatak odasının da bulunduğu Atatürk'ün dairesine ulaştı. 
     Vicente Del Bosque'nin Dolmabahçe Sarayı'nda son durağı Ulu Önder Atatürk'ün naaşının katafalka konulduğu yer olan Muayede Salonu oldu. Del Bosque'nin ziyareti sırasında salonda, Osmanlı Saray Ressamı Fausto Zonaro'nun eserleri sergileniyordu. Sergiyi gezerken, sarayda bir ilk yaşandı ve daha önce sadece devlet büyükleri için yakılan devasa avize, Beşiktaş Teknik Direktörü Del Bosque için de yakıldı. 

     
</TEXT>
</DOC>
