<DOC>
<DOCNO> 282152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/soneko06.html </URL>
<DATE> 2004/10/21/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Köy Hizmetlerinin yerine Kırsal Kalkınma Genel Müdürlüğü kurulacak 
</HEADLINE>
<TEXT>

     Kamuda yeniden yapılanma kapsamında Köy Hizmetleri Genel Müdürlüğü'nün KHGM kapatılmasına ilişkin kanun tasarısı Bakanlar Kurulu'nun imzasına açılırken, kırsal kalkınmaya yönelik yeni bir teşkilat oluşturulması planlanıyor. 
     Anadolu Ajansı muhabirinin edindiği bilgiye göre, KHGM'nin taşra teşkilatının kapatılması ve merkez teşkilatının Tarım ve Köyişleri Bakanlığı'na devrine paralel, bakanlığın yeniden yapılanması kapsamında Kırsal Kalkınma Genel Müdürlüğü KKGM oluşturulması öngörülüyor. 
     Buna göre Tarım Reformu Genel Müdürlüğü, Teşkilatlanma ve Destekleme Genel Müdürlüğü, KHGM'nin merkez birimleri ile Tarımsal Üretimi Geliştirme Genel Müdürlüğü'nün TÜGEM tarım toprakları ile ilgili birimi, Kırsal Kalkınma Genel Müdürlüğü adı altında toplanacak. 
     AB'ye uyum açısından çok önemli olan kırsal kalkınma politikaları da, KKGM tarafından yürütülecek. AB'nin kırsal kalkınmaya yönelik fonlarının kullanımını da kolaylaştıracak KKGM, arazi toplulaştırılması, tarım topraklarının korunmasından çiftçi örgütlenmesine kadar pek çok alanda faaliyet gösterecek. 
     Tarım ve Köyişleri Bakanlığı'nın yeniden yapılandırılması kapsamında, AB'deki yapılanmaya paralel, Gıda İşleri Genel Müdürlüğü, Su Ürünleri Genel Müdürlüğü, Bitkisel Üretim Genel Müdürlüğü, Hayvansal Üretim Genel Müdürlüğü de oluşturulması öngörülüyor. 
     Bakanlar Kurulu'na sunulan KHGM kapatılmasına ilişkin kanun tasarısında, 3202 sayılı Köy Hizmetleri Genel Müdürlüğü Teşkilat ve Görevleri Hakkındaki Kanun'un adı ''Köye Yönelik Hizmetler Hakkında Kanun'' olarak değiştirilirken, kaldırılan, KHGM'nin görev yetkilerinin, İstanbul ve Kocaeli dışında il özel idarelerine, Kocaeli ve İstanbul'da ise bu hizmetleri il hudutları dahilinde yapmak üzere büyükşehir belediyelerine devrediliyor. 
     3202 sayılın kanunda yer alan göçmen, göçebe ve iskan konularına ilişkin görev ve yetkilerin Bayındırlık ve İskan Bakanlığı tarafından yürütülmesi, söz konusu kanundaki yetkilerin bu bakanlık tarafından kullanılması öngörülüyor. 
     KHGM'nin bölge müdürlükleri dahil taşra teşkilatı ile döner sermaye işletmelerine ait kadro ve pozisyonları ile birlikte personeli, taşınır ve taşınmaz malları, bunlara ait ödeneklerle birlikte İstanbul ve Kocaeli illerinde büyükşehir belediyelerine, diğer illerde il özel idarelerine devredilecek. 
     Bu madde uyarınca, 45 binden fazla işçi, 6 bin civarında memur da il özel idarelerine veya İstanbul ve Kocaeli büyükşehir belediyelerine geçecek. 
     Merkez teşkilatı, ulusal veya bölgesel düzeyde faaliyet gösteren araştırma enstitüleri, Tarımsal Hidroloji Araştırma ve Eğitim Merkezi Müdürlüğü'nün kadro ve pozisyonları ile birlikte personeli, araç, gereç,taşınır malları ile hizmet binaları ve diğer taşınmaz malları ve bunlara ait ödenekler Tarım ve Köyişleri Bakanlığı'na devredilecek. 
     
     PERSONELİN DURUMU 
     Genel müdür, genel müdür yardımcıları, teftiş kurulu başkanı, APK dairesi başkanı, ana ve yardımcı hizmet birimleri dahil daire başkanı, bölge müdürleri, bölge müdür yardımcıları, il müdürleri, il müdür yardımcıları, döner sermaye işletmesi müdürü, müdür ve şube müdürü unvanlı kadrolarda bulunanların görevleri, kanunun yayımı tarihinde sona erecek. 
     Devredilen personelden durumlarına uygun boş kadro olmayanlar veya mevcut kadro unvanı ile atamaları yapılamayanlar için gerekli kadro ve unvan ihdas ve değişiklikleri, devirden itibaren 3 ay içerisinde, 190 sayılı Genel Kadro ve Usulü hakkında KHK'ya bağlı kalmaksızın Bakanlar Kurulu Kararıyla yapılacak. Bu değişikliklerden itibaren bir ay içinde ilgililer durumlarına uygun kadrolara atanacak. 
     Devredilen personel, yeni bir kadroya atanıncaya kadar eski kadrolarına ait aylık, ücret, ek gösterge, her türlü zam ve tazminatları ile diğer mali haklarını devredildikleri kurumdan almaya devam edecek. Memur statüsünde görev yapanların atandıkları yeni kadrolarının aylık, ek gösterge, her türlü zam ve tazminatları ile diğer mali hakları toplamının net tutarının, devirden önce aldıkları tüm mali hakları toplam tutarından az olması halinde, aradaki fark tazminat olarak ödenecek. 
     Devlet Memurları Kanunu'nun 4-B statüsüne göre istihdam edilen sözleşmeli personelin pozisyonu, devredildikleri kurum adına vize edilmiş sayılacak. Geçici işçi pozisyonlarında görev yapan personel, aynı statüde pozisyonları ile birlikte devredilecek. 
     Devir işlemleri, kanunun yayımından itibaren 1 yıl içinde tamamlanacak. Devir işlemlerine ilişkin usul ve esaslar, İçişleri ve maliye Bakanlıkları ile Devlet Personel Başkanlığı'nın uygun görüşleri alınarak Tarım ve Köyişleri Bakanlığı'nın teklifi üzerine, bakanlar Kurulu'nca belirlenecek. 
     Devir nedeniyle personel, kadro, ödenek, taşınır ve taşınmaz mal devri ve benzeri hususlar konusunda ortaya çıkacak tereddütleri gidermeye ve uygulama esaslarını belirlemeye bakanlar kurulu yetkili olacak. 
     
     TARİHÇE, TEŞKİLAT VE PERSONEL DURUMU 
     Yol Su Elektrik İşleri ve Toprak Su, Toprak ve İskan İşleri genel müdürlükleri ile Orman Genel Müdürlüğü'nün Orman Yolları ünitesi birleştirilerek, 1984 yılında çıkarılan KHK ile KHGM kurulurken, KHGM'nin görev ve yetkilerine ilişkin 3202 sayılı kanun 9 Mayıs 1985'te çıktı. 
     Tarım ve Köyişleri Bakanlığı'nın bağlı bir kuruluşu olan KHGM, 7 Temmuz 1993'te Başbakanlık'a bağlandı ve bir devlet bakanının yetki ve sorumluluğunda çalıştı. Bu hükümet döneminde yeniden Tarım ve Köyişleri Bakanlığı'na bağlandı. 
     Kırsal alanlardaki yol, su, kanalizasyon ve elektrik altyapı hizmetleri, cami, köy odası gibi sosyal donatılar yapımı, kırsal iskan, tarımsal alanların korunması ve ıslahı, tarımsal sulama, kırsal alanda karla mücadele gibi çok geniş çalışma alanı bulunan KHGM'nin, 11 Ekim itibariyle, bini İstanbul bölge müdürlüğünde olmak üzere, 16 bin 982 parça iş makinası parkı mevcut. 
     İş makinası parkının bin 1149'unu dozer, bin 344'ünü grayder, 912'sini loder, 4 bin 82'sini kamyon, 198'ini ekskavatör, 2 bin 273'ünü binek otomobili, 6 bin 528'ini de diğer makinalar oluşturuyor. 
     Toplam 19 bölge müdürlüğü, Ankara Toprak ve Gübre Araştırma Enstitüsü, Ankara, Konya, Tarsus, Şanlıurfa, Erzurum, Tokat, Samsun, Eskişehir, Menemen, Kırklareli Atatürk, Menemen Uluslararası Tarımsal Hidroloji Araştırma Merkezi olmak üzere 12 araştırma enstitüsü bulunan KHGM'de, 45 bin 178'i işçi, 6 bin 90'ı memur kadrosunda toplam 51 bin 268 kişi istihdam ediliyor. Personelin yaklaşık bin 500'ü genel müdürlükte, bin 200'ü de araştırma enstitülerinde bulunuyor. 
     
</TEXT>
</DOC>
