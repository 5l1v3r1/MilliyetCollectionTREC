<DOC>
<DOCNO> 283177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sonsiy17.html </URL>
<DATE> 2004/10/25/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Çiçek Sağlık Sigortası Yasa Tasarısı Taslağı bu hafta sevk edilecek 
</HEADLINE>
<TEXT>

     Hükümet Sözcüsü ve Adalet Bakanı Cemil Çiçek, Genel Sağlık Sigortası Yasa Tasarısı Taslağı'nın, bu hafta içinde Başbakanlığa sevk edileceğini belirterek, bütünleştirilmiş bir sosyal güvenlik ağının kurulması gerektiğini belirtti. 
     Çiçek, Bakanlar Kurulu toplantısının ardından gazetecilere yaptığı açıklamada, sosyal güvenlik reformunun Türkiye için en başta yapılması gereken reformlardan olduğunu belirterek, ancak bugüne kadar çok da olumlu adım atılmadığını kaydetti. 
     Bu adımlar zamanında atılamadığı ve böylesine bir reform hayata geçirilemediği için, bunun başta ekonomi olmak üzere pek çok alanda olumsuz etkileri bulunduğunu belirten Çiçek, ''Her sene bütçeden, yaklaşık yatırım bütçesinin iki katı kadar sosyal güvenlik kurumlarının açıklarına transferler yapılmaktadır. Bu işin daha uzunca süre gündemde kalması söz konusu olamaz. Mutlaka bu konuda bir adım atılması gerekiyor'' diye konuştu. 
     Yeni ekonomik program çerçevesinde bu adımın atılmasının zorunlu olduğunu kaydeden Çiçek, geçen hafta bazı istisnalar dışında bütün sağlık kuruluşlarının tek çatı altında toplanması ve sağlık hizmetlerinin bundan sonra Sağlık Bakanlığı eliyle yürütülmesine ilişkin kararı açıkladıklarını anımsattı. 
     Bununla ilgili yasal çalışmaların başlatıldığını belirten Çiçek, bu uygulamanın bir devamı niteliğinde olan Genel Sağlık Sigortası sisteminin hayata geçirilmesine ilişkin kanun tasarısı taslağının bu hafta içinde Başbakanlığa sevk edileceğini ifade etti. 
     Çiçek, ''Tasarı, Başbakanlık'ta son düzenlemeler yapıldıktan sonra çok kısa bir süre içerisinde TBMM'ye sevk edilmiş olacaktır'' dedi. 
     
     NEDENLER 
     Bu reforma gitmenin çok değişik nedenleri olduğunu anlatan Çiçek, şunları söyledi 
     ''Bunların başında, şu an yürürlükte olan SSK, Bağ-Kur ve Emekli Sandığı'nın hem normlarında hem de standartlarında farklılık var. Burada birliğin sağlanması, bütünleştirilmiş bir sosyal güvenlik ağının kurulması lazım. Ayrıca mevcut sistemin yoksulluğa karşı yeterince koruma sağlayamadığı hesaba katıldığında, bu yönden dile getirilen şikayetler dikkate alındığında, bu adımın atılması gerekiyor.'' Çiçek, sosyal güvenlik kurumlarının finansman açığının, her zaman bütçeden değil, bütçe dışı kaynaklardan, kendi imkanlarıyla dengelenebilecek bir yapıya kavuşturulması gerektiğini ifade etti. 
     Türkiye'nin temel problemlerinden biri olan kayıt dışı istihdam ile yeterince mücadele edilemediği yolunda şikayetler bulunduğunu da ifade eden Çiçek, şöyle konuştu 
     ''Bunu da hesaba kattığınızda sosyal güvenlik kuruluşlarının hem örgütlenme hem altyapı hem hem de yönetim sorunları hepsi bir arada mütalaa edildiğinde mutlaka sosyal güvenlik alanında bir köklü değişiklik ihtiyacı ortadadır. Bunun birinci ayağı olarak Genel Sağlık Sigortasının devreye sokulması lazım. Arkasından emeklilik sigortası sistemi, sonra sosyal yardımların koordinasyonu ve izlenebilir bir sosyal yardım sisteminin gerçekleştirilmesi ve sonra da yeni kurumsal yapının oluşturulabilmesi için 4 ayaklı bir düzenleme yapılacak. 
     Sağlık kuruluşlarının tek elden toplanmasına paralel olarak eş zamanlı bir yürürlüğün sağlanması açısından bunu gerçekleştirmeyi kararlaştırdık.'' 
     
     ''BUGÜNKÜ NOKTA İYİ'' 
     Merkez Bankası Kanunu'nun ilgili maddesi uyarınca Merkez Bankası Başkanı Süreyya Serdengeçti ve ekibinin, Bakanlar Kurulu üyelerine ekonomik durum hakkında bilgi verdiğini de belirten Çiçek, verilen brifingin ardından konunun üyeler arasında değerlendirildiğini bildirdi. 
     Çiçek, sözlerini şöyle sürdürdü 
     ''Esas itibarıyla program hedefleri doğrultusunda geldiğimiz nokta iyi bir noktadır. Hem büyüme hızı itibarıyla hem enflasyon, hem faizler, öngörülen hedefler açısından bugünkü nokta iyidir. 
     Yalnız bir şeye dikkat etmemiz gerekiyor bugün bulunduğumuz nokta ne kadar iyi olursa olsun Türkiye arka arkaya yaşanan krizlerden bu noktalar geldiği için mutlaka uygulanan programın kararlılıkla sürdürülmesi gerekiyor. 
     Herhangi bir rehavete kapılmaya gerek yok, reform yorgunluğuna kapılmaya gerek yok. Mutlak surette önümüzdeki dönemlerde de önümüzdeki yıllarda da kararlılıkla programın sürdürülmesi gerekiyor. Esas itibarıyla zaten AB sürecinde buna zaruret de var. O tarihten itibaren müzakereler başladığında, sadece siyasi kriterler açısından değil, ekonomik kriterler açısından da Türkiye, müzakere konusu olacağı için bu kararlığın sürdürülmesi gerekiyor.'' 
     
</TEXT>
</DOC>
