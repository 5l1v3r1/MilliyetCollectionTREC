<DOC>
<DOCNO> 276570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sontur03.html </URL>
<DATE> 2004/10/01/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Cinayetin sırrı korku filmlerinde aranıyor 
</HEADLINE>
<TEXT>

     Şevket ERZEN ÇORUM, DHA 
ÇORUM'da bir hafta önce bir çocuğu bıçakla parçalayarak öldürmek suçundan tutuklanan şizofreni hastası 32 yaşındaki Mustafa Evci'nin evinde arama yapan polis, çok sayıda gerilim, korku ve porno film CD'si buldu. Polis, Evci'nin cinayeti filmlerden esinlenerek işlemiş olabileceğini belirterek, cesedi bulmak için CD'leri tek tek izleyip cinayeti çözmeye çalışıyor. 
     Çorum'da mendil satan 11 yaşındaki Recep Çıkık'ı evine çağıran ve daha sonra bıçakla parçalayarak öldüren zanlı Mustafa Evci, tutuklanıp geçen hafta cezaevine kondu. Apartmanın bahçesini ve yakınlarındaki boş arazileri arayan polis, küçük çocuğun kesik iki elinin dışında cesedini yapılan tüm aramalara rağmen bulamadı. Geçen salı günü tekrar Evci'nin oturduğu apartmana giden polisler, kömürlükte ve çatı katında ceset aradı. Ancak yine sonuç alamayan polis, Evci'nin dairesinde yaptıkları ikinci bir inceleme sonucunda yatak odasında 11 adet Kuşlar, Candyman, Childs play, Dark Waken, Kötü Ölüm gibi gerilim ve korku film CD'si buldu. Polis, Mustafa Evci'nin gerilim filmlerinden etkilenip, seyrettiği bir sahneye göre hareket edebileceğini ve cesedi de yine filmdeki gibi ortadan kaldırmış olabileceğini düşünerek, CD'leri tek tek izlemeye başladı. 
     Evci'nin dairesinde araştırma yapan polis, çok sayıda nevresim takımı ve battaniyeye de rastladı. Bulunan malzemelerin çalıntı olduğu tespit edildi. 
     Diğer taraftan Recep Çıkık'ın ailesi ise çocuklarından umutlarını kesmediklerini söyledi. Anne Menşure Çıkık, "Biz sadece kanlı bir elbise gördük. Kesik eli görmedik. Adli Tıp'a göndermişler. Kötü durumu düşünmek bile istemiyoruz. Ankara'dan gelecek olan DNA test sonucunu bekliyoruz'' diye konuştu. 
     
</TEXT>
</DOC>
