<DOC>
<DOCNO> 276405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/yasam/yas02.html </URL>
<DATE> 2004/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa da tinerci cinayeti kurbanı... 
</HEADLINE>
<TEXT>


MUSTAFA KURTARAN İstanbul 

Küçükçekmece'de, gezmek için evinden çıkan 14 yaşındaki Mustafa Toprak, boş arazide tinerci olduğu iddia edilen bir grup tarafından öldürüldü. 
İkitelli Ziya Gökalp Mahallesi'nde oturan Toprak, dün 20.00'de evden çıktı. Evinin yakınındaki boş araziden geçen gencin önü, madde bağımlısı olduğu iddia edilen bir grup tarafından kesildi. En az 3 kişi olduğu belirtilen tinerciler, Toprak'ı bıçaklayarak olay yerinden kaçtı. 
Bu sırada işten dönen bir vatandaş, inilti seslerini duyarak Toprak'ın yardımına koştu. Ambulans geldiğinde bıçak darbesi aldığı belirlenen Toprak'ın öldüğü anlaşıldı. 
Toprak'ın babası, oğlunun öldüğü arazinin saclarla çevrili olduğunu belirterek, "Korunaklı bir yer olduğundan, tinerciler burayı mesken tuttu" dedi. 



</TEXT>
</DOC>
