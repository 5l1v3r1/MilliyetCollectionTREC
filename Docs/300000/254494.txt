<DOC>
<DOCNO> 254494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/ekonomi/eko10.html </URL>
<DATE> 2004/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den Bursa'ya kredi 
</HEADLINE>
<TEXT>


GÜVEN ÖZALP Brüksel 

Avrupa Yatırım Bankası AYB , Türkiye'ye Bursa hafif raylı sisteminin finansmanı için 55 milyon euro tutarında kredi vermeyi kararlaştırdı. AYB verilen kredinin, 21 kilometre çift hatlı ve 22 istasyonlu Bursa hafif raylı sisteminin kentin doğusundaki bölümünün tamamlanması için verildiğini ancak bunun sadece ulaşım sorunlarının aşılmasına değil, çevre ve trafik düzenlemesine de yardımcı olmayı hedeflediğini açıkladı. 
AYB, verilen krediyle oluşturulacak olan hafif raylı sistemin 1 milyondan fazla insanın günlük yaşamına etki edeceğini kaydetti. AYB, projenin şehrin ekonomik kalkınmasına da yardımcı olacağı görüşünü iletti. AYB, çeşitli altyapı projelerine destek olmak amacıyla Türkiye'ye bugüne kadar 2.5 milyar euroyu aşan miktarda kredi açtı. 
Merkezi Lüksemburg'da bulunan AYB, Avrupa Birliği'nin finans pazarlarının gelişmesi amacıyla mali, ekonomik, teknik ve çevresel projelere iyi koşullarda kredi temin ediyor. Banka, AB'nin ikili ilişkisi bulunduğu 120'den fazla ülkeye de yardım ve gelişme kredileri sağlıyor. 


</TEXT>
</DOC>
