<DOC>
<DOCNO> 256401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/siyaset/asiy.html </URL>
<DATE> 2004/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bana 'Sayende Türkleri keşfettik' diyorlar 
</HEADLINE>
<TEXT>


Türkiye'ye 'alternatif tatil'i sevdiren Nişanyan'a göre ülkemizde çok farklı ve kaliteli bir kesim var. 'Allah'ın kaybettiği' yerlerdeki pansiyonlarda kalan üst düzey isimler, onu da şaşırtıyormuş 

DERYA SAZAK 
SOHBET ODASI 



DERYA SAZAK Kamuoyu sizi eşiniz Müjde Nişanyan'la birlikte yazdığınız 'Küçük Oteller Dizisi' ve Şirince Köyü'nde geliştirdiğiniz 'alternatif turizm' modeliyle tanıyor, gerçi bu nedenle epey sorun yaşadınız, hapse bile girdiniz ama sonuçta ortaya yeni keşifler, yaklaşımlar çıktı... Turizmde bu yıl durum nedir Parlak bir sezondan söz ediliyor. 
SEVAN NİŞANYAN Türkiye'de, turizmin nispeten başarılı olduğu kitlesel sektör turizminde bu sene bir patlama var. Antalya'daki büyük oteller dolup taşıyor. İstanbul'un yüzü gülüyor. Ancak esas gelişmesi beklenen alternatif turizm alanlarında Türkiye'de hala ciddi bir kıpırtı yok. Başka ülkelerden gelip değişik tatlar, lezzetler arayan, ülkeyi dolaşan, yaz için ev kiralayan turistleri kastediyorum. Orada durgunluk var. Küçük otellerin birçoğundan ben olumsuz sinyaller alıyorum. 

Türkiye, 2004'ün ilk yarısını büyük etkinliklerle geçirdi, Eurovision, WAN, NATO zirvesi... Yıl sonunda AB'den müzakere takvimi almaya aday. Dünyada 'in' bir ülke. Bunların bir getirisi olacak... 

Hakk ri, Tunceli muhteşem 
Türkiye muazzam bir pastadır, geniş bir coğrafyada çok ciddi turizm değerleri barındıran bir ülke. Hakk ri, Tunceli... buralar muhteşem yerler, Muğla ili kadar ilgi çekiyor. Trabzon'dan Artvin'e, Urfa ve Mardin'e kadar pek çok alanda turizm gelişiyor. Şirince gibi 40 bin tane olmasa da, 4 bin köy vardır ilginç olabilecek. Turistik açıdan buralar bakir kalıyor, büyük bir pastanın sadece kreması yeniyor. 

Şirince'nin ünü nereden geliyor, hangi yönüyle model oldu, sadece köy evlerinin restorasyonu mu insanları buraya çekiyor 
Şirince eskiden beri güzel küçük bir köy. Efes'e çok yakın olması, eski bir Rum köyünün bozulmamışlığı gibi kendine özgü bazı avantajları vardı. Şarap yapılması gibi... Şirince zaten keşfedilmeyi bekleyen bir köydü. Kuş sesleri arasında, sessiz sakin bir konaklama yeri. Türkiye'de seyahat ederseniz çok güzel köyler görebilirsiniz. Tek eksiği, konaklamadır. Şirince'de bunu yaptık. Konforlu, hoş konaklama imkanı. 

Köy evleri pansiyona dönüştürülmüş... Kaç ev var 
Şirince'de 80 ile 100 arasındadır. Bir Alman hanım öncülük etmiş. Köyde ilk pansiyonu açan Bayan Eva'dır. Biz biraz daha iddialı geldik. 

Sit alanı... 
Köyün içi 3. derece doğal sit alanı. Sit mevzuatı maalesef olumlu niyetlerle vaaz edilmiş, fakat bürokrasinin elinde oyuncağa çevrilmiş enteresan bir mevzuattır. 

Seyyahlık merakı nasıl doğdu 
Babam mimardı ve gezmeye meraklıydı, çocukluğumuzdan beri herkesin "Oralara gidilir mi " dediği yıllarda biz gezerdik. İstanbulluyuz. Türkiye'de yapılan ilk betonarme kubbe Şişli Camii'dir. Mimarı Emin Onat'tır. O kubbenin betonarme hesaplarını babam yapmıştır, Bağarşak Nişanyan. Babamdan epey seyahat dersi aldım. Sonra Amerika'ya gittim, 17 yaşında otostopla Paris'ten İstanbul'a geldim. Trenlerde kaçak Avrupa'yı gezdim. 1981'de Türkiye'ye gelmek sağlığa zararlı olacağı için, bu sefer hadi dedik Güney Amerika'ya gidelim. Orası yepyeni ufuklar açtı. 1987'de işsizdim ve birdenbire gezi yazarlığına başladım. Yabancı yayınevleri için turizm kitapları hazırladım. Seyahat yazısı yazmanın müthiş bir disiplini vardır. Neyin ilginç, neyin sıkıcı olduğunu kestirebilmeniz gerek. Ben bu mesleği İngiliz ve Amerikalılardan öğrendim. Yedi yıl boyunca sadece İngilizce yazı yazdım. Viyana, Çek Cumhuriyeti, Moskova Petersburg rehberleri çıkardım. Hong Kong'daki bir yayınevine bir Türkiye rehberi yazdım. 

Küçük Oteller dizisi, farklı ortamlar arayanlara yeni seçenekler sundu. Yeni yerler keşfedildi. 
Müjde'yle beraber epeyce gezdik, ilk kitap 1998'de yayımlandıktan sonra ummadığımız bir başarı kazandı. 

Hangi ihtiyacı karşıladı 
Belirli bir kültür düzeyine ve bağımsız olarak gezebilme düşüncesine ya da ufkuna sahip olan bir zümre var Türkiye'de. Ortanın hayli üstü ekonomik ve sosyal konumdalar. Fikir gazetesi okuyan, caz müziği dinleyen, gece lokantaya çıkma alışkanlığına sahip olan, Türkiye'nin hazır şablonlarından bıkmış, bunun dışında bir şey arayan bir zümre. 

Türkbükü'ndeki 'televoleci'lerden bıkan... 
Otelcilerden sürekli duyduğum bir şey var 'Sevan, senin sayende Türkleri keşfettik.' Türkiye'de gerçekten çok kaliteli, dünyayı tanıyan, para harcamayı bilen bir kesim var. Bu kesim bizim kitabımız sayesinde Türkiye'deki küçük otellerle tanıştı. Kitapta bazı marjinal diyebileceğimiz pansiyonlar var. Şavşat'ın dağında bir Karagöl pansiyonu var, Allah'ın kaybettiği dünyanın sonu bir yer, öyle konforu falan da yok, Türkiye'den ve dünyadan öyle üst düzey insanlar gidiyor ki, "Onlar da mı geldi" dediğim oluyor. 

'Okumuş elit Doğu cahili' 

Son projeniz Doğu Anadolu'yu yazmak. 
Yıllardan beri en büyük hayalim Doğu Anadolu hakkında bir kitap, gezi rehberi yazmaktı. Bitirmek üzereyim. Doğu'ya ilişkin katıksız bir cehalet var. Doğu, Türkiye'de yalanın hakim olduğu bir coğrafyadır. Gerek tarihi, gerek sosyal yapısı, gerekse bugünü maskelenmiştir. Köy isimlerinden tutun da bölgenin sosyal gerçekliğine kadar pek çok alanda Türkiye Cumhuriyeti'nin okumuş eliti Doğu'yu tanımamayı tercih etmiştir. Bu ihtiyaçtan yola çıkarak yalnız coğrafi anlamda değil, tarihi ve sosyolojik anlamda da bir keşif gezisi yapıyorum. Türkiye tarihinin alıştığımız şablonlarını öylesine kökünden parçalayan bir yer ki Doğu, tanıdıkça kitabı yazmakta zorlanıyorum. 

Adı ne olacak 
Ankara'nın doğusundaki Türkiye. 

Keşfetme duygusunu harekete geçirdiniz. 
Ama insanlar neyle karşılaşacaklarından korkuyorlar, herkesin gözü bizim kadar kara değil, ben giderim Afganistan'da da yaşarım, ama çoğu insan temiz bir yatak arıyor. 

Güncelleştirme yapıyor musunuz, kitapta yer verdiğiniz bir pansiyon ya da küçük otelin kalitesi ertesi yıl bozulursa okur tepki göstermez mi Kalite kontrolünü kim yapıyor 
Bütün hayatımız bununla geçti, geçiyor. Kitaptaki her bir oteli her sene ziyaret ediyoruz. Oteller hakkında nereden bakarsanız yılda 20 - 30 tane rapor geliyor. "Sevan, senin yazdığın yere gittik, hiç beğenmedik" denildiği an yıkılırım. 

'Osmanlı kültür mirası reddedildi' 

Şirince'de kiremitli damlar, eski pencereler korunmuş. 
Aslında çok basit bir ilke var, 'Rahatsız etmiyorsa, bozma.' Bir binada eski kiremit kullanmışlar. Güneşten, yağmurdan korumak için. Aynı işlevi günümüzde görüyorsa, niye bozalım O kadar basit. Türkiye'de Tanzimat'tan bu yana, özellikle Cumhuriyet döneminde oluşmuş bir şablon var Eskiyse kötüdür, çağdışıdır. Cumhuriyet'le birlikte Türkiye'de eski olan her şey tu kaka edilmiş, geleneksel olan, mekruh sayılmış. İnsanlar utanmaya başladı, dedelerinden kalma konsolları satıp yerine plastik ve formika aldılar. Şimdi restorasyon olayına, alternatif turizme ilginin başlamasıyla, başka birtakım ideolojik değişiklikler el ele gidiyor. Benim Türkiye'nin etimolojisine ilgi duymam ile binalara ilgi duymam arasında aslında çok büyük bir fark yok, aynı ihtiyacın cevabıdır ve bunun temelinde Cumhuriyet'in değerlerinin sorgulanması vardır. 

Osmanlı kültür mirasını yeniden algılamak... 
Cumhuriyet'le birlikte reddi miras yapılmıştır Türkiye'de. Bu reddi mirasın yerine sağlıklı bir şey konamadığı, 1970'lerde 80'lerde insanların kafasına dank etti. Eskiyi attık, acaba doğru mu yaptık gibi bir arayış var. İleride bunun tarihi yazılacak. Türkler 80 sene birtakım çıkmaz yollarda dolandıktan sonra 20'nci yüzyılın sonunda 'Biz galiba yanlış yoldayız sorusuyla yüz yüze geldiler' diye yazılacak. 

'Şirince'yi önce eşim keşfetti' 

Nasıl oldu Şirince'ye gelişiniz 
Eşim keşfetmiş Şirince'yi üniversite yıllarında ben onun peşine düştüm geldim. Başlangıçta hiç aklımızda yoktu burada turizmcilik yapmak. Buranın tadını bozmadan kentten kaçan insanlara bir şey sunabilir miyiz diye düşünürken Şirince modeli ortaya çıktı. 

Nedir model, ne sunuyorsunuz turiste 
Bozulmamış bir kalite köy yaşamı. 20'nci yüzyılın son çeyreğine özgü bir yozlaşmadan nasibini almamış bir yer Şirince. Eski dokusunu koruyan, sokakları hala keçi kokan bir köy. Şehirli insanların böyle bir yaşama inanılmaz açlığı, özlemi var. Geleneksel dokuyu, atmosferi bozmadan, bir konfor, medeniyet de sunabildiğiniz zaman çok çekici geliyor. Aynı zamanda korkutuyor. Tamam güzel bir köy, havası suyu güzel, bir apartman yapalım, kalebodurla döşeyelim geliyor insanların aklına. Şirince öyle bir yer değil. 

'Anıtlar Kurulu aristokrasisi var' 

Köy evlerini aslına uygun restore ederken ne gibi zorluklarla karşılaştınız 
Anıtlar Kurulu çevresinde odaklanan bir anıtlar aristokrasisi var. Mimarlar, üniversite hocalarından oluşan. Bunlar gitgide dogmatik, gitgide daralan bir sanat restoratörlüğü düzeyinde düşünüyorlardı olayı. Tamamen biçimsel, klişelerden oluşan bir detay saplantısına girdiler. Ve bir bina ile müzedeki bir tarihi eser arasındaki farkı algılayamaz hale geldiler. Dogmatizm saplantıya dönüştü. Bina yaşayan bir şeydir. Anıtlar Kurulu Türkiye'nin her yerinde birtakım konakları eski Türk evlerini onartıyor. İlk bakışta 'Aa ne kadar güzel' oluyorlar, sonra herhangi bir işlevleri, ekonomik faydası olmadığı için yaşayan mekanlar olmaktan çıkıyor. İçine dört tane memur koymakla eski konak yenilenmez. Önemli olan, eski tadı yakalayabilmek. 

'Nişanyan adı önyargı kaynağı' 

Şirince'nin imar planının yıllarca gecikmesi nedeniyle yasaya uymadıklarını, sonucunda da hapse girdiğini anlatan Nişanyan, 'Memlekette bürokrasi ahtapot gibi' diyerek şik yet ediyor 
Seyyahlığınızın Şirince bölümünde Selçuk cezaevinde geçen 9 aylık bir zorunlu dinlenceniz de var. Nasıl geçti Susurlukçularla koğuş arkadaşlığınız da olmuş. 
Gerçek hayatta biraz sıkıntı çekmek lazım. Bu, insanları güçlendiren, ufuk açan bir faktör. Ben kitabımın önsözünde cezaevine koyanlara teşekkür ettim ve sadece alay için yapmadım, gerçekten teşekkür ettim, çünkü hakikatten bir fırsattır, okuldur. 

Neden cezaevine girdiniz 
Yasalara uymadık. Yasaların saçma ve yanlış olduğu bir yerde yasalara uymamak bir vatandaşlık görevidir. Türkiye'de bazı yasalar laf olsun diye vardır, onlara uyarsanız, hayat yürümez, herkes o yasaları sağından solundan deler. Burayı sit alanı ilan etmişler, kanun son derece açıktır der ki, 'Bir ay içinde geçiş dönemi yapılaşma koşullarını ilan edersiniz, ondan sonra en geç bir yıl içinde de kalıcı, koruma amaçlı imar planını çıkarırsınız.' Şirince'de 8 - 9 sene oldu, daha hala imar planı çıkarılabilmiş değil. Burası yaşayan bir köy, müze değil. Köy evleri devamlı inşaat halinde. Damı akar, mutfağı yetmez, ahırı bozar çocuğuna oda yapar. Ekonomik olarak kabuk değiştiren bir köyde bunlar olur. Eskiden bir tane lokanta yoktu, şimdi 25 tane açıldı, 100'e yakın pansiyon işletiliyor. Bunlar gecekondu usulüyle yapılmıştır. Organize estetik düşmanlığı diye bir hadiseyle karşı karşıyayız. İnsanları yamuk yumuk inşaat yapmaya teşvik ediyor devlet, sistemli olarak. Biz dedik ki eğer sit kanununa muhalefetten birisi hapsedilecekse, köyün tamamının hapse girmesi gerekir. 

Hapse girmeyi göze alarak, bürokrasiye savaş mı açtınız 
Dışarıdan gelen birisi olarak kıskançlık çekiyorsunuz, bürokrasiyle başınız derde giriyor, üstelik adınız 'Nişanyan' olunca bu her şeye rağmen bir önyargı kaynağı oluyor. O dönemde buralarda Ülkü Ocakları falan çok güçlüydü, onlar da işi sonuna kadar kaşıdılar. 
Bürokrasi bir ahtapot gibi bu memlekette iki kolu kesilse, 22 kolu çıkıyor. Bizim olayda sit yapılanmasının ne kadar tıkanmış olduğu hadisesini ortaya çıkardı en azından, imar planı değişikliğine ilişkin fitili ateşleyen bir unsur oldu. 

Köyün imar planı çıktı mı 
Bugün yarın çıkıyor diye bekliyoruz, çıkıyor. Bizim olay Türkiye'de 2863 sayılı kanunun değiştirilmesi gereken bir ucube olduğu konusunda bir bilinç uyandırdı. Kültür ve Tabiat Varlıkları Kanunu değişiyor. Erkan Mumcu'ya güveniyorum. Bu konuları ciddiye alan bir bakan. Kültür ve turizm alanındaki inisiyatiflerin yerel düzeyde olması lazım. Denetim kurulları da yol gösterici olmalı. Avrupa'daki yerel fonları Şirince türü modellerde harekete geçirebiliriz. 


</TEXT>
</DOC>
