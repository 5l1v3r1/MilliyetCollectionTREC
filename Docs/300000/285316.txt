<DOC>
<DOCNO> 285316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/yazar/akyol.html </URL>
<DATE> 2004/11/02/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
"Atatürk Türk devleti demedi" 
</HEADLINE>
<TEXT>


BAŞBAKANLIK İnsan Hakları Danışma Kurulu BİHDK çeşitli kişilerden oluşan bir danışma organıdır, bir karar ve icra organı değildir. 
İkincisi, kurul farklı görüşlerden oluştuğu için tartışmalar olması normal. 
Kurul Başkanı Prof. İbrahim Kaboğlu, "Türkiyelilik" kavramını savunuyor. Buna karşı çıkan üyeler de var elbette. 
Kaboğlu basın toplantısıyla 'rapor'u açıklarken, muhalif üyelerden Kamu-Sen Genel Sekreteri Fahrettin Yokuş, raporu Kaboğlu'nun elinden alarak yırtıp atıyor 
Kaboğlu da "Fiziksel şiddete maruz kaldım" diyerek basın toplantısına son vermek zorunda kalıyor. 
Rapora muhalif olanlar, ayrı bir rapor hazırlayabilirler veya itirazlarını ayrıca kamuoyuna açıklayabilirlerdi. O zaman saygılı, medeni bir tavır koymuş olurlardı. 
Ama çok kaba davranmışlardır, bunu kınıyorum. 
Buna karşılık Kaboğlu'nun da "Kana susamışlar" diye konuşması yanlıştı. 

DAHA önemli, daha vahim bir konu Sayın Kaboğlu dünkü Milliyet'te arkadaşımız Derya Sazak'a diyor ki 
" Atatürk hiç 'Türk devleti' dememiş. Türkiye devleti, Türkiye ahalisi, Türkiye Cumhuriyeti..." 
Bir Anayasa profesörünün Türkiye'nin 'kurucu belgeler'i hakkında bu kadar yüzeysel konuşması çok esef vericidir. 
Kaboğlu "Nutuk"u okumamış Orada Atatürk "Terakkiperver Fırka" bölümünde "yeni Türk devleti, yeni Türk Cumhuriyeti" diye konuşur. 
Kaboğlu Atatürk'ün "Söylev ve Demeçler"ini de okumamış. Atatürk orada bazen "Türkiye devleti", bazen "Türk devleti" diye konuşmuştur. Mesela 
"Devletimiz yeniden bir devlet vücuda getirmiştir ki, adına 'Türk devleti' derler ve bu devlet TBMM ve onun hükümeti tarafından idare edilir..." Cilt II, sf. 91 
Kaboğlu, aynı cildin 195. ve 209. sayfalarına da bakabilir. 

ATATÜRK değişik dönemlerde farklı terimler kullanmıştır, "Türkiye devleti" de demiştir. Ama özellikle Lozan'dan sonra giderek artan tarzda "Türk" kavramını vurgulamıştır. "Hiç Türk devleti dememiş" diye konuşmak, bilimin alfabesine aykırı bir "aşırı genelleme"dir. 
Kaldı ki, Atatürk'ün sıkça kullandığı "Türk Cumhuriyeti" teriminin anlamı, "devlet" demek değil midir 
Sayın Kaboğlu ve herkes elbette "Türkiyelilik" kavramını entelektüel olarak savunma özgürlüğüne sahiptir. Karşı çıkanlar da medeni ölçüler içinde eleştirirler. 
Ama 'Türkiyelilik' iddiasına Atatürk'ten "hüccet" getirmek için onun sözlerini eğip bükmek hem bilime hem etiğe aykırıdır. 
Tabii Türkiye'nin bir Kürt sorunu vardır ve "Herkes Türk'tür" demekle çözemediğimiz belli. Devletin Kürt vatandaşlarımızı kucaklayan açılımlar yapması da elbette gerekmektedir. 
Ama bunun yolu Avrupa'nın bile talep etmediği aşırı, sansasyonel, spekülatif yeni üst kimlik icatları değildir. 
Türkiye'de devletin kimlik sorunu yoktur, demokrasi sorunu vardır. "Türk" kimliğini rencide edici yaklaşımlar çözüm değil, feci çözümsüzlükler getirir Kimlik gibi duyarlı konuları kaşımaktan sakınmalı, çözümü bireysel özgürlükler alanında ve "Türk" kavramının vatandaşlık anlamının derinleştirilmesinde aramalıyız. 



</TEXT>
</DOC>
