<DOC>
<DOCNO> 279753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonsiy08.html </URL>
<DATE> 2004/10/13/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Bakan Ergezen'in makam aracına taksi çarptı... 
</HEADLINE>
<TEXT>

     Bayındırlık ve İskan Bakanı Zeki Ergezen'in makam aracına, Başbakanlık'ta yapılan Yüksek Planlama Kurulu toplantısından ayrılırken bir taksi çarptı. 
     Ergezen, YPK toplantısı sonrasında Başbakanlık'tan ayrılırken, Ahmet Kıvan'ın kullandığı 06 T 4455 plakalı araç, Bakan Ergezen'in makam aracına yandan çarptı. 
     Makam aracının sol arka kapısında hasar oluşurken, Bakan Ergezen, korumalarının aracı ile kaza yerinden ayrıldı. Ergezen, makam otomobilinden çıktıktan sonra gazetecilerin, ''geçmiş olsun, nasılsınız '' sorusuna, ''Allah'a şükür bomba gibiyim. Bende bir şey yok arabada hasar var'' karşılığını verdi. 
     Öte yandan, kazadan sonra bakanın korumalarına, uzun fren izini gösteren taksi şoförü Ahmet Kıvan da, ''Ben normal yolumda gidiyordum. Yol benim hakkımdı'' dedi. Şoför Kıvan, aracında yaklaşık 2 milyar liralık hasar bulunduğunu belirtti. 

     
</TEXT>
</DOC>
