<DOC>
<DOCNO> 266646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sontur12.html </URL>
<DATE> 2004/08/26/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Tekirdağ'ın deprem riski... Vali bilim adamlarına çattı... 
</HEADLINE>
<TEXT>

     Tekirdağ Valisi Ahmet Özyurt, bazı bilim adamlarının deprem konusunda gerilim yarattıklarını ifade ederek, ''Bilim, henüz deprem konusunda kurtarıcı ve haber verici bir imkan sunmuyor'' dedi. 
     Vali Özyurt, AA muhabirine yaptığı açıklamada, Meteoroloji tahminlerinde alınan veriler doğrultusunda bir tahmin yapılabildiğini belirterek, ''Ancak şu anki teknolojik imkanlarla hiçbir tahmin garantisi olmayan bir depremi, 1912 yılında oldu, epey zaman geçti, yakında olur mantığıyla ortaya çıkarak halkı huzursuz etmeye kimsenin hakkı yok'' dedi. 
     Tekirdağ'ın birinci derece deprem bölgesi olduğunun herkes tarafından bilindiğini belirten Özyurt, valilik olarak deprem uyarı ve kurtarma çalışmaları ile ilgili önlemlerin alındığını bildirdi. Özyurt, İl Özel idareye ait binalar ile kamuya ait binaların çoğunda dayanıklılık testlerinin yapıldığını ve yeni inşaatlarda deprem yönetmeliğine uygun yapılaşmanın kontrollü olarak sürdüğünü söyledi. 
     Deprem riski olan 19 il arasında bulunan Tekirdağ'da hazırlıkların düzenli bir şekilde yapıldığını ifade eden Özyurt, şunları kaydetti 
     ''Vatandaşların da kendi önlemlerini almada özenli bir çalışma içinde olması gerekir. Bazı bilim adamları deprem konusunda gerilim yaratıyorlar. Bilim, henüz deprem konusunda kurtarıcı ve haber verici bir imkan sunmuyor. İlim adına bence bu tür açıklamaların, toplantıların hiçbir önemi yok. Önemli olan halkı korkutup ürkütmek yerine, bilim adamına yakışır bir şekilde, bir deprem nasıl en az zararla atlatılır çalışmalarında devletle birlikte çalışılmasıdır.'' Tekirdağ halkının temkini elden bırakmamasını, ama ne zaman olacağı bilinmeyen bir deprem korkusu içine girmemesini öneren Vali Özyurt, depremlerin dünya kurulduğundan beri sürdüğünü, buna rağmen hayatın devam ettiğinin unutulmamasını sözlerine ekledi. 
     
</TEXT>
</DOC>
