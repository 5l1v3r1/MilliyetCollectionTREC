<DOC>
<DOCNO> 250744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/magazin/axmag01.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Uma'nın Köyceğiz sefası 
</HEADLINE>
<TEXT>


Türkiye'de bulunan güzel yıldız ve sevgilisi, sabah masmavi deniz ile güneşin, gece de mükellef bir sofranın keyfini çıkardı... 

İSTANBUL Milliyet 

Dedemanlar'ın torunu Özlem Önal'ın davetlisi olarak geçen hafta sonu Türkiye'ye gelen Uma Thurman ve New York Mercer Oteli sahibi Andrea Balazs, Akdeniz ve Ege'nin tadını çıkardı. 
Thurman ve sevgilisi Balazs, Murat Dedeman'ın 'Güzelgullet' isimli teknesiyle önceki gün Köyceğiz'deki Kargıcat Koyu'na demirledi. Yabancı bir çiftin eşlik ettiği ikili, gün boyu denize girip, güneşlenirken, hava kararana dek yattan ayrılmadı. 
Bu arada yatın kaptanı, İrfan Tezbiner'in işlettiği 'My Marina' adlı yat kulübünün restoranında 4 kişilik rezervasyon yaptırdı. Saat 20.15'te restorana gelen Thurman ve arkadaşları, deniz ürünlerinden oluşan bir mönü tercih etti. Başlangıç olarak, babulya salatası, denizbörülcesi, ahtapot salatası, balık yumurtası ve lakerda isteyen gruba, ara sıcak olarak sebzeli kalamar dolma, jumbo karides ızgara ve vantuslarıyla birlikte ahtapot ikram edildi. 
Ana yemek olarak, Thurman, kuzu şiş, sevgilisi lagos fileto sipariş etti. Grup, yemek boyunca Nil Kutman'ın özel ürünü 2 şişe beyaz şarap içti. Grup, kaptanlar dahil 6 kişilik yemek için 325 milyon lira ödedi. 


</TEXT>
</DOC>
