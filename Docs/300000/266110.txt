<DOC>
<DOCNO> 266110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonyas05.html </URL>
<DATE> 2004/08/24/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Bilinçsiz kullanım riski... Ecza dolapları antibiyotik dolu... 
</HEADLINE>
<TEXT>

     Bilinçsiz kullanıldığında sağlık açısından ciddi riskler doğuran antibiyotiklerin, en fazla satılan ilaçlar arasında ilk sırada yer aldığı bildirildi. 
     TEB 4. Bölge Adana Eczacı Odası Başkanı Burhanettin Bulut, AA muhabirine yaptığı açıklamada, Türkiye'de bilinçsiz ilaç tüketiminin yaygın, bunu önlemeye yönelik çalışmaların yapılmasının zorunlu olduğunu söyledi. 
     2004 yılının ilk 6 ayına yönelik yapılan araştırmalara göre en fazla satılan ilaçlar listesinde antibiyotiklerin ilk sırada olduğunu belirten Bulut, bunda, eczacıdan hastaya bilgi akışındaki eksikliklerin etkili olduğunu ifade etti. 
     Özellikle SSK'lı hastalarda verimli ilaç tüketiminin çok düşük düzeyde olduğunu kaydeden Bulut, şöyle konuştu 
     ''Türkiye'de nüfusun yarısı SSK hastanelerinden yararlanıyor. Toplam 1100 eczacının görev yaptığı bu hastanelerde 35 bin kişiye 1 eczacı düşüyor. Bu koşullar altında hasta ve eczacı arasında sağlıklı bir ilişki kurulmasını beklemek çok güç. Eczacının vatandaşa ilaç ve kullanım şekli hakkında ayrıntılı bilgi verme şansı, zaman ayırması mümkün olamıyor. Bu durum, gereksiz ve yanlış ilaç kullanımı tetikliyor.'' Bulut, Türkiye'de 22 bin serbest eczacı bulunduğunu belirterek, ''Bu potansiyelin, diğer kurumlara olduğu gibi SSK'lılara yönelik olarak da hizmet vermesi sağlanmalıdır. Ancak bu koşullarda eczacılar, gerçek görevleri olan ilaç danışmanlığını yerine getirebilirler'' dedi. 
     
     ''YILDA BİR KEZ İLAÇLARI ELEYİN'' 
     Bilinçsiz ilaç kullanımına en güzel örneğin, evlerdeki ecza dolapları olduğunu vurgulayan Bulut, buralarda çok miktarda, son kullanım tarihi geçmiş ilaca rastlandığını belirtti. 
     Özellikle antibiyotiklerin kutularındaki miktarın, tedaviyi tamamlamaya yönelik olarak belirlendiğine dikkati çeken Oda Başkanı Bulut, şöyle devam etti. 
     ''Ecza dolapları, yarısı kullanılmış ilaç kutularıyla doludur. Bunun nedeni, hastanın ilaç ve kullanım miktarı hakkında bilgi sahibi olmayışı ve kendini iyi hissettiğinde tedaviyi yarıda kesmesidir. Bunun yanında eşten dosttan duyularak satın alınan ilaçlar da önemli yer tutar. Gerekli miktarda ilaç almak, doktorun tavsiye ettiği tedavi süresince kullanmak ve son kullanma tarihi geçen ilaçları imha etmek gerekir. 
     Biz vatandaşlara, yılda en az bir kez evde bulunan ilaçları eczacıya göstermelerini ve gereksiz olanlar ile kullanım süresi dolanları elemelerini öneriyoruz. Bilinçsiz ilaç kullanımı yarar değil, zarar getirir.'' Eczacı, vatandaş ve sağlık kurumlarının sorumluluklarının bilincinde olmasının önemine değinen Bulut, ''Karşılıklı bilinçlenme şart. Eczacı yalnızca ilacın satışını yapan kişi olarak algılanmamalı, ilaçla ilgili bilgisinden yararlanılmalıdır. Yanlış ve gereksiz tüketimin önüne ancak böyle geçilebilir'' dedi. 
     Oda olarak düzenledikleri meslek içi eğitimlerde eczacılara hasta psikolojisi ve doğru iletişim yöntemleri hakkında da bilgi verdiklerini kaydeden Bulut, bilinçsiz tüketimin yol açtığı kayıpları önlemeye yönelik çaba harcadıklarını sözlerine ekledi. 
     
</TEXT>
</DOC>
