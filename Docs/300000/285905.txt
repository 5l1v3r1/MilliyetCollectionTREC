<DOC>
<DOCNO> 285905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/ekonomi/aeko.html </URL>
<DATE> 2004/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz öderken hassassın erken maaşa karşısın 
</HEADLINE>
<TEXT>


Başbakan, memura 'bir hafta' erken maaş ödemesine karşı çıkan Devlet Bakanı Babacan'a sert çıktı Sen faiz öderken hassassın. Ama memura erken ödemeye karşı çıkıyorsun. Ölseniz de yapacaksınız 

ABDULLAH KARAKUŞ Ankara 

Başbakan Recep Tayyip Erdoğan başkanlığında toplanan AKP Merkez Karar ve Yönetim Kurulu MKYK toplantısında, memur maaşlarının Ramazan Bayramı öncesi ödenmesi tartışıldı. Bayramdan bir hafta önce ödeme yapılmasını isteyen Erdoğan, bir hafta yerine birkaç gün önce ödeme hazırlığı yapan Devlet Bakanı Ali Babacan'a "Ölseniz de yapacaksınız" diye tepki gösterdi. 
Babacan'ın maaşların bir hafta önce ödenmesine karşı çıkmasının gündeme geldiği MKYK'da Erdoğan, memur maaşlarının erken ödenmesine ilişkin düşüncelerini dile getirdi. Maaşların ödenmesine ilişkin takvimin açıklamasının ardından grupta yanına gelerek konuyu tekrar görüşmek isteyen Babacan'a dün MKYK üyelerinin yanında kızan Erdoğan, Babacan'a, "Sen faiz borcunu öderken sonuna kadar hassassın. Ama asgari ücretlerle geçinmeye çalışan memura erken ödeme yapalım denilince karşı çıkıyorsun. Böyle olmaz. Bu konudaki son sözümü grupta söyledim. Bir hafta önce maaşlar ödenecek. Ölseniz de yapacaksınız" dedi. 

'Ayakta uyuyorsun' 
Erdoğan, MKYK toplantısında toplu konut konusunda söz alan Batman milletvekili Ahmet İnal'a da kızdı. İnal'ın, "Toplu konut yapıyoruz ama satamıyoruz" demesi üzerine Erdoğan, "Sen ayakta uyuyorsun, takip etmiyorsun. Hepsini satıyoruz. Vatandaştan talep var. Toplu konut çalışmalarını da talep doğrultusunda artıracağız" dedi. 
Erdoğan, yasa tasarısı çalışmalarıyla ilgili milletvekilerinin ağırlığının artacağını da söyledi. Erdoğan, özellikle de uzmanlık alanları na göre milletvekillerinin tasarı çalışmalarına daha çok yardımcı olmasını istedi. 




</TEXT>
</DOC>
