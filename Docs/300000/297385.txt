<DOC>
<DOCNO> 297385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonyas13.html </URL>
<DATE> 2004/12/13/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Oscar'ın habercisi 'Altın Küre'nin adayları belli oldu 
</HEADLINE>
<TEXT>

     Altın Küre Golden Globe ödülleri için adaylar belli oldu. 
     En iyi komedi ya da müzikal film alanında aday gösterilen ''Sideways'' aralarında üç en iyi aktör adaylığı ve en iyi yönetmen adaylığı da dahil olmak üzere toplam yedi dalda aday gösterildi. ''The Aviator'' isimli film altı dalda adaylıkla ''Sideways''den sonra ikinci sırada yer alıyor. 
     Aktör Jamie Foxx ise ''Ray'' ve ''Collateral'' isimli sinema filmlerindeki ve ''Redemption'' isimli televizyon filmindeki performansıyla üç kez en iyi aktör dalında aday gösterildi. 
     ''Closer'', ''Finding Neverland'', ''Hotel Rwanda'', ''Kinsey'' ve ''Million Dolar Baby'' isimli filmler ise diğer adaylar arasında yer alıyor. 
     Komedi ya da müzikal dalında ''Sideways''in yanı sıra 'Eternal Sunshine of the Spotless Mind'', animasyon filmi ''The Incredibles'', ''The Phantom of the Opera'' ve Ray Charles'ın hayatını anlatan ''Ray'' isimli film de adaylar arasında. 
     ''The Aviator'' filminin başrol oyuncusu Leonardo DiCaprio drama filmleri alanında en iyi aktör dalında aday gösterilirken, ''The Sea Inside'' isimli filmde ''ölme hakkı'' arayışındaki bir felçliyi oynayan Javier Bardem, ''Hotel Rwanda'' filmindeki mültecilere barınak sağlayan bir otel müdürü rolüyle Don Cheadle, ''Finding Neverland'' filmindeki rolüyle Johnny Deep ve ''Kinsey''deki rolüyle Liam Neeson da bu alanda en iyi aktör dallarında ödüle aday gösterildiler. 
     ''A Love Song for Bobby Long'' isimli filmdeki rolüyle Scarlett Johansson, ''Birth'' filmindeki rolüyle Nicole Kidman, ''Vera Drake'' filmindeki rolüyle Imelda Staunton, ''Million Dollar Baby'' filmindeki rolüyle Hillary Swank ve ''Kill Bill - Vol. 2'' filmindeki performansıyla Uma Thurman en iyi aktris dalında Altın Küre ödülüne aday gösterildiler. 
     Aktör Jamie Foxx'un yanı sıra ''Sideways''in oyuncularından Paul Giamatti de komedi ya da müzikal alanında en iyi aktör adayı olarak gösterilirken, ''Eternal Sunshine of the Spotless Mind'' filmindeki rolüyle Jim Carrey, ''De-Lovely'' filmindeki rolüyle Kevin Kline, ''Beyond the Sea'' filmindeki rolüyle de Kevin Spacey aynı dalda ödüle aday gösterildiler. 
     Müzikal ya da komedi alanında en iyi aktris adayları olarak ise ''Being Julia'' isimli filmdeki rolüyle Annette Bening, ''De-Lovely'' filmindeki rolüyle Ashley Judd, ''The Phantom of Opera'' filmindeki rolüyle Emmy Rossum, ''Eternal Sunshine of the Spotless Mind'' filmindeki rolüyle Kate Winslet, ''Bridget Jones The Edge of Reason'' filmindeki rolüyle ise Renee Zellweger Altın Küre ödülüne aday gösterildiler. 
     Ayrıca en iyi yönetmen dalında ''Sideways''in yönetmeni Alexander Payne, ''The Aviator''un yönetmeni Martin Scorsese, ''Million Dollar Baby''nin yönetmeni Clint Eastwood, ''Finding Neverland''ın yönetmeni Marc Foster ve ''Closer''ın yönetmeni Mike Nichols aday gösterildiler. 
     Yabancı dildeki filmler dalında ise Fransa'dan ''The Chorus'' ve ''A Very Long Engagement'' isimli filmler, Çin'den ''House of Flying Daggers'', Brezilya'dan ''The Motorcycle Diaries'' ve İspanya'dan ''The Sea Inside'' isimli filmler aday gösterildi. Altın Küre ödülü ABD dışındaki gazete ya da televizyonlarda çalışan 90 gazeteciden oluşan Hollywood Yabancı Basın Derneği tarafından veriliyor. Altın Küre ödülünü kazanan film ve sanatçıların Oscar ödüllerinde de başarılı oldukları belirtiliyor. 
     Ocakta Altın Küre ödülü alan ''The Lord of the Rings The Return of the King'' filmi ve sinema oyuncuları Sean Penn, Charlize Theron, Tim Robbins ve Renee Zellweger Oscar'da da ödüle layık görülmüştü. 
     
</TEXT>
</DOC>
