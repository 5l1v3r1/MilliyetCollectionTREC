<DOC>
<DOCNO> 268232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sontur19.html </URL>
<DATE> 2004/09/01/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Orman yangını şehitlerine verilecek tazminat 50'şer milyara yaklaşacak 
</HEADLINE>
<TEXT>

     Çevre ve Orman Bakanı Osman Pepe, Antalya-Gündoğmuş'ta çıkan yangında hayatını kaybeden orman çalışanlarının ailelerine ödenecek tazminatın, terörle mücadelede şehit olanların ailelerine uygulanan tazminatla aynı olacağını söyledi. 
     Pepe, Ankara İklim değişikliği Konferansı öncesinde gazetecilerin konuyla ilgili sorularını yanıtlarken, orman yangınlarında hayatlarını kaybeden orman çalışanlarının ailelerine verilecek tazminatın terörle mücadelede şehit olanların ailelerine uygulanan tazminat miktarı kadar olması için geçen ay bir kanuni düzenleme yapıldığını hatırlattı. Osman Pepe, şöyle konuştu 
     ''Gündoğmuş'taki yangında hayatını kaybeden orman çalışanlarına verilecek tazminat, terörle mücadelede şehit olanlara uygulanan tazminatla aynı noktada olacak. 
     Bakanlık olarak şehit olan orman çalışanlarının aileleriyle, babalarıyla, anneleriyle görüştük. Yaptığımız toplantıda da bu arkadaşların bizim ailemizin bireyleri olduğunu, aile içi dayanışma ile ihtiyaçlarının giderilmesinin şart olduğu kararını aldık. Bu kardeşlerimizden çalışmak isteyen eşleri, çocukları varsa işe alınacak. 
     Bakanlık çalışanları da makul bir rakam ödeyerek yasal tazminatın dışında ihtiyaçlarının temin edilmesi için bir kampanya başlattık. Böylece yakınlarının acılarını bin nebze gidermiş olacağız.'' Pepe, tazminat miktarının 36'şar milyar lira olup olmayacağı yönündeki bir başka soru üzerine de, ''Bu rakam bir takım ilavelerle birlikte 50'şer milyara yaklaşacak gibi gözüküyor'' dedi. 
     
</TEXT>
</DOC>
