<DOC>
<DOCNO> 263336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/spor/spo04.html </URL>
<DATE> 2004/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan Mahçup oldum 
</HEADLINE>
<TEXT>


Trabzon'un hocası, transfer konusunda eleştirilerinin ardından Başkan Aktuğ'un kendisini özür dilemekten beter ettiğini söyledi 


Geri adım attı 
BORDO - Mavili takımın teknik patronu Ziya Doğan, transferle ilgili yaptığı açıklamalardan pişmanlık duyduğunu ima etti. Doğan, "Kimseyi suçlamak istemedim. Özür dilemem. Ama başkanımız beni daha zor durumda bıraktı. Çünkü 'yöremizin çocuğu, başarı istiyor. Bu nedenle öyle konuşmuştur' dedi. Bu beni özür dilemekten beter etti. Keşke konuşmasaydım dedim. Artık daha dikkatli olacağım" dedi. 

"Dev olabiliriz" 
GELECEK konusunda umut dolu tablo çizen Ziya Doğan, "Ben, bu takımın Avrupa'nın büyüklerinden biri olabileceğini düşündüğüm için bir takım isteklerde bulunuyorum. Neden büyük kulüplerden biri olmayalım. Ahenk içindeyiz, aile ortamımız var. Taraftarla bütünleştik" yorumunu yaptı. Trabzonspor Teknik Direktörü, Dinamo Kiev maçında mükemmel oynadıklarını, oyuncularıyla gurur duyduğunu ifade etti. 

"Büyük tehlike" 
ŞAMPİYONLAR Ligi maçları nedeniyle erken forma girdiklerini vurgulayan Doğan, rövanşa temkinli baktıklarını söyledi. Ziya Doğan, "Kiev antrenörünü değiştirdi. Kaybedecek hiçbir şeyi yok. Kaybedecek bir şeyi olmayanlar çok daha tehlikelidir" yorumunu yaptı. Bu sezon ligin daha çekişmeli geçeceğini kaydeden tecrübeli hoca, Anadolu'nun diğer kulüplerinin de güçlenmesi gerektiğini sözlerine ekledi. 

YATTARA riske atılmayacak 

DİNAMO Kiev maçında sol ayak bileğinden sakatlanan Yattara'ya, "oynayabilir" raporu verilmesine rağmen Akçabaat Sebat önünde forma verilmeyeceği öğrenildi. Ziya Doğan'ın, Gineli yıldızı riske etmek istemediği ve yerine iyileşen Mehmet Yılmaz'ın forma giyeceği öğrenildi. Doğan, "Yattara inşallah böyle devam eder. Ancak birçok isimsiz kahramanlar var. Başarıda onların payı da en az Yattara kadar var. Tayfun bir yıl içinde Türkiye'nin en iyi stoperi olur. Thijs yavaş yavaş adapte oluyor. Onu başta oynatsaydım, kaybedebilirdik. Kalitesi, kumaşı iyi" diye konuştu. 


</TEXT>
</DOC>
