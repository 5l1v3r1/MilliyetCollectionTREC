<DOC>
<DOCNO> 264906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/spor/spo05.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Helal sana Taner 
</HEADLINE>
<TEXT>


77 kilodaki haltercimiz, dört olimpiyat, beş de Dünya gençler rekorunu kırdı, toplamda elde ettiği 375 kiloluk derecesiyle tarihe adını altın harflerle yazdırdı 

FUAT ERCAN, MURAT AĞCA, VEDAT DANACI 


Rekorları parçaladı 
TÜRK halteri olimpiyatlara damgasını vurmaya devam ediyor. 77 kilodaki Taner Sağır, dört olimpiyat, beş de dünya gençler rekoru kırarak, toplamdaki 375 kiloluk derecesiyle altına ulaştı. Aynı kilodaki Reyhan Arabacıoğlu ise son son iki hakkında 200 kiloyu kaldıramayınca dördüncü sırada kalarak, bronzu kaçırdı. Sağır, koparmada önce 165'i, sonra da 170 kiloyu rahatlıkla kaldırdı, böylece olimpiyat ve dünya gençler rekoru kırdı. 

3. hakkını kullanmadı 
SON hakkında 172.5 kiloyu da omuzlayarak, olimpiyat ve dünya gençler rekorlarını yenileyen Sağır, koparmayı aynı kiloyu yapan Kazak Filimonov'un yarışma tartısı avantajıyla önünde tamamladı. Genç haltercimiz, silkmede ise 200 ve 202.5 kiloluk kaldırışlarıyla beş rekor daha kırdı. Filimonov son hakkında 205 kiloyu yapamayınca Sağır altını garantileyip, üçüncü hakkını kullanmadı. Reyhan Arabacıoğlu ise büyük bir şanssızlık yaşadı. 

Ah sakatlık, ah 
BELİNDE ağrıları olan Reyhan Arabacıoğlu, koparmada 165 kiloyu ancak ikinci hakkında yaptı, 167.5 kiloda ise başarılı olamadı. Silkmeye 195 kiloyla başlayan Arabacıoğlu, daha sonraki iki hakkında denediği 200 kiloyu kaldıramayınca, toplamda 360 kiloda kaldı ve üçüncülük kürsüsüne çıkamadı. Bayanlar 69 kiloda Sibel Şimşek ise koparmada 115 kiloyu üç hakkında da kaldıramadı ve "sıfır çekerek" oyunlara veda etti. 

Şahbaz, şah mat 

Bayanlar halterdeki 75 kilo temsilcimizin doping yaptığı tespit edildi. Şule Şahbaz olimpiyatlardan men edilirken, kas geliştirici anabolic streoid kullandığı ortaya çıktı 

Oyunlardan men edildi 
ATİNA Olimpiyatları'nı sarsan doping skandallarına bu kez bir Türk sporcusu eklendi. Bayanlar halterdeki 75 kilo temsilcimiz Şule Şahbaz'ın doping yaptığı tespit edilirken, olimpiyatlardan men edildiği açıklandı. Uluslararası Halter Federasyonu, Şahbaz ile birlikte Faslı, Moldovalı, Macar ve Hintli haltercilerin de dopingli yakalandığını duyurdu. Şule Şahbaz'ın kas geliştirici anabolic streoid kullandığı bildirildi. 

İki yıl ceza 
DOPİNGİN açıklanmasıyla sinir krizi geçiren ve köydeki odasına kapanan Şule Şahbaz, kesinlikle ilaç almadığını ileri sürdü. Şahbaz, "Ben ülkemi böyle büyük bir organizasyonda mahçup edecek kadar geri zekalı olamam" dedi. 14 Ağustos'taki kontrollerde doping yaptığı tespit edilen ve Türkiye'ye gönderilen Şule Şahbaz iki yıl men cezası alacak. Ayrıca Türkiye Halter Federasyonu'na da Şahbaz'a farklı bir ceza verebilecek. 

Sabıkası var 
ATİNA'DA dopingli yakalanan Şule Şahbaz, beş yıl önce de doping kontrolünden kaçmıştı. 1999'da Halter Federasyonu adına doping kontrolü için Ankara'daki kulübüne giden Hacettepe Üniversitesi'nden yetkililer, Şahbaz'ı bulamamıştı. Bu nedenle bayan halterciye, altı ay men cezası verilmişti. 

Altın umuduydu 
ŞULE Şahbaz'in halter geçmişi başarılarla dolu. 1978 doğumlu Şahbaz, 1996, 1997, 1998, 2002 Avrupa Şampiyonu ve rekortmeni olmuştu. 1998'de Genç Bayanlar'da da Avrupa şampiyonluğuna ulaşan Şahbaz, 1999 ve 2003'te Avrupa ve Dünya 2.si oldu. 2001'de yine Dünya 2.'liğini elde eden halterci, aynı yıl Akdeniz Oyunları'nda da 2. oldu. Bu yıl ise Avrupa 2.'liğini aldı. 

Temiz çıkmıştı 
ATİNA öncesi Halter Milli Takımı'nın WADA tarafından 5 kez kontrolden geçirildiği ve numunelerin tümünün negatif çıktığı bildirildi. Federasyon yetkilileri, WADA tarafından yapılan 5 kontrolün tüm sonuçlarının milli takım kafilesi Atina'ya gitmeden ellerine ulaştığını bildirdi. 

Başka fire yok 
HALTER Federasyonu Başkanı Kenan Nuhut, geri kalan dokuz sporcumuzun hepsinin temiz olduğunu söyledi. Nuhut, "WADA, köyde odalara da baskın yapıyor. Reyhan Arabacıoğlu da kurada çıktığı için bu baskına uğradı ve örnek verdi. Yarışmaya gireceklerin de örnekleri Şule Şahbaz ile birlikte alınmıştı. Bir şey çıksaydı belli olurdu" dedi. 

Ajan çok üzgün 
IWF Başkanı ve Türk dostu olan Tamas Ajan, Şule Şahbaz'ın dopingini Federasyon Başkanı Kenan Nuhut'la görüşerek açıkladı. Nuhut'u yanına çağıran Ajan, "Halterde büyük başarı kazanan Türkiye'den bir sporcuda doping çıkması beni çok üzdü. Ancak bu diğer başarılarınızı gölgede bırakmayacak" dedi. 

'Cezasını çeker' 
DEVLET Bakanı ve Başbakan Yardımcısı Mehmet Ali Şahin, "Şule, başarı beklediğimiz bir sporcuydu. Kabul edilemez bir hata yapmış" dedi. Şahin, "Şüphesiz cezasını çekecektir. Ancak olimpiyat da devam ediyor. Bir sporcunun yapmış olduğu hata tüm haltercilere mal edilemez." diye konuştu. 

Atalay kızdı 
GENÇLİK ve Spor Genel Müdürü Mehmet Atalay, "Madalya ve ödül uğruna heba edilen vücutları şampiyon olarak görmek istemiyoruz" dedi. Atalay, "Üzüldük. Olmaması gerekiyordu. Tek tesellimiz yarışmadan önce olması. Doping ferdi bir olay. Ama hem sporcuyu, hem de ülke prestijini kötü etkiliyor" ifadesini kullandı. 

Tarhan'dan teselli 

BOKSTA dün iki sporcumuz ringe havlu atarken, 81 kiloda İhsan Yıldırım Tarhan'ın çeyrek final biletini almasıyla biraz olsun teselli bulabildik. Tarhan, son raundu 6-3 yenik kapatmasına rağmen Kazak Shumenov'u 27-19 yenerek, çeyrek finale adını yazdırdı. Sporcumuz, çeyrek finalde 1999 Dünya Şampiyonu Özbek Haydarov ile mücadele edecek. 
İKİNCİ tura çıkan iki boksörümüzden madalya umudumuz 69 kiloda Bülent Ulusoy, Özbek Husenov karşısında etkili olamadı ve maçtan 23-9 sayıyla mağlup ayrıldı. 64 kiloda Mustafa Karagöllü de, Rumen Ionut Gheorghe karşısında fazla varlık gösteremedi. Müsabakayı 28-19 sayıyla kaybeden Karagöllü, olimpiyata veda eden 6. boksörümüz oldu. 

Rüyada mutlu son 

ABD Milli Takımı, Avustralya karşısında adeta öldü öldü dirildi, son çeyrekte silkinerek maçtan 89 - 79 galip ayrılmasını bildi 

BASKETBOLDA B Grubu'ndaki ilk iki maçında bekleneni vermeyen ABD, dün de Avustralya engelini güçlükle aştı. Rüya Takım, son çeyrekteki performansıyla maçtan 89-79 galip ayrıldı. Diğer maçlar şöyle Porto Riko - Angolo 83-80, A Grubu İspanya - İtalya 71-63, Y.Zelanda - S.Karadağ'a 90-87, Arjantin - Çin 82-57. 
YÜZME Erkekler 200 metre karışıkta ABD'li Michael Phelps, 1.57.14 ile olimpiyat rekoru kırarak, 4. altınını aldı. Bayanlar 200 metre kurbağalamada ABD'li Amanda Beart, 2.23.37 ile olimpiyat rekoru kırarak altın kazandı. Erkekler 200 metre sırtüstünde ABD'li Aarom Peirsol de 1.54.95'le YİNE olimpiyat rekoru kırarak şampiyon oldu. Avustralyalı Jodie Henry, bayanlar 100 metre serbestte 53.84 ile Hollandalı Inge de Bruijn'in önünde hedefe ulaştı. 
CİMNASTİK Bayanlar bireysel dalda ABD'li Carly Patterson, dört alet sonunda toplam 38.387 puanla altın kazandı. 
ATICILIK Erkekler 10 metre hareketli hedef elemelerinde Manfred Kurzer, 590 puanla dünya rekoru kırdı. Alman atıcı, yarışmada da 682.4 puanla altın madalyaya ulaştı. Bayanlar skeette ise altın 97 puanla Macar Diana Igaly'nin oldu. 
YELKEN Bayanlar 470 sınıfında Yunanlı çift Sofia Bekatorou - Aimilia Tsoulfa, İspanyol ekibi ile arasındaki puan farkını 34'e çıkararak, altını garantiledi. 
JUDO Bayanlar - 78 kiloda altın Japon Noriko Anno'nun oldu. Erkekler - 100 kiloda Beyaz Rus Thar Makarau zirveye çıktı. 
HALTER Bayanlar 69 kiloda Çinli Liu koparmada 122.5, silkmede 153 ve toplamda da 275 kilo ile üç Dünya rekoru kırarak, mutlu sona ulaştı. 
BADMİNTON Tek bayanlarda Çinli Zhang Ning, karışık çiftlerde Çinli Ling Gao - Jun Zhang çifti mutlu sona ulaştı. 
ESKRİM Erkekler takım kılıçta Fransa finalde İtalya'yı 45 - 42 mağlup elerek, şampiyon oldu. 

YÜZME 
HAVUZA giren son yüzücülerimiz de yarı finale kalamayarak tribüne çıktılar. 50 metre serbestte Kaan Tayla, 23.26 ile serisinde 3., genel klasmanda 86 yüzücü arasında 39. oldu. 100 metre kelebekte Onur Uras, 56.37 ile 59 yüzücü arasında 49.'luğu aldı. Bayanlar 200 metre sırtüstünde ise Derya Erke, 2.17.29 yüzerek serisinde 3., genel klasmanda da 35 sporcu arasında 21. olarak elendi. 

YELKEN 
FİNN sınıfında Enver Adakan, dün 16. ve 24. sıraları alınca bitime bir yarış kala genel klasmanda da 16. sıraya indi. Laserde Kemal Muslubaş 7. yarış sonunda 23. durumda bulunuyor. 10. yarışın tamamlandığı 470 sınıfında Selim Kakış - Kaan Özgönenç 24. sırada yer alıyor. Mistralde Ertuğrul İçingir, üç yarışın ardından 9.'luğa yükseldi. 

ATLETİZM 
7 sporcumuz pistte 
ATİNA'DA sabırsızlıkla beklenen atletizm mücadeleleri bugün başlayacak. On gün sürecek yarışlardaki 1500 ve 5 bindeki altın umudumuz Elvan dün olimpiyat köyü dışında ismi gizli tutulan bir otele yerleştirildi. Elvan ile birlikte bugün yedi atletimiz seçmelerde piste çıkacak. 5 binde Elvan'ın yanında Ebru Kavaklıoğlu ve Tezeta Dangersa, çekiç atmada madalya umudumuz Eşref Apak, heptatlonda Anzhela Atroshchenko, üç adımda Berk Tuna, 800 metrede Binnaz Uslu mücadele edecek. 

GÜNÜN PROGRAMI 
YELKEN 
13.00 Kemal Muslubaş Laser , Ertuğrul İçingir Mistral 

JUDO 
10.30 Erkekler artı 100 kilo Selim Tataroğlu - Latha Gujejiani 

ATLETİZM 
09.15 Erkekler çekiç atma elemeleri - Eşref Apak 
09.30 Heptatlon ilk 4 yarışma - Anzhela Atrochenko 
09.55 Erkekler 3 adım atlama elemeleri - Berk Tuna 
23.15 Bayanlar 5 bin metre elemeleri - Nuray Sürekli - 
Ebru Kavaklıoğlu ve Elvan Abeylegesse 

OKÇULUK 
08.57 Türkiye-Ukrayna takım müsabakaları 


</TEXT>
</DOC>
