<DOC>
<DOCNO> 285431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonsiy01.html </URL>
<DATE> 2004/11/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Zeki Çakan'ın Yüce Divan yargılaması başladı... 
</HEADLINE>
<TEXT>

     Anayasa Mahkemesi, 11 yıl aradan sonra Yüce Divan sıfatıyla eski Enerji ve Tabii Kaynaklar Bakanları Cumhur Ersümer ile Zeki Çakan'ı yargılamaya, saat 10.00'da başladı. 
     Anayasa Mahkemesi'nin giriş katındaki Yüce Divan Salonu'nda yapılan duruşmaya katılmak üzere, ilk olarak, saat 09.30'da eski bakan Zeki Çakan geldi. 
     Zeki Çakan, Anayasa Mahkemesi'ne gelişinde gazetecilere yaptığı açıklamada, Meclis Soruşturma Komisyonu'nun ve TBMM Genel Kurulu'nun kendisiyle ilgili aldığı kararı, ''siyasi linç'' olarak değerlendirdi. 
     ''Yüce Mahkeme'ye hesap verecek olmanın huzuru içindeyim'' diyen Çakan, açıklamalarını, Yüce Divan'da yapacağını söyledi. 
     Daha sonra, duruşmaya katılmak üzere saat 09.45'te Cumhur Ersümer geldi. Ersümer, gelişinde, şu anda bir açıklama yapmayacağını, mahkemede konuşacağını kaydetti. 
     Sanık ve avukatları ile savcılar, saat 09.55'te salondaki yerlerini alırken, saat 10.00'da Yüce Divan heyeti salona geldi. Heyetin salona girişinde, salondakiler ayağa kaldırıldı. 
     Başkanlığını Anayasa Mahkemesi Başkanı Mustafa Bumin'in yaptığı Yüce Divan, Haşim Kılıç, Fulya Kantarcıoğlu, Tülay Tuğcu, Ahmet Akyalçın, Sacit Adalı, Ertuğrul Ersoy, Mehmet Erten, Fazıl Sağlam, Abdullah Necmi Özler ve Serdar Özgüldür'den oluşuyor. 
     Ceza Muhakemeleri Usulü Kanunu hükümlerinin uygulanacağı duruşmada, iddia makamında Yargıtay Cumhuriyet Başsavcısı Nuri Ok, Yargıtay Cumhuriyet Başsavcıvekili Abdurrahman Yalçınkaya ve Yargıtay Cumhuriyet Savcısı Zafer Ediş yer alıyor. 
     Duruşmaya, Ersümer'in avukatları Bülent Acar ve Savaş Karahisar ile Çakan'ın avukatları Birgül Feyzioğlu, Halil Sevinç ve Turgut Kazan katılıyor. 
     Duruşmayı, Yüce Divan'da yargılanan ve beraat eden eski ANAP'lı bakanlardan Cengiz Altınkaya, bazı ANAP'lı eski milletvekilleri ve sanıkların yakınları izliyor. 
     Yüce Divan Salonu'na isimleri daha önce Anayasa Mahkemesi'ne bildirilen basın mensupları alındı. Foto muhabirleri ve kameramanların, bir süre görüntü almasına izin verilmesinden sonra, salondan çıkarıldı. 
     Duruşmayı, çok sayıda basın mensubu izlerken, bazı televizyon kanalları da canlı yayın yapıyor. 
     Duruşmada, ilk olarak, sanık ve avukatlarının usule ilişkin itirazları olursa değerlendirilecek. 
     
     DAVADA NELER OLDU 

     Eski Enerji ve Tabii Kaynaklar bakanları Cumhur Ersümer ile Zeki Çakan'ın avukatları, usule ilişkin itirazlarda bulundular. 
     Yüce Divan'daki yargılamada, önce sanıklar Ersümer ve Çakan'ın kimlik tespiti yapıldı. Avukatların, TBMM Soruşturma Komisyonu'nun raporunun okunmaması yönündeki taleplerini kabul eden Yüce Divan heyeti, sadece Ersümer ve Çakan'ın Yüce Divan'a sevkıne ilişkin TBMM Genel Kurul kararının okunmasına karar verdi. Bu kararlar, raportör tarafından okundu. 
     Ersümer, işi sorulduğunda ''emekliyim'' derken, Çakan ''serbest'' olduğunu söyledi. 
     Daha sonra Yüce Divan Başkanı Mustafa Bumin, Ersümer ve Çakan'ın avukatlarının usule ilişkin dilekçeleri bulunduğunu belirtti. 
     Ersümer'in avukatı Bülent Acar, dilekçelerinde öne sürdüğü usule ilişkin itirazlarını özetleyerek sıraladı. 
     Acar, müvekkili bakanın yap-işlet-devret projeleri nedeniyle suçlandığını, ancak bu konuda isnat edilen suçların açık olmadığını savundu. Bu durumun, TBMM ile veya iddia makamında bulunan Yargıtay Cumhuriyet Başsavcılığı'nca açıklığa kavuşturulması gerektiğini savunan Bülent Acar, bunun Yargıtay Cumhuriyet Başsavcılığı tarafından yapılabileceğini söyledi. 
     TBMM'nin, Yüce Divan'a sevk kararının ''geçersiz ve Anayasa'ya aykırı'' olduğunu iddia eden Acar, Soruşturma Komisyonu'nun, Anayasa gereği verilen süreleri aştığını, Soruşturma Komisyonu'nun ek süreyle birlikte 10 Haziran 2004'te görevini tamamladığını, ancak TBMM Başkanlığı'na raporunu 25 Haziran 2004'te sunduğunu söyledi. 
     
     ''KOMİSYONUN YETKİ GASPI VARDIR'' 

     Acar, ''Komisyonun yetki gaspı vardır. Yetkisi olmayan bir komisyonun raporu yok hükmündedir. Dolayısıyla Soruşturma Komisyonu'nun bu raporu hukuken yoklukla sakattır. Dolayısıyla TBMM Genel Kurulu'nun oylaması da hukuken yok hükmündedir ve dolayısıyla kamu davası da yok. Ceza Muhakemeleri Usulü Kanunu'na göre düşme kararı verilmelidir. Yokluk tespit edilmelidir'' diye konuştu. 
     TBMM Soruşturma Komisyonu'nun, soruşturma önergesinde yer almayan 24 fiille ilgili müvekkiline isnatta bulunduğunu, Komisyon'un böyle bir yetkisi olmadığını savunan Ersümer'in avukatı Bülent Acar, dolayısıyla bu fiiller hakkında TBMM'de yapılan oylamanın da yok hükmünde olduğunu, bu 24 iddia hakkında kamu davası bulunmadığını ileri sürdü. 
     Acar, ayrıca Anayasa ve TBMM iç tüzüğüne göre, müvekkilinin TBMM'nin Yüce Divan'a sevk kararının, Anayasa ve TBMM iç tüzüğüne aykırı olduğunu, bu nedenle yargılamanın durdurulması gerektiğini bunun bekletici sorun olduğunu savundu. 
     
     YENİ DELİL YOK 

     Acar, müvekkiline isnat edilen bazı fiiller hakkında daha önce soruşturma açılmasına yer olmadığı yönünde karar verildiğini söyledi. Şimdiki iddiaların Hazine Müsteşarlığı, Devlet Denetleme Kurulu raporlarına dayandığını ifade eden Acar, ancak bunların delil kabul edilemeyeceğini, senaryolara dayandığını, bu nedenle ortada yeni bir delil de olmadığını savundu. 
     Acar, müvekkili Ersümer'e yönelik iddiaların, Bakan'ın tek başına yaptığı işlemler olmadığını, bu iddialarla ilgili Bakanlık bürokratlarının yargılandığını ve bunların kesin hükme bağlandığını, aynı fiillerden iki kez yargılama yapılamayacağını iddia etti. 
     
     ÇAKAN'IN İTİRAZLARI 

     Sanık Zeki Çakan'ın avukatı Birgül Feyzioğlu da hiç bir isnadı kabul etmediklerini söyledi. 
     Soruşturma Komisyonu'nun raporunun süresi içinde verilmediğini, bu nedenle dava açılamayacağını iddia eden Feyzioğlu, davanın yokluğunun tespitine karar verilmesini istedi. Feyzioğlu, isnatların belirgin olmadığını öne sürdü. 
     Çakan'ın avukatı Turgut Kazan da Soruşturma Komisyonu'na tanınan sürenin bağlayıcı olduğunu, bunun eski Başbakan ve Bakanlara karşı ''siyasal linç yapılmaması için konulduğunu'' öne sürdü. 
     Soruşturma önergesinde yer almayan iddiaların da Soruşturma Komisyonu raporunda yer aldığını, bu iddialarla ilgili durdurma kararı verilmesi gerektiğini ifade eden Kazan, ayrıca müvekkiline yöneltilen suçlamalarla Ersümer'e yöneltilen suçların farklı olduğunu, bu nedenle dava dosyasının da ayrılması gerektiğini iddia etti. 
     
     BAŞSAVCI OK'UN GÖRÜŞÜ 

     İddia makamında bulunan Yargıtay Cumhuriyet Başsavcısı Nuri Ok, sanık avukatlarının usule ilişkin itirazlarını değerlendirdi. 
     Ok, sanık avukatlarının soruşturma önergesinde olmayan, ancak Soruşturma Komisyonu'nun raporunda yer verdiği 22 iddianın yargılama dışında tutulmasını ve bu konuda son kararla hüküm verilmesini talep etti. 
     Sanık avukatlarının, iddialarının belirgin olmadığı yönündeki taleplerine de katılmayan Başsavcı Ok, yargılama dışında tutulmasını talep ettiği iddialar dışında yer alan iddiaların savunmayı zaafa uğratacak soyutluk taşımadığını, belirsizliğin olmadığını söyledi. 
     Savunmanın, Soruşturma Komisyonu'nun bağlayıcı olan çalışma sürelerine uymadığı şeklindeki itirazına da katılmadığını bildiren Ok, Soruşturma Komisyonu'nun verilen sürede görevini tamamladığını, bu iddia geçerli olsa bile Soruşturma Komisyonu'nun raporunun geçersiz olamayacağını vurguladı. Ok, Soruşturma Komisyonu raporunun yok hükmünde sayılamayacağını ifade etti. 
     Ersümer'in avukatlarının, aynı fiiller hakkında ikinci kez soruşturma önergesi verildiği yönündeki iddialarının, CMUK karşısında doğru olmadığını belirten Ok, CMUK'a göre kesin hükmün bir yargı organı tarafından verilmiş karar anlamına geldiğini, böyle olsa dahi yine CMUK'a göre yeniden yargılama yolunun da açık olduğunu kaydetti. 
     Yargıtay Cumhuriyet Başsavcısı Ok, Çakan'ın avukatlarının, Ersümer ile ilgili dava ile kendi davalarının ayrılması yönündeki talebine de katılmadığını, çünkü CMUK 230. madde karşısında geniş anlamda fiiller arasında bağlantı bulunduğunu söyledi. 
     Ok, sanık Ersümer'in avukatının Anayasa Mahkemesi'ne yaptıkları itiraz nedeniyle dava şartının olmadığı, yargılamanın durması gerektiği yönündeki istemine de katılmadıklarını, yargılamanın başlayıp sürdürülmesinin zorunlu olduğunu kaydetti. 
     Ok'un usule ilişkin itirazlar hakkında görüşünü belirtmesinin ardından Yüce Divan Başkanı Mustafa Bumin, duruşmaya 14.00'te devam etmek üzere ara verdi. 
     Yüce Divan heyetinin usule yönelik itirazları hakkında ara karar vermesi bekleniyor. Bu arada, eski ANAP'lı bakanlar Lütfullah Kayalar ile Nejat Arseven de duruşmayı izlediler. 
     
     İSTENEN CEZALAR 

     TBMM Soruşturma Komisyonu'nun, TBMM Genel Kurulu'nda kabul edilerek Ersümer ve Çakan'ın Yüce Divan'a sevkini öngören kararında, Ersümer'in bakanlığı döneminde uyguladığı yanlış ve usulsüz enerji politikaları nedeniyle kamuyu zarara uğrattığı, görevini suiistimal ettiği ve yetkilerini aşıp salahiyetlerini amaç dışı kullanarak kanun ve yönetmelik hükümlerine aykırı davrandığı belirtildi. 
     Devlet alım satımına ve yapımına fesat karıştırarak kamu zararına yol açtığı, ayrıca ihaleye hile karıştırma fiili ile görevi ihmal eylemini işlediği kaydedilen kararda, Ersümer'in bu eylemlerine uyan Türk Ceza Kanunu'nun TCK ''devlet alım-satımına fesat karıştırma'' suçunu düzenleyen 205 10 seneden az olmamak üzere ağır hapis , ''görevi kötüye kullanmak'' suçunu içeren 240 1 yıldan 3 yıla kadar hapis , ''rekabet koşullarını engelleme'' hükmünü düzenleyen 366 1 yıldan 3 yıla kadar hapis , ''görevi ihmal'' suçunu içeren 230. üç aydan bir yıla kadar hapis maddelerine göre yargılanması istendi. 
     TBMM'nin Çakan hakkındaki kararında da, Çakan'ın görevini suiistimal ettiği ve yetkilerini aşıp selahiyetlerini amaç dışı kullanarak kanun ve yönetmelik hükümlerine aykırı davranıp, devlet alım satımına ve yapımına fesat karıştırarak kamu zararını yol açtığı belirtildi. Kararda, Çakan'ın bu eylemlerine uyan TCK'nın 205 ve 240. maddelerine göre yargılanması talep edildi. 
     

     
</TEXT>
</DOC>
