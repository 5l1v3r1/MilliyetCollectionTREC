<DOC>
<DOCNO> 265794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sontur35.html </URL>
<DATE> 2004/08/23/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Sabancı Üniversitesi taban puanlarını yükseltti... 
</HEADLINE>
<TEXT>

     Sabancı Üniversitesi'nin Öğrenci Seçme Sınavı ÖSS sonuçlarına göre 601 öğrencilik kontenjanının tamamını doldurduğu ve taban puanlarını yükselttiği bildirildi. 
     Sabancı Üniversitesi'nce yapılan yazılı açıklamada, eğitimde 6'ncı akademik yılına giren üniversitenin geçen yıl 550 olan öğrenci kontenjanının bu yıl 601'e çıkarıldığı ve kontenjanının tamamının dolduğu kaydedildi. 
     Sabancı Üniversitesi'nin 1999 yılından beri burslu öğrenci oranı en yüksek vakıf üniversitesi olma özelliliğini koruduğu belirtilen açıklamada, şöyle denildi 
     ''Sayısal puanla öğrenci alan Mühendislik ve Doğa Bilimleri MDB programlarında taban puanları burslu olarak 371.591, burssuz 329.178 olarak gerçekleşti. MDB'nin toplam 326 öğrenci olan kontenjanının 145'i burslu öğrencilerden oluşuyor. 
     Eşit Ağırlıklı puanla öğrenci yerleştirilen Sanat ve Sosyal Bilimler SSB programlarında ise taban puanları burslu 363.916, burssuz 306.928 oldu. SSB'nin toplam 114 kişilik kontenjanın 40'ı burslu öğrencileri kapsıyor. 
     Eşit Ağırlıklı puanla öğrenci yerleştirilen diğer grup olan Ekonomi-Yönetim Bilimleri EYB programlarına yerleştirilen burslu öğrencilerin taban puanı 370.836 olurken, burssuz yerleştirilenlerin oranı 314.881 oldu. 161 öğrencinin yerleştirildiği EYB'de öğrencilerin 36'sı burslu olarak eğitim görecek.'' 
     
     ''İLK 100 ÖĞRENCİDEN 16'SI TERCİH ETTİ'' 
     Açıklamada, ÖSS sonuçlarına göre öğrencilerin yüzde 62.2'sinin Sabancı Üniversitesi'ni ilk 3 tercihi arasında gösterdiği, ilk 100'e giren öğrencilerin 16'sının Sabancı Üniversitesi'ni tercih ettiği kaydedildi. 
     Sabancı Üniversitesi'ne bu yıl yerleştirilen öğrencilerin yüzde 40.6'sının yabancı dille eğitim veren özel liselerden, yüzde 45.1'inin ise Anadolu ve Fen liselerinden mezun olduğu bildirildi. 
     
</TEXT>
</DOC>
