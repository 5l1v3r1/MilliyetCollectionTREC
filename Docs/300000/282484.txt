<DOC>
<DOCNO> 282484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonsiy05.html </URL>
<DATE> 2004/10/22/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Türkiye, AB kamuoyuna tanıtılacak... 
</HEADLINE>
<TEXT>

     Türkiye'nin Avrupa Birliği'ne AB üyelik için müzakere takvimi beklediği Liderler Zirvesi öncesinde, ülkenin tarihi dokusu, doğal zenginliği, ekonomisi ve eğitim sistemi Avrupa kamuoyuna tanıtılacak. 
     Alınan bilgiye göre, Avrupa Komisyonu Basın ve Görsel-İşitsel Bölümü'nde görevli 2 kişilik ekip, komisyonun uydu kanalı EbS'de yayımlanmak ve medyaya dağıtılmak üzere Türkiye'yi tanıtıcı bir film çekecek. 
     Muhabir ve kameramandan oluşan ekip, 24 Ekim'de Brüksel'den gelecek ve 10 Kasım Çarşamba gününe kadar Türkiye'nin çeşitli bölgelerinde çekimler yapacak. 
     Ankara'dan başlayacak çekimlerde, Anıtkabir, TBMM, okul ve üniversite kampusleri, adliye, şehrin caddeleri ve yoksul kesimleri ele alınacak. 
     Ekip daha sonra etnik konulara eğilecek ve TRT'nin Kürtçe televizyon-radyo yayınlarıyla ilgili stüdyo çekimleri yapacak, spikerlerle görüşecek. 
     
     FABRİKALAR DA GEZİLECEK 
     Diyarbakır'da Kadın Merkezi KAMER ve Çocuklar Aynı Çatı Altında ÇAÇA adlı dernekler ziyaret edilecek, burada gerçekleştirilecek çekimlerin ardından Diyarbakır surları ve kentteki kültürel etkinlikler görüntülenecek. 
     Daha sonra sırasıyla Kapadokya'daki bir şarap fabrikası, peri bacaları, Devrent Vadisi gezilecek. Nevşehir'deki kültürel olayların da ele alınacağı çekimlerde, İzmir'de süt et tesisleri, şehir ve sahilden kesitler, tekstil sektöründe erişilen iyi çevre standartları da işlenecek. 
     Efes'teki çekimlerin ardından nehir deltasındaki pamuk tarlalarından ve pamuk işleyen bir tesisten görüntü alabilmek için Söke'ye gidilecek. Ardından Pamukkale'deki travertenler ve bölgenin ekolojik gelişimi filme alınacak. 
     
     FİLMDE, SEMA GÖSTERİSİ YER ALACAK 
     Bursa'da eski cami, Türk hamamı görüntülendikten sonra Manyas Kuş Cenneti'ne geçilecek. 
     Yalova üzerinden İstanbul'a gidecek ekip burada camiler, eski Türk hamamları, Boğaz, Kapalı Çarşı gibi turistik mekanların yanı sıra etnik konularda da çekimler yapacak. Ermeni Gazetesi ''Agos'' ve Ermeni cemaatinin okulu ile Kürtçe ''Azadiye Welat'' gazetesi ile yayınevine ilişkin çekimler gerçekleştirilecek. 
     Eyüp'teki Fener-Balat semtlerinin rehabilitasyonu programı da filmde yer alacak. 
     Okul ve üniversitelerde yapılacak çekimlerin ardından gezi, 9 Ekim Salı akşamı sema gösterisiyle son bulacak. 
     Ekip, 10 Kasım Cuma günü Brüksel'e dönecek. 
     
</TEXT>
</DOC>
