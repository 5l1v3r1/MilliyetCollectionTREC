<DOC>
<DOCNO> 281994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonyas21.html </URL>
<DATE> 2004/10/20/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İşçiden daha ucuza gelen robotlar, fabrikaları istila etti 
</HEADLINE>
<TEXT>

     Sanayi alanında kullanılan robotların sayısının gittikçe arttığı, işçiden ucuza gelen robotların fabrikaları istila etmekte olduğu bildirildi. 
     BM-Avrupa Ekonomi Komisyonu'nca BM-AB hazırlanan yıllık raporda, 2003 sonu itibarıyla dünya sanayiinde kullanılan robotların sayısının, 800 bin 772 adetle yeni bir rekor anlamına geldiği kaydedildi. 
     Robotik gelişmenin ele alındığı raporda, bu yılın ilk yarısında sanayide robot kullanımının artma eğilimini sürdürdüğü, robot sayısında geçen yılın ilk yarısına göre yüzde 18 artış kaydedildiği vurgulandı. 
     Otomotiv sanayiinde bugün 10 işçinin yerini bir robotun aldığına işaret edilen raporda, robotların işçiden daha ucuza gelmesinin ve teknolojinin her geçen gün daha ileri gitmesinin, robotların üretimdeki payını artırdığı belirtildi. 
     BM ve AB'ye göre, robot fiyatları ABD'de 1990'dan bu yana ortalama yüzde 66 azaldı. Aynı dönemde sanayide emek maliyeti ise yüzde 63 arttı. 
     Japonya'nın, 10 bin işçi başına 322 robotla dünyanın en çok robot kullanan ülkesi olduğu kaydedilen rapora göre, Japonya'yı 148 robotla Almanya, 138 ile Güney Kore ve 116 ile İtalya izliyor. Amerikan sanayii ise 10 bin işçi başına 63 robot kullanıyor. AB'de robot ortalaması ise 93. 
     
</TEXT>
</DOC>
