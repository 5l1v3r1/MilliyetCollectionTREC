<DOC>
<DOCNO> 282531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sontur05.html </URL>
<DATE> 2004/10/22/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Zeytinburnu'nda alkollü sürücü 1 kişiyi yaraladı 
</HEADLINE>
<TEXT>

     Zeytinburnu'nda, alkollü olduğu belirlenen bir sürücünün kullandığı otomobilin bariyerlere çarpması sonucu 1 kadın yaralandı. 
     A.A muhabirinin aldığı bilgiye göre, Bakırköy'den Topkapı yönüne gitmekte olan Mustafa Özen yönetimindeki 34 AB 0228 plakalı otomobil, Cevizlibağ'da bariyerlere çarptı. 
     Ön tarafında büyük hasar oluşan otomobilde bulunan ve kimliği henüz belirlenemeyen bir kadın, hafif yaralandı. Araç sürücüsü Özen ise kazayı yara almadan atlattı. 
     Yaralı kadının tedavisi, olay yerine gelen ambulansta görevli sağlık ekiplerince yapıldı. 
     Kazaya ilişkin basın mensuplarının sorusu üzerine yaralı kadın, ''sürücü Özen'in alkollü olduğu için kaza yaptığını'' söyledi. 
     Trafik polislerince yapılan kontrolde de, Özen'in yüzde 230 promil alkollü olduğu anlaşıldı. 
     Sürücü Mustafa Özen ise ''5. viteste olan otomobilini 4. vitese atmak istediği sırada kontrolü kaybettiğini ve kazanın meydana geldiğini'' bildirdi. 
     Memur olduğunu söyleyen alkollü sürücü Mustafa Özen, kendini ''Kamil Basayev'', ''eşim''dediği kadını ise önce ''Hikmet Coşkun'', sonra da ''Nurullah Söğüt'' olarak tanıttı. 
     Bu arada, kaza nedeniyle bir süre trafiğe kapalı kalan Bakırköy-Topkapı istikameti, otomobilin yol üzerinden çekilmesinden sonra yeniden ulaşıma açıldı. 
     
</TEXT>
</DOC>
