<DOC>
<DOCNO> 265329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sontur25.html </URL>
<DATE> 2004/08/21/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Yine yağmur geliyor... 
</HEADLINE>
<TEXT>

     Yurdun kuzeybatı kesimleri yarın akşamdan itibaren yeni bir yağışlı havanın etkisine girecek. 
     Meteoroloji Genel Müdürlüğü'nden yapılan açıklamaya göre, yurdun kuzeybatı kesimlerinde yarın akşam saatlerinden sonra Balkanlar üzerinden gelen yeni bir yağışlı hava etkili olacak. 
     Yine yarın akşam saatlerinde Marmara'nın batısında başlayacak gökgürültülü sağanak yağışlar, Pazartesi günü Marmara'nın doğusu, İç Ege, İç Anadolu'nun kuzeybatısı ile Batı Karadeniz'de görülecek. 
     Yurdun kuzey kesimlerinde hafta ortasına kadar aralıklarla görülecek sağanak ve gökgürültülü sağanak yağışlar, Pazartesi günü Batı Karadeniz'in iç kesimlerinde yer yer etkili olacak. 
     Hafta sonunda artarak mevsim normallerinde seyreden hava sıcaklığı, yağışla birlikte hafta başından itibaren kuzeybatı kesimlerinden başlayarak kuzey ve iç bölgelerde 6-8 gibi hissedilir derecede azalacak. 
     Açıklamada, yurdun kuzey kesimlerinde beklenen gökgürültülü sağanak yağışların oluşturacağı olumsuz şartlara karşı vatandaşların ve yetkililerin tedbirli olmaları gerektiği vurgulandı. 
     

     
</TEXT>
</DOC>
