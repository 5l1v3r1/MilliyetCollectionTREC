<DOC>
<DOCNO> 294751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonsiy12.html </URL>
<DATE> 2004/12/04/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Erdoğan Eğitimdeki açığı kapatmak zorundayız... 
</HEADLINE>
<TEXT>

     Başbakan Recep Tayyip Erdoğan, ''Eğitimdeki açığı kapatamazsak, muasır medeniyetler seviyesine ulaşamayız'' dedi. 
     Başbakan Erdoğan, Kocaeli Üniversitesi'nin KOÜ Karamürsel'de yapılan Gazanfer Bilge Yerleşkesi'nin açılış törenine katıldı. 
     Törendeki konuşmasına, Avrupa ve Olimpiyat Şampiyonu eski güreşçi Gazanfer Bilge'nin spora Kasımpaşa'da başladığını hatırlatarak başlayan Erdoğan, kendisinin de Kasımpaşalı olduğunu belirterek, bundan dolayı gurur duyduğunu söyledi. 
     Bilge'nin eğitime yaptığı katkıların devamını dileyen Erdoğan, ''Uzun bir yolun yolculuğunu yapıyoruz. Bunda en önemli adım, eğitimdir. Eğitimdeki açığı kapatamazsak, muasır medeniyetler seviyesine çıkmamız mümkün değildir. Millet-devlet el ele, işbirliğiyle bu açığı kapatmak zorundayız. Önde olan ülkeler bunu nasıl başardıysa, biz de başarırız'' dedi. 
     İşadamlarını, sanayicileri Eğitime Yüzde 100 Destek Kampanyası'na katılmaya çağıran Erdoğan, ''Çünkü 80-100 kişilik sınıflarda eğitim görülüyor, öğretmen açığı var, hala taşımalı sistemle eğitim yapılan yerler var. Onun için bu kampanyayı başlattık. Bitlis'te yaptık, Hakkari'de yapıyoruz. Bunda kararlıyız'' diye konuştu. 
     2004 bütçesinde eğitimi birinci sıraya aldıklarını, en çok payın eğitime ayrıldığına işaret eden, 2005 bütçesinde de aynı şekilde eğitime daha yüksek pay ayrıldığını ifade eden Erdoğan, şöyle devam etti 
     ''Duble yollar yapılıyor, her yere medeniyet taşıyacağız, su medeniyettir, yollar medeniyettir. Bilişim teknolojisinin ulaşamadığı yerde medeniyeti konuşamayız. Su olmadan medeniyeti konuşamazsınız, yol olmadan medeniyeti konuşamazsınız, geçen Pazar günü Erzurum'da doğalgazı hizmete açtık. Bu medeniyettir, bir mesajdır'' 
     
     ÖZÜRLÜLERE TEK KATLI EV 
     Toplu konuta çalışmalarına da değinen Erdoğan, şunları söyledi 
     ''Halkın kerpiç binalarda oturmasını istemiyoruz. 45, 62, 90, 110, 140 metrekare ve villa şeklinde evler tasarlıyoruz. Özürlüler için de tek katlı site donanımlı evler tasarlanıyor. Bunları 10 yıl ve 20 yıl vade uygulamasıyla yapacağız. Çünkü Türkiye Cumhuriyeti, demokratik laik sosyal hukuk devletidir. Onun için sosyal devlet olmanın gereğini yapıyoruz. Bizim için öncelikli olan insandır. İnsanı yücelt ki devlet yücelsin.'' Başbakan Erdoğan, konuşmasının sonunda, İzmit SEKA arazisinin Büyükşehir Belediyesi'ne devredildiğini, orada büyük bir milli park yapılıp vatandaşın kullanımına açılacağını belirtti. 
     Milli Eğitim Bakanı Hüseyin Çelik, KOÜ'nin Umuttepe Yerleşkesi'nde 2 bin kişilik yurdun tamamlandığını, Gebze'deki 500 kişilik öğrenci yurdu inşaatının ise sürdüğünü söyledi. 
     Kocaelili işadamlarına, eğitime katkılarından dolayı teşekkür eden Çelik, Gazanfer Bilge'nin eğitime yaptığı katkıların bütün spor kulüplerine ve maddi durumu iyi olan sporculara örnek olmasını diledi. 
     Rektör Prof. Dr. Baki Komsuoğlu da üniversite olarak hedeflerinin, cumhuriyetin temel ilkelerine bağlı, Atatürk'ün hedeflediği uygarlık düzeyini yakalamış nitelikli gençler yetiştirecek çağdaş üniversite modeli yaratmak olduğunu söyledi. 
     Güreşçi Gazanfer Bilge'ye katkılarından dolayı teşekkür eden Komsuoğlu, ''Kendisinin sporda elde ettiği şampiyonluk unvanlarına, bugün KOÜ'de eğitime katkı şampiyonluğu da eklendi'' dedi. 
     Başbakan Erdoğan, konuşmaların sonunda Gazanfer Bilge'ye plaket verdi, Rektör Prof. Dr. Baki Komsuoğlu da Başbakan Erdoğan'a plaket sundu. Erdoğan, daha sonra açılışını yaptığı yerleşkeyi gezip, öğrenci yurdunda öğle yemeği yedi. 
     
     GAZANFER BİLGE YERLEŞKESİ 
     Dereköy Beldesi'nde kurulan Gazanfer Bilge Yerleşkesi'nde Beden Eğitimi ve Spor Yüksekokulu ile Karamürsel Meslek Yüksekokulu ve 560 öğrenci kapasiteli öğrenci yurdu bulunuyor. Okulların bulunduğu 2 katlı 2 bloktan oluşan bina 8 ayda tamamlandı. 
     Gazanfer Bilge'nin bağışladığı 10 dönüm araziye yapılan 5 katlı öğrenci yurdunda ise 240 kız, 310 erkek öğrenci barınacak. 2 yılda tamamlanan yurt için 7 trilyon lira harcandı. 
     
</TEXT>
</DOC>
