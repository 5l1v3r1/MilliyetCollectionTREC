<DOC>
<DOCNO> 261731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sondun25.html </URL>
<DATE> 2004/08/09/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
'South Oil' terör tehdidi yüzünden petrol pompalamayı durdurdu 
</HEADLINE>
<TEXT>

     Irak'ın en önemli petrol ihracat noktası Basra Petrol Terminali'nin günlük 2 milyon varil ham petrol sevkıyatına tam kapasiteyle başladığı bugün, ''South Oil'' petrol şirketinin terör tehdidi yüzünden kuyulardaki pompalamayı durdurduğu bildirildi. 
     Bölgede devriye gezen İngiliz ordusu birlikleriyle Irak petrol bakanlığı sözcüsü Asım Cihad, pompalamayı durdurma kararını doğrulayamadıklarını bildirirken, South Oil şirketinin üst düzey yetkilisi, Şii önder Mukteda Essadr'a bağlı gerillaların tehditleri nedeniyle durdurma kararı aldıklarını bildirdi. South Oil yetkilisi, Basra limanında petrol depolarından tankerlere yüklemeninse sürdüğünü belirtti. 
     Irak petrol bakanlığı sözcüsü Cihad, ülkenin gelirinin yüzde 95'inin petrolden olduğunu, bunu baltalamaya yönelik girişimlerin doğrudan Irak halkının zararına olacağını hatırlattı. Basra, Irak petrol ihracatının yüzde 90'ını karşılıyor. 
     Temmuz ayında Irak'ın petrol altyapısına yapılan sabotajların ardından, ülkenin Basra Körfezi kanalıyla yaptığı petrol sevkıyatı günlük 500 bin varil seviyesine gerilemişti. 
     
</TEXT>
</DOC>
