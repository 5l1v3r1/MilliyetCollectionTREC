<DOC>
<DOCNO> 295292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sontur20.html </URL>
<DATE> 2004/12/06/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Uludağ Üniversitesi öğretim üyelerinden cüppeli protesto .. 
</HEADLINE>
<TEXT>

     Uludağ Üniversitesi UÜ Rektörü Prof. Dr. Mustafa Yurtkuran'ın da aralarında bulunduğu bir grup öğretim üyesi, ABD'nin Irak'taki operasyonunu protesto etmek ve Atatürk İlke ve devrimlerinin Türk ulusunun barış içinde yaşaması için ne denli önemli olduğunu vurgulamak amacıyla cüppelerini giyerek Atatürk anıtına çelenk bıraktı. 
     UÜ Rektörlüğü ve UÜ Öğretim Üyeleri Derneği'nin öncülüğünde Atatürk anıtı önünde toplanan öğretim üyeleri adına açıklama yapan Yurtkuran, Türkiye'nin çok yakınında yaşanmakta olan insanlık dışı dramı protesto edip, seslerini duyurmak için toplandıklarını söyledi. 
     Demokrasi ve barış getirme adına Irak'ın işgal edildiğini, arkasından da Irak halkının, toprak bütünlüğüne göz dikmiş bölücü terör örgütleriyle işbirliği içinde baskı, tehdit, işkence ve yaşam haklarının elinden alınmasıyla karşı karşıya bırakıldığını dile getiren Yurtkuran, şunları kaydetti 
     ''21. yüzyılda böyle bir insanlık dramını, kendi kendine demokrasiyi savunma görevini üstlenmiş bir devletten görmek, gerçekten okur yazar olan ve insanların acısını paylaşmaya hazır olan herkesi derin acılara gark etmektedir. Maalesef çok yakınımızda insanlar öldürülmekte, örgütlü işkenceler uygulanmakta ve koca bir dünya buna sesi hiç çıkmamaktadır. Şu anda Irak halkı, muhtemeldir ki Saddam rejiminde gördüğü işkenceleri arar durumdadır.'' Yurtkuran, Iraklı Türkmenler'in, işbirlikçi, bölücü terör örgütlerinin insafına terk edildiğini iddia ederek, ''Gazete haberlerine göre ABD askerleri, Türkmenler'in yoğun olduğu kentlerde de operasyona başladı'' dedi. 
     Musul ve Kerkük'te yoğun olarak yaşayan Tükmenlerin, Irak'ın geleceğinin planlanmasında ''yok'' sayıldığını anlatan Yurtkuran, ''Türk aydınları olarak tüm bu davranışları protesto etmek mecburiyetindeyiz. Çevremizde yaşananları gördükçe Ulu Önder Atatürk'ün bize ne büyük nimetler bahşettiğini hatırlamak mecburiyetindeyiz. Onun bağımsız, barış içinde yaşamak öğretisine dört elle sarılmaktayız, sarılmak mecburiyetindeyiz. Ne mutlu ki bizim Atatürk'ümüz vardı ve bize bağımsızlığı ve barış içinde yaşamayı öğretti'' diye konuştu. 
     Yurtkuran, Irak'ta yaşananların yanı sıra, Türkiye'nin gündemine yine aynı güçler tarafından getirilmeye çalışılan ''Ekümenlik''i de bir kez daha protesto etmek istediğini ifade ederek, hiç kimsenin bu milletin sabrını test etmeye çalışmaması gerektiğini söyledi. 
     
     BÜYÜK ORTADOĞU PROJESİ 
     UÜ Öğretim Üyeleri Derneği Başkanı Prof. Dr. Mustafa Aytaç da, Ortadoğu'nun insanlık tarihinin başladığı bir coğrafya olduğunu belirterek, kültürel zenginliğinin yanı sıra, ekonomik, stratejik ve siyasal açıdan da önemli olan bu coğrafyanın geçmişte olduğu gibi günümüzde de tarihsel olaylara yön veren gelişmelere sahne olduğunu ifade etti. 
     ABD'nin bir ''Haçlı Seferi'' zihniyetiyle başlattığı Irak'ın işgali sürecinde yaşanan hukuk dışı eylemlerin en son Felluce kentinde yaşananlarla doruk noktasına ulaştığını anlatan Aytaç şunları ifade etti 
     ''Hukuk tanımaz başkan Bush ve işgalci ABD yönetimi askerlerince Iraklı sivillere dönük bu insanlık dışı muamele ise maalesef ne ilktir ne de son olacaktır. Çünkü yaşanan acılar göstermektedir ki başkan Bush'un ortaya attığı Büyük Orta Doğu Projesi'nin asıl amacı insan haklarının ve demokrasinin bölgede geliştirilmesi değildir. Asıl amaç bölgenin zengin petrol ve doğalgaz rezervlerinin paylaşılmasıdır.'' 
     
</TEXT>
</DOC>
