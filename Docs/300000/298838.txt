<DOC>
<DOCNO> 298838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/spor/ydilmen.html </URL>
<DATE> 2004/12/19/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Pres 
</HEADLINE>
<TEXT>



Fenerbahçe, Galatasaray maçından nasıl etkilenmiş çok merak ediyordum. Seyircisi ile barışmak için tempolu başlayacaklarını düşünürken aksine 25 dakika çok kötü oynadılar. Ne pozisyona girebiliyor, ne pas, ne de pres yapabiliyordu. Konyaspor aksine pas yapıyor, açık futbol oynuyor, hücum deniyordu. Ne olduysa o 25 dakikadan sonra oldu. Fenerbahçe takımı futbolda presin ne kadar önemli olduğunu anladı ve top Konya'ya geçtiği anda rakip alanda pres yaparak ilk yarının sonuna kadar maçı tek kaleye döndürdü. Rakibine iki üç pas şansı tanımadan topları kazandı ve hücum denedi. Kalan 20 dakika içinde 3 - 4 pozisyon ve bir gol buldu. Son dakikada muhtemelen yardımcı hakemin verdiği haksız penaltı az daha soyunda odasına 1-1 gitmelerine neden olacaktı. Ama Rüştü buna izin vermedi. Son 6-7 haftadır çok kritik dakikalardaki kritik kurtarışlarına bir yenisini ekledi. 

Selçuk en iyisiydi 
İkinci yarının hemen başında gelen ikinci gol maçı bitirdi. 45'te 1-1 olmak üzere olan maç 46'da 2-0 oldu. Futbol böyle bir oyun. Savunmadaki iki kanat oyuncusundan Serkan ilk yarı çok etkili oynadı. Ümit Özat ise maç boyunca 7-8 tane net gol pası verdi. Ümit'in en önemli özelliği orta yapmıyor, pas atıyor. Marco - Selçuk ikilisi uyumlu bir ikiliydi. İkinci yarının tamamında oyunun kontrolünü elinde tutup, zaman zaman çabuk oynayarak farkı açmaya çalıştılar. Bunu da başardılar. 
Selçuk 22 oyuncunun en iyisiydi. Hem çok top kazandı, hem de kazandıklarını öne doğru iyi kullandı. En önemlisi de atak yönlerini 40 - 50 metre uzun toplarla değiştirip Konya savunmasının dengesini bozdu. 
Konya takımı fizik olarak iyi. Yürekli oyun düşüncesiyle ikinci yarıda iyi işler yapacağının izlerini bıraktı. 
Serdar Tatlı, Fener aleyhine verdiği penaltıda yardımcısının kurbanı oldu. Ancak onun dışında bir hakemlik dersi verdi. Avantajları uygulattı. Mükemmel yönetti. 



</TEXT>
</DOC>
