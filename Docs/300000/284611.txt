<DOC>
<DOCNO> 284611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sondun19.html </URL>
<DATE> 2004/10/30/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
"Türkiye tartışmasını, kendi görevlerimizden kaçmak için çıkarttık" 
</HEADLINE>
<TEXT>

     Alman Sosyal Demokrat Parti SPD Aşağı Saksonya eyalet meclisi grubu başkanı Sigmar Gabriel, ''Türkiye'nin AB üyeliği konusunda Almanya'da sürdürülen tartışmayı kendi görevlerinden kaçmak için çıkarttıklarını'' söyledi. 
     Aşağı Saksonya eyaletinin eski Başbakanı olan Gabriel, Focus dergisine yaptığı açıklamada, ''Türkiye ile ilgili tartışmayı, sadece kendi görevlerimizden kaçmak için çıkarttık. Önce AB'nin 15 yıl sonra nasıl görüneceğine açıklık getirmemiz lazım. Ancak ondan sonra Türkiye'nin üyeliği için gerekli olan şartları açıklığa kavuştururuz. Sıralamanın bu şekilde yapılması durumunda referanduma bile itirazım olmaz'' ifadesini kullandı. 
     Halkın bazı konularda karar verecek olgunluğa sahip olmadığı yolundaki görüşlere katılmadığını ifade eden Gabriel, bu nedenle referandumlara tümüyle karşı çıkan insanların kendi düşüncelerinin gücüne güvenmediğine inandığını kaydetti. 
     ''Türkiye'nin gelecekte AB üyesi olabileceğini, ancak Türklerin belki hiçbir zaman serbest dolaşım hakkına sahip olamayacağını'' belirten Gabriel, ''Gelecek 20 yılın tarihi görevi, aydın İslam dünyasına köprüler kurmak olacaktır. Bu konuda Türkiye üzerinden kurulmayacak bir köprü düşünemiyorum'' diye konuştu. 
     
</TEXT>
</DOC>
