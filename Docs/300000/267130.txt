<DOC>
<DOCNO> 267130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sondun26.html </URL>
<DATE> 2004/08/28/ </DATE>
<TIME> 21.22 </TIME>
<AUTHOR>  </AUTHOR>
<HEADLINE>
İspanya'da bombalı saldırılar... 
</HEADLINE>
<TEXT>

     İspanya'nın kuzeyindeki Bask Bölgesi'nin bağımsızlığı için mücadele eden terör örgütü ETA'nın, Galisya bölgesindeki La Coruna kentinde bir spor tesisine yerleştirdiği bomba etkisiz hale getirildi. 
     ETA'nın, Santiago de Compostela ve La Coruna kentlerinde bombalı saldırıda bulunacağını telefonla bir gazeteye bildirmesinden sonra Santiago de Compostela'da bir park içinde bomba patlamış, can ve mal kaybı olmamıştı. 
     La Coruna kentindeki bombayı arayan polis ve bomba imha ekipleri, bir spor tesisinin merdivenlerinin altına gizlenmiş halde diğer bombayı buldular. Bombayı etkisiz hale getiren görevliler, hata nedeniyle bombanın zamanında patlamamış olma ihtimalinin yüksek olduğunu belirttiler. 
     Öte yandan, İspanya'da iktidardaki Sosyalist İşçi Partisi'nin PSOE Bask bölgesindeki Vizcaya kenti yakınlarındaki merkez binası önünde, dün gece saat 01.45'te bir patlamanın meydana geldiği bildirildi. 
     Binanın kapısında meydana gelen patlama sonucu camların kırıldığı, ancak herhangi bir yaralanma olmadığı kaydedildi. 
     İspanya'da meydana gelen patlamalar nedeniyle hükümetteki PSOE ve ana muhalefetteki Halk Partisi'nden PP milletvekilleri, terörizme karşı mücadelede daha etkin olunup, iki parti arasında imzalanan terörizme karşı işbirliği paktının güçlendirilmesini istediler. 
     
</TEXT>
</DOC>
