<DOC>
<DOCNO> 274477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/yazar/pulur.html </URL>
<DATE> 2004/09/24/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Samsun'daki ahlak zaptiyeleri... 
</HEADLINE>
<TEXT>


KİM ki kalkar "Avrupa'ya, Başbakan'ın çıkardığı zina davası yüzünden giremedik"derse, ayıp eder, günaha girer. 
Samsun Belediyesi'nin "ahlak zaptiyeleri"nin yanında zinanın lafı mı olur 
Zina tartışılır bir konu, tespiti öyle kolay değil, nasıl uygulanacağı belli değil, kadının zinası mı, erkeğin zinası mı, imam nikahlılar ne olacak 
Dedik ya tespiti zor, yorumu değişik... 
Üstelik "mil ü mikale" vaziyetinde yakalanmak şart... 

SAĞ olsunlar, Hıncal Uluç ve Bekir Coşkun "mil ü mikale"yi bizden daha iyi anlattılar, üstelik Hıncal Uluç ipin "mil ü mikale" vaziyetinde nereye takılacağını da öyle ayrıntılı anlattı ki, bu kadar olur 

ONUN için, Avrupa'nın zina işinde kafası karışsa bile Samsun'daki görüntüler, zina hakkında, onlara sağlam bir delil olur. 
Herhalde bugünlerde Avrupa gazetelerinde, o fotoğraflar "Türkiye'den özgürlük manzaraları" adı altında yayımlanır. 

SAMSUN Belediyesi'nin "ahlak zaptiyeleri" iş başında... 
Hele şefleri, o siyah gözlükleriyle FBI ajanı ya da CIA casusu gibi... 
Atlamışlar motosikletlere "ahlak"ı denetleyip nizama sokacaklar. 
Hele sahilde, bir kayanın üzerinde, bir ağacın altında, bir bankın üzerinde, bir genç kızla bir delikanlıyı baş başa, yan yana görsünler, hemen, kartal gibi atlıyorlar. 
Kız türbanlıymış ya da başı açıkmış, hiç fark etmez, "ahlak zaptiyeleri" ahlak dışı görüntülere izin vermezler. 
"Kendinize gelin " 
"Derli toplu oturun " 
"Burada oturmayın " 
"Burası yasak " 

PEKİ, Samsun'un AKP'li Belediye Başkanı bu cesareti kimden alıyor ki "ahlak zaptiyelerini" gençlerin üzerine salıyor. 
Kimden alacak... 
Başbakan'ı "zina" davasını gündeme getirirse, o da bunu yapar. 
Malum, imamla cemaat meselesi... 



</TEXT>
</DOC>
