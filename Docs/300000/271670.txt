<DOC>
<DOCNO> 271670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/soneko19.html </URL>
<DATE> 2004/09/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Wall Street Journal FED, gelecek hafta faiz yükseltecek 
</HEADLINE>
<TEXT>

     ABD merkez bankası FED'in gelecek hafta Salı günkü toplantısında yüzde 1.5 olan dolar faizini 0.25 artırarak 1.75'e yükseltmesi bekleniyor. 
     ABD'nin önde gelen ekonomi gazetelerinden Wall Street Journal'da yer alan habere göre, banka yetkililerine dayandırılmasa da, gelecek haftaki toplantıda faiz artışı kararı alınacak. Gazete, bu kararla, faizleri iki adımlı bir planla ''nötr'' seviyesine çekmek isteyen FED'in ilk adımını tamamlamaya yakınlaşacağını yazdı. 
     Yıl içinde iki kez faiz yükseltme kararı alan FED'in Başkanı Alan Greenspan, yeni artırımlar için petrol fiyatları başta olmak üzere ekonomik gerçekleşmelerin dikkatle izleneceğini kaydederek, faizlerin ekonomiyi hızlandırmayacak ya da yavaşlatmayacak bir seviyeye getirileceğinin işaretlerini vermişti. 
     Uzun vadede ABD Doları faizinin yüzde 3-5 aralığına kadar yükseltilmesi bekleniyor. 
     FED'in faiz artırımları, döviz çıkışı nedeniyle özellikle gelişmekte olan ekonomileri olumsuz etkileyebiliyor. 

     
</TEXT>
</DOC>
