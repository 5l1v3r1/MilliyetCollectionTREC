<DOC>
<DOCNO> 287030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sondun03.html </URL>
<DATE> 2004/11/08/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Hollanda'da bir İslami okulda patlama... 
</HEADLINE>
<TEXT>

     Hollanda'nın Eindhoven kentinde bir İslami okulda sabah saatlerinde patlama meydana geldiği, patlamada ölen ya da yaralanan olmadığı bildirildi. 
     Hollanda haber ajansı ANP'deki haberde, patlamanın Hollandalı yönetmen Theo van Gogh'un öldürülmesiyle ilgili olabileceği belirtilirken, yerel saatle 03.30 TSİ 04.30 sularında meydana gelen patlamada okulun girişinin hasar gördüğü, civardaki evlerden bazılarının camlarının kırıldığı kaydedildi. 
     Eindhoven Belediye Başkanı Alexander Sakkers, radyoya yaptığı açıklamada, patlamada ölen ya da yaralanan olmadığını, ancak mahalledeki herkesin ''şokta olduğunu'' söyledi. 
     Theo van Gogh'un geçen salı öldürülmesinden sonra Müslümanların kutsal mekanları ve din okullarının izlendiğini söyleyen Sakkers, bu olaydan sonra da güvenlik önlemlerinin daha da artırılacağını belirtti. 
     Theo van Gogh'un katil zanlısının Fas kökenli bir Hollandalı olması, Hollandalı yetkilileri Müslüman ve Faslı camiaya yönelik misillemeler konusunda endişelendiriyor. Hafta sonunda 3 camiye kundaklama girişiminde bulunulduğu da ifade ediliyor. 
     
</TEXT>
</DOC>
