<DOC>
<DOCNO> 267631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonspo44.html </URL>
<DATE> 2004/08/30/ </DATE>
<TIME> 20.16 </TIME>
<AUTHOR>  </AUTHOR>
<HEADLINE>
A Milli Futbol Takımı İstanbul'da... 
</HEADLINE>
<TEXT>

     A Milli Futbol Takımı futbolcuları, 2006 Dünya Kupası Eleme Grubu'nda 4 Eylül'de Gürcistan ile yapacakları maç öncesinde temkinli konuşuyor. 
     Florya Metin Oktay Tesisleri'nde bu akşam yapılan idman öncesi basın mensuplarının sorularını yanıtlayan takım kaptanı Bülent Korkmaz, Gürcistan maçıyla gruba iyi bir başlangıç yapıp, sonunu getirmek istediklerini söyledi. 
     Gruptaki hiçbir takımı hafife almadıklarını vurgulayan Bülent, ''Biz ne rakibi küçümsüyoruz, ne de büyütüyoruz. Hedefimiz 2006'da Almanya'da olmak. Orada çok vatandaşımız yaşıyor. Ev sahibi gibi oynayacağımız bir turnuva olacak'' diye konuştu. 
     Kaleci Rüştü Reçber ise gruptaki ilk maçın önemine değinerek, ''İlk maçımızda iyi oynayarak iyi bir galibiyet almak istiyoruz'' dedi. 
     Gürcistan'ın ciddiye alınması gereken bir rakip olduğunu ifade eden Rüştü, ''Gürcistan her ne kadar çok bilinmese de dünya futbolu artık çok değişti. Rakibi ciddiye alıyoruz. İlk maçımızı kazanıp, Yunanistan'a moralli gideceğiz'' diye konuştu. 
     Rüştü, Milli Takımlar Teknik Direktörü Ersun Yanal'ın bugün kendisiyle ilgili sözlerinin hatırlatılması üzerine de, ''Hocamız doğru söylemiş. Milli takımda elimden gelen her şeyi yapacağım'' dedi. 
     Hakan Şükür de 2004 Avrupa Şampiyonası'na katılamadıklarını hatırlatarak, ''Orada bir iş kazasına uğradık. Ama şimdi önümüzde Dünya Kupası var. İyi başlayıp iyi bitirmek istiyoruz. Biz markayız, ama rakiplerimiz de Danimarka ve Yunanistan gibi güçlü ekipler. Grupta bir adım öne geçmek için çok çalışmalıyız. Gücümüzü sahaya yansıtırsak bu gruptan çıkarız'' diye konuştu. 
     Nihat Kahveci ise önlerinde 2 zor ve önemli maç olduğunu kaydederek, ''Öncelikle Gürcistan maçını kazanmak istiyoruz. Her rakibe dikkat edip, her maçı ciddiye almak zorundayız'' diye konuştu. 
     
</TEXT>
</DOC>
