<DOC>
<DOCNO> 291786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sonspo22.html </URL>
<DATE> 2004/11/24/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Rıza Çalımbay Ankaraspor maçı, Beşiktaş maçından daha zor geçecek 
</HEADLINE>
<TEXT>

     Çaykur Rizespor, hafta sonu sahasında yapacağı Büyükşehir Belediyesi Ankaraspor maçının hazırlıklarını sürdürüyor. 
     Teknik direktör Rıza Çalımbay, ligin ilk yarısında yapacakları son dört maçtan da iyi puanlar alarak ayrılmak istediklerini belirtti. 
     Özellikle bu haftaki Büyükşehir Belediyesi Ankaraspor maçının çok önemli olduğunu ifade eden Çalımbay, şunları kaydetti 
     ''Rakibimiz sahasında iyi oynamayabilir, ama deplasmanın en başarılı takımlarından biri. Biz de bunun bilincindeyiz. Bunun için sürekli futbolcularımızı uyarıyoruz. Bu maç Ankara'da olsa rahat geçebilirdi. Burada çok zorlanacağımız bir maç. Herkesin bunun bilincinde olması lazım. Büyükşehir Belediyesi Ankaraspor maçı, Beşiktaş maçından daha zor geçecek. Beşiktaş maçındaki oyunumuzun biraz daha üzerine çıkıp, daha iyi konsantre olup, bu maçı mutlaka kazanmalıyız. Bundan sonra kalan üç maç var. Bunlardan da iyi neticeler alarak ilk yarıyı hedeflediğimiz yerde bitirmemiz gerekiyor.'' Büyük takımların maddi olanakları nedeniyle her zaman skoru lehlerine çevirebilecek kapasitede oyuncuları olduğunu belirten Çalımbay, ''Bunlardan biri Alex. Alex'e verilen parayla 3 tane Çaykur Rizespor kadrosu kurabiliriz. Bizde yıldız oyuncu diye bir şey yok. Biz takım oyununun gerektirdiğini ortaya koyuyoruz. Benim de kadromda şu anda Türkiye'yi Avrupa'da başarıyla temsil edecek birkaç oyuncu var. Önemli olan bunları sahaya yansıtmaları. O takımlarla bizim takım arasında fark yok. Flaş transferler yapıyorlar ve beklentileri fazla oluyor'' diye konuştu. 
     
     STAT GÜVENLİĞİ 
     Çalımbay, gazetecilerin stat güvenliği konusundaki sorusunu, ''Bence stat güvenliği, Emniyet Müdürlüğü ve şirketler tarafından ortak yapılmalı. Emniyet Müdürlüğü'nün başlattığı güzel bir çalışma var. Olay çıkaranlar tamamen sahalardan uzaklaştırılıyor. Sıradan güvenlik sağlamamak lazım'' dedi. 
     Tribün teröründe herkese görev düştüğünü vurgulayan Çalımbay, şöyle devam etti 
     ''Medyaya ve yöneticilere yüzde yüz görev düşüyor. Saha içinde bizlere. Bizler de davranışlarımız ve vereceğimiz demeçlerle öncü olmalıyız. Bence medyanın ve yöneticilerin maçlardan önce verdiği demeç çok önemli. Bu olay olduktan sonra medya olayın üzerine gitmeye başladı. Bunu, daha önce yapmaları gerekirdi. Ne zaman bir arkadaşımızı kaybettik, konuşmaya başlandı. Bu olaylar bizim futbol oynadığımız zaman da vardı.'' 
     
</TEXT>
</DOC>
