<DOC>
<DOCNO> 272782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/ekonomi/eko03.html </URL>
<DATE> 2004/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Star'ın borcuna taksit yapılabilirdi' 
</HEADLINE>
<TEXT>


RTÜK Başkanı Karaca, TMSF yönetimindeki Star TV'nin 6 trilyonluk matrah farkı için 'Taksitlendirilebilirdi. Ama başkan da olsanız oyunuz bir' dedi 

ANKARA Milliyet 

Radyo Televizyon Üst Kurulu RTÜK Başkanı Fatih Karaca, Star TV'nin 6 trilyonluk reklam geliri borcunun ödenmesi konusunda kişisel görüşünü belirtirken, "Star borcu taksitlendirilebilirdi. Ancak sonuçta başkan da olsanız oyunuz sadece bir" ifadesini kullandı. 
Türk Eğitim - Sen Başkanı Şuayip Özcan'ı kabulünde soruları yanıtlayan Karaca, Uzanlar'ın İmar Bankası borcu nedeniyle Tasarruf Mevduatı Sigorta Fonu'nun TMSF yönetimine geçen Star TV'nin 2001'den bu yana ödenmeyen 6 trilyon liralık matrah farkından kaynaklanan reklam geliri borcunun mahkeme aşamasında olduğunu hatırlattı. Ankara 10. İdare Mahkemesi'nin Star TV'nin borç yüzünden yayınının kesilmesi konusundaki RTÜK kararının yürütmesini durdurmasının ardından savunma istediğini söyleyen Karaca, üst kurulun savunma için ek süre talep ettiğini açıkladı. 

Uzlaşma sinyali 
TMSF ile daha önce 18 trilyon liralık borç nedeniyle imzalanan ana protokolün geçerli olduğunu ve borç taksitlerinin zamanında ödendiğini anlatan Karaca, Üst Kurul üyelerinin konuyla ilgili olarak çarşamba günü toplanacağını belirtti. TMSF'den Star TV'nin kapatılmasına ilişkin yapılan açıklamayla ilgili ise Karaca, "Kamu kuruluşları polemik içine girmemeli" dedi. 
Önceki gece Malatyalı İşadamları Derneği'nde konuşan TMSF Başkanı Ahmet Ertürk de borç ödemesi konusunda RTÜK'le anlaşma zemini bulunabileceğini söyledi. Ertürk, "Mahkeme kararı ikimizi de bağlayacaktır ama biz ona gerek kalmadan RTÜK'le aramızda anlaşarak sorunu çözecek noktaya geldik gibi görünüyor" dedi. 



</TEXT>
</DOC>
