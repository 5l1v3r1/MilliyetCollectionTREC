<DOC>
<DOCNO> 277496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sonspo11.html </URL>
<DATE> 2004/10/05/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Devlet Bakanı Şahin Süreyya Ayhan için kurullar karar verecek... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Süreyya Ayhan konusunda ilgili kurullar karar verecek. Yasal süreç devam ediyor'' dedi. 
     Mehmet Ali Şahin, Hacettepe Üniversitesi bünyesinde bulunan Doping Kontrol Merkezi'ni ziyaretinde, spor teşkilatı ile Süreyya Ayhan arasında gerginlik bulunduğu iddialarına, ''Teşkilat ile sporcusu arasında gerginlik olmaz. Uluslararası kurallar çerçevesinde süreç devam ediyor. Bundan önce yapılacak olumlu ya da olumsuz değerlendirmeler doğru olmaz. Uluslararası federasyondan IAAF gelen belgeyi görmedim'' diye yanıt verdi. 
     
     MERKEZE ÖVGÜ 
     Bakan Şahin, Gençlik ve Spor Genel Müdürü Mehmet Atalay ve Hacettepe Üniversitesi Rektörü Tunçalp Özgen ile Doping Kontrol Merkezi'nde incelemelerde bulundu. 
     Merkez başkanı Prof. Dr. Aytekin Temizer'den, merkezin çalışmaları ile ilgili ayrıntılı bilgi alan Şahin, görevlilerin analiz çalışmalarını da izledi. 
     Dünyada spor geliştikçe, rekabetin de arttığını ifade eden Şahin, ''Rekabet arttıkça, avantaj elde etmek için sporcular doğal güçlerinin dışında suni yöntemlere de başvuruyor. Bu da dopingle mücadeleyi ön plana çıkarıyor'' dedi. 
     Atina Olimpiyat Oyunları öncesinde Dünya Antidoping Ajansı'nın WADA yaptığı yoğun çalışmaların, oyunlar öncesinde, sırasında ve sonrasında etkisini fazlasıyla gösterdiğine dikkati çeken Şahin, ''Bu kontroller oldukça caydırıcı oldu. Rekabet haksız yöntemlerle yapılırsa bunun adı spor olmaz. Son derece modern tesislerde hizmet veren doping kontrol merkezi, Türk sporunun gelişmesine çok önemli katkılar sağlıyor'' diye konuştu. 
     İzmir'de yapılacak Dünya Üniversite Oyunları'nda merkezin önemli bir rol üstleneceğini belirten Şahin, teknolojik yenileme konusunda spor teşkilatı olarak her türlü desteği vermeye devam edeceklerini sözlerine ekledi. 
     Hacettepe Üniversitesi Rektörü Tunçalp Özgen, Doping Kontrol Merkezi'nin işbirliği içinde yürüyen bir kuruluş olduğunu belirterek, ''Merkezde bulunan bazı cihazlar, dünyadaki 32 akredite merkez içinde sadece 8'inde var. Bu da Türkiye'nin üst düzey bir merkeze sahip olduğunun göstergesi'' dedi. 
     Merkez başkanı Prof. Dr. Temizer ise 2004 yılı itibariyle şu ana kadar 1100 analiz yaptıklarını ve adeta rekora koştuklarını belirterek, ''WADA tarafından Ortadoğu, Balkanlar ve Asya bölgesinde referans olarak gösteriliyoruz. Yurtdışından yoğun şekilde numune alıyoruz'' diye konuştu. 
     
</TEXT>
</DOC>
