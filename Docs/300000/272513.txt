<DOC>
<DOCNO> 272513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/guncel/gun04.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Merak ettiklerimiz 
</HEADLINE>
<TEXT>


Türk Dil Kurumu'nun internet sitesinde en çok aranan kelimeler, 'zina' ve 'nesep'. 'Degaje' ve 'faşizm' kelimeleri de merak edilenler arasında 

ANKARA ANKA 

Son günlerde kamuoyunda yoğun biçimde tartışılan "zina", Türk Dil Kurumu internet sitesinde de en çok aranan kelimeler arasına girdi. 
TDK'dan edinilen bilgiye göre, "zina" sözcüğü en çok aranan sözcükler arasında ilk sıralara yerleşti. Reha Muhtar'ın İlahiyat Profesörü Zekeriya Beyaz'lı Ateş Hattı programı metni gazetede yayımlanırken yanlışlıkla "meshep" olarak yansıyan "nesep" kelimesi de zinayı takip eden sözler arasında yerini aldı. 
"Zina"yla birlikte "yakamoz", "aşk", "çakra", "libido", son günlerde reklam ve müzik alanlarında da sıkça duyulan "degaje", "Türk", "efe", "faşizm", "sarmısak" kelimeleri de vatandaşların merak ettikleri sözcükler arasında yer aldı. 
TDK yetkilileri, "zina" kelimesinin zaman zaman yanlış söylendiğine dikkat çekti. Arapça kökenli sözcüğün yalnızca son sesinin uzun olduğu belirtilirken, kelimede yanlışlıkla "i" sesinin uzun söylendiği kaydedildi. Doğru söyleyişte "i" sesinin normal, "a" sesinin de uzun söylenmesi gerektiği anımsatıldı. 

İşte o kelimeler 

Zina Aralarında evlilik bağı olmayan kişiler arasındaki cinsel ilişki. 
Nesep Soy, baba soyu 
Faşizm Demokratik düzenin yerine aşırı bir ulusçuluk ve baskı düzeni kurmayı amaçlayan öğreti. 
Degaje 1. Serbest, geniş Son dönemlerde 'göğüs dekoltesi' anlamında da kullanılıyor 
Libido Cinsel içgüdünün belirtilerini gösteren, yaşama gücünün bütünü. 


</TEXT>
</DOC>
