<DOC>
<DOCNO> 254469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sonyas07.html </URL>
<DATE> 2004/07/10/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Erotik mektuba 642 milyar 
</HEADLINE>
<TEXT>

     Ünlü İrlandalı yazar James Joyce'un eşine yazdığı erotik mektup, açık artırmada rekor fiyata satıldı. Adının açıklanmasını istemeyen bir sanatsever 455 bin dolar 642 milyar lira vererek Joyce'un mektubuna sahip oldu. 
     Londra'daki Sotheby's Müzayede Evi', mektubun beklenenin çok üzerinde bir fiyata satıldığını, fiyatın, 20. yüzyıla ait imzalı bir mektup için ödenen en büyük meblağ olduğunu açıkladı. Ünlü edebiyatçı mektubu 1 Aralık 1909'da eşi ve büyük aşkı Nora Barnacle'ye yazmış. Joyce mektubu, Dublin'e dönüp, Nora'yı İtalya Trieste'de tek başına bıraktıktan sonra kaleme almış. 
     Joyce hayranları böyle bir mektubun varlığından uzun süredir haberdardı, ancak mektubun kaybolduğu sanılıyordu. Bir James Joyce hayranı mektubu tesadüfen, İrlandalı yazarın kardeşine ait bir kitabın sayfaları arasında buldu. 
     Küfür ve müstehcen şakalardan nefret ettiği bilinen Joyce'un mektubu aşk ve erotizm dolu. Satırlarında karısından 'vahşi gözlü fahişe' olarak söz eden Joyce, 'baş edilmez şehveti'ni dile getiriyor. 
     Açık artırmada Joyce'un yine Nora'sına yazdığı ancak erotik olmayan 1904 tarihli iki aşk mektubu, biri 62 bin dolara, diğeri ise 155 bin dolara alıcı buldu. 
     
</TEXT>
</DOC>
