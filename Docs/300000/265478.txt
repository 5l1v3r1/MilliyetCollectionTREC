<DOC>
<DOCNO> 265478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sonsiy05.html </URL>
<DATE> 2004/08/22/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Baykal, Tokat'ta konuştu... 
</HEADLINE>
<TEXT>

     CHP Genel Başkanı Deniz Baykal, ''CHP olarak, kanun kaçaklarının, yeraltı dünyasında etkinlik sergileyen çete lideri reislerle, devletimizin en temel kuruluşları üzerinde etkili olduğunu görmekten üzüntü duyuyoruz'' dedi. 
     Çeşitli incelemelerde bulunmak üzere Tokat'a gelen Baykal, Almus İlçesi'ne bağlı Görümlü Beldesi Belediyesi tarafından düzenlenen, 6. Kul Himmet Şenlikleri'ne katıldı. Burada vatandaşlara hitap eden Baykal, ''Demokrasi, siyasi barış... Hepsi bu beraberlikten, kardeşlikten doğuyor'' dedi. 
     Baykal daha sonra gazetecilerin sorularını yanıtladı. 
     ''Başbakan Yardımcısı Abdullah Gül'ün, MİT ve Yargıtay arasında geçen tartışma konusundaki Muhalefet yanlış yapıyor. Türkiye yeteri kadar açık ve şeffaf hale geldi açıklamasını nasıl değerlendiriyorsunuz '' şeklindeki soruyu, Baykal, ''Sayın Başbakan Yardımcısı, CHP'nin yeraltı dünyasına mensup bazı kişilerin MİT'de ve Yargıtay'da etkinlik sergilemesi karşısında tavır takınmasına niçin bu kadar tepki gösterdiğini doğrusu anlamıyorum'' diye yanıtladı. 
     Baykal, sözlerini şöyle sürdürdü 
     ''Türkiye'de yeraltı dünyasına mensup bazı kişilerin, ülkemizin, anayasamızın temel kuruluşları üzerinde etkinlik sergilemesine tanık olmaktan üzüntü duyduğumuzu ifade ediyorum. Böyle etkinin ortaya çıkması hükümeti rahatsız etmiyorsa, bu kendi bilecekleri iştir. Ama biz CHP olarak kanun kaçaklarının, yeraltı dünyasında etkinlik sergileyen çete lideri reislerle, devletimizin en temel kuruluşları üzerinde etkili olduğunu görmekten üzüntü duyuyoruz. Türkiye'nin şeffaf bir ülke olduğunu söylüyor sayın başbakan yardımcısı. Türkiye yeterince şeffafsa, acaba nasıl oluyor da Yargıtay'a ve MİT'e kadar bu kişiler ellerini uzatabiliyorlar Oralarda bulunan insanları etkileme olanağını nasıl bulabiliyorlar Bu durum ortaya çıktıktan sonra hükümet ne yapıyor '' 
     
     ''İKTİDARIN GÖREVİ MUHALEFETE LAF YETİŞTİRMEK DEĞİL'' 
     ''Eğer Türkiye yeterince şeffaf bir ülke olsaydı, Türkiye'nin anayasal kuruluşlarına bu nitelikteki insanların yön vermesi, etkili olması kesinlikle söz konusu olamaz'' diye konuşan Baykal, şöyle devam etti 
     ''Maalesef geride bıraktığımız günlerde buna tanık olduk. Bu manzara demokrasiye, hukuk devletine inanan herkesi rahatsız etmesi gereken bir manzaradır. CHP bu konuda duyduğu üzüntüyü dile getirmiştir. Bu sorumlu görev anlayışını yanlış olarak değerlendirmek, ancak bugünkü iktidar yönetiminin yapabileceği bir iştir. Onlar görevlerini yapsın, bir an önce görevlerini yapsınlar. İktidarın görevi, görev yapan muhalefete laf yetiştirmek değildir. Bu konularda daha hükümetin ne düşündüğünü öğrenmek imkanını bulamadık. Başbakan'ın bir değerlendirmesini duyamadık. CHP'nin bu konuda çok soluklu, yapıcı iyi niyetli ilkeli değerlendirmesinden iktidarın rahatsız olduğunu görüyoruz. İktidar derhal kendi değerlendirmesine başlasın. Biz Türkiye'ye bu görüntüyü yakıştıramıyoruz. Bu görüntünün hızla aşılması gerektiğine inanıyoruz.'' Yeraltı dünyasının, ticaret ve siyaset dünyasıyla bulunduğu ilişkilerin hala etkinliğini sürdürdüğünü öne süren Baykal, ''Bu etkinlik ortadan kaldırılamamıştır. Yaşanan olaylar, açıklanan telefon tutanakları ve her gün gazete manşetlerinde yer alan haberler, Türkiye'nin bu bakımdan nasıl bir çarpık ilişkilerin hala etkili olduğu bir durumda bulunduğunu göstermiştir'' diye konuştu. 
     Baykal, daha sonra helikopterle Ankara'ya hareket etti. 
     
</TEXT>
</DOC>
