<DOC>
<DOCNO> 299691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/ekonomi/eko01.html </URL>
<DATE> 2004/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan'ın kayıp yatı Rodos'ta bulundu 
</HEADLINE>
<TEXT>


Uzanlar'ın kayıp Princess isimli yatı Rodos'ta bulundu. Yunanistan bayrağı çekili olan yat, Ürdünlü bir kişiye satılmış gösterilerek sahte sicil belgesi düzenlenmiş 

NEDİM ŞENER 

Uzanlar'ın Tasarruf Mevduatı Sigorta Fonu'ndan TMSF kaçırdıkları Princess adlı yatı, Yunanistan'ın Rodos Adası'ndaki bir limanda bulundu. Türk gemi siciline kayıtlı olduğu halde Yunanistan bayrağı çekilmiş olarak bulunan yat için sahte satış ve sicil belgesi düzenlediği öğrenildi. 
Değeri 4 milyon dolar olarak tahmin edilen ve Rodos'ta demirli olduğu öğrenilen yatın getirilmesi için TMSF hukuki girişimlere başladı. Bu girişimler sırasında, Uzanlar'ın 20 Nisan 2004 tarihli sahte sicil belgesi düzenledikleri ortaya çıktı. 

TMSF görevli gönderdi 
Türk Gemi Sicil Memurluğu, belgenin sahte olduğunu teyid etti. Bunun üzerine Dışişleri Bakanlığı aracılığı ile girişimler başlatıldı ancak, 150 bin euroluk bakım, onarım ve barınma giderleri dolayısıyla Rodos'ta yata tedbir konulduğu öğrenildi. 
TMSF, Uzanlar'ın yatı kaçırabileceği olasılığına karşı bir görevlisini 24 saat yatı takiple görevlendirdi. Toplam 8.5 katrilyon liralık İmar Bankası yolsuzluğundan sonra tüm menkul ve gayrimenkullerine el konulan Uzanlar'ın Frequency ve Airwaves adlı lüks yatları ele geçirilmişti. Bütün aramalara rağmen Princess ve Be Mine adlı yatları ise bulunamamıştı. Be Mine halen kayıp. 

Satış belgesi de sahte 
TMSF yetkililerinden alınan bilgilere göre, Uzanlar'ın yatı için yalnızca sahte sicil belgesi değil, aynı zamanda Ürdünlü Haifa Houchaimi adlı kişiye satışına ilişkin belge de düzenlenmiş. TMSF'nin, İzmir Limanı yetkilileri ile yaptığı yazışma sonucunda yatın halen, Uzanlar'ın Mavi Turizm AŞ'si üzerine kayıtlı olduğunu belirledi. Liman yetkilileri, sicil belgesinin 'sahte olduğunu' TMSF'ye bildirdiler. 
Bu belgeleri Yunan makamlarına ileten TMSF yetkilileri, yatın Türkiye'ye iadesini istedi. Rodos'ta 150 bin euroluk alacak gerekçesi ile konulan tedbir konusu 24 Ocak'ta mahkemede ele alınacak. Yatın iadesi için bu mahkemenin kararı bekleniyor. 
Uzanlar, Frequency ile Airwaves adlı yatların satışını engellemek için de yine Ürdünlü bir kişi ile 'muvazalı' borç anlaşması düzenlemişti. 


</TEXT>
</DOC>
