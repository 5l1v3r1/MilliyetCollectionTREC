<DOC>
<DOCNO> 277223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sontur03.html </URL>
<DATE> 2004/10/04/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Oğluna kavuşamadan sınır dışı edildi 
</HEADLINE>
<TEXT>

     DHA 
AZERBAYCANLI kımya öğretmeni 35 yaşındaki Sevda Hüseyinova, yaklaşık 5 yıllık mücadele sonunda oğlunun velayet davasını kazandı, ancak ona kavuşamadan, 'velayet davası bitti Türkiye'de bulunmasına neden kalmadı' denilerek sınır dışı edildi. 
     Sevda Hüseyinova'nın dramı 1997 yılında başladı. Türk vatandaşı Muzeddin Gülü ile Almanya'da yaşadığı yıllarda tanışan Sevda Hüseyinova, Azerbaycan'da yapılan düğünle dünyaevine girdi. Eşinin evli olduğunu Almanya'ya dönünce öğrenen Hüseyinova, yıkıldı. Muzeddin Gülü, Karımı sokağa atamam, kimsesi yok' deyince Sevda Hüseyinova, çocuğu olmayan Lalezar Gülü'ye kuma olmayı kabul etti. Gülü çifti, 1998 yılında Türkiye'ye kesin dönüş yaptı. Hüseyinova da onlarla birlikte Türkiye'ye geldi. 
     
     FORMALİTE EVLİLİĞİ YAPTIRDI 
     Muzeddin Gülü, Azeri eşine oturma izni alabilmek için yeğeni Kubilay Yeşilyurt ile formalite evliliği yaptırıp, bu sorunu çözdü. Hüseyinova, 1999 yılında oğlu Umut'u dünyaya getirdi. Resmi nikahlı eşinin hastalığı nedeniyle rahmi alındığı için daha önce çocuk sahibi olamayan Muzeddin Gülü, oğlu Umut'un doğumuyla evlada kavuştu ve Sevda Hüseyinova'dan kurtulmak istedi. 
     Muzeddin Gülü, Hüseyinova'nın önce yeğeninden boşanmasını sağladı, ardından vize süresinin dolmasını fırsat bilerek, polise ihbarda bulundu. Sınırdışı edilip oğlundan koparılan Sevda Hüseyinova ise uzun yıllar yaşadığı Almanya'ya dönmek zorunda kaldı. Oğlu Umut'un hasretiyle bunalıma giren Sevda Hüseyinova, vize alıp Türkiye'ye döndü. 
     
     GÜNLERCE OĞLUNU ARADI 
     Aylar boyunca çocuğunu bulabilmek için çalmadık kapı bırakmayan, günlerce ev ev dolaşan genç kadına, Bakü Üniversitesi'nden öğretim üyeleri, Azerbaycan kültür dernekleri ve son olarak geçen yıl yaşamını yitiren Azerbaycan Devlet Başkanı Haydar Aliyev sahip çıktı. Genç kadın ısrarlı takip sonunda icra ile bir kez oğlu Umut'u geri alabildi, ancak bu kez Hüseyinova, "Bana yıllardır çocuğumu hasret bıraktı. Benim çektiğim acıyı anlayabilmesi için biraz da o yansın'' diyerek, oğlu ile Azerbaycan'a gitmek isterken yakalandı. Minik Umut tekrar baba Müzeddin Gülü'ye verildi. 
     Muzeddin Gülü ile Sevda Hüseyinova çiftinin arasında açılan dava sayısı 10'nu buldu. Antalya 3'üncü Aile Mahkemesi'nde görülen velayet davasının son duruşmasında hakim, minik Umut'un velayetini anne Sevda Hüseyinova'ya verdi. Ancak Muzeddin Gülü kararı temyiz etti, dosya Yargıtay'a gitti. Muzeddin Gülü bu arada mahkeme kararına karşın oğlu Umut'u, annesi Sevda Hüseyinova'ya teslim etmedi. 
     
     GÖZALTINA ALINDI 
     Bu arada Sevda Hüseyinova, dosyanın Yargıtay'dan dönmesini beklerken oturma iznin usatılması için gerekli işlemleri yaptı ve başvuruda bulundu. Önceki gün akşam saatlerinde bu başvurunun sonucunu merak eden Sevda Hüseyinova, Antalya Emniyet Müdürlüğü Yabancılar Şubesi'ne gitti. 
     Şubedeki görevliler Hüseyinova'ya, Velayet davası sonuçlandığı için oturma izninin uzatılmasına gerek olmadığı, ayrıca 210 milyon lira para cezası ve 15 gün içinde ülkeyi terketmesi için mühlet verildiği' belirtilen İçişleri Bakanlığı'nın 24 Eylül 2004 tarihli yazısını tebliğ etkmek istedi. Bu tebligatı almak istemeyen Sevda Hüseyinova'dan pasaportunu vermesi de istendi. Avukatı gelmeden tebligatı almayacağını ve pasaportunu vermeyeceğini söyleyen Sevda Hüseyinova, polislerle tartıştı. Pasaportuna el konulan Sevda Hüseyinova, bir de görevli memura mukavemet' suçundan gözaltına alındı. 
     
     ...VE SINIR DIŞI EDİLDİ 
     Olup bitenlere tepki gösteren Sevda Hüseyinova, yaşadığı olayların bir düzmece olduğunu belirterek, "Velayet davasını kazanmama rağmen Muzeddin Gülü Yargıtay'a itiraz ettiği için çocuğumu bulup, icra yoluyla alamadım. Çocuğuma kavuşabilmek için yıllardır hukuk mücadelesi veriyorum. Ama artık yoruldum'' dedi. 
     Sevda Hüseyinova, önceki gün öğlen saatlerinde sınır dışı edilerek, uçakla Azerbaycan'a gönderildi. Oğlu Umut'a kavuşmadan mücadelesinden asla vazgeçmeyeceğini belirten Hüseyinova uçağa binerken, "Türk vatandaşlığına geçip, oğlumu burada büyüteceğim'' deya konuştu. 
     
</TEXT>
</DOC>
