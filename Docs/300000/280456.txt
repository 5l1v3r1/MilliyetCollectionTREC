<DOC>
<DOCNO> 280456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sontur41.html </URL>
<DATE> 2004/10/15/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Kendisini dövenleri adliye binası önünde kurşunladı .. 
</HEADLINE>
<TEXT>

     Balıkesir'de bir kişi, kendisini dövdükleri iddiasıyla mahkemeye sevk edilen iki kişiyi, adliye binası çıkışında pompalı tüfekle vurdu. 
     Alınan bilgiye göre, iki gün önce Turan Ö'yü dövdükleri iddiasıyla gözaltına alınan Saadettin Kızılcıklı ve Çetin Akdeniz, sorgulamalarının tamamlanmasının ardından adliyeye sevk edildi. 
     Nöbetçi mahkemeye çıkarılan ve tutuksuz yargılanmak üzere serbest bırakılan Kızılcıklı ve Akdeniz'e, adliye binası çıkışında, Turan Ö. tarafından pompalı tüfekle uzak mesafeden ateş edildi. 
     Çeşitli yerlerinden yaralanan Kızılcıklı ve Akdeniz, Balıkesir Devlet Hastanesi'nde tedavi altına alınırken, olaydan sonra kaçan Turan Ö, Şeyh Lütfullah Cami yakınlarında yakalandı. 
     Gözaltına alınan zanlının, sorgulamasının tamamlanmasının ardından adliyeye sevk edileceği bildirildi. 
     
</TEXT>
</DOC>
