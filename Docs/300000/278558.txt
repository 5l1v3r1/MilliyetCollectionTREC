<DOC>
<DOCNO> 278558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/dunya/dun01.html </URL>
<DATE> 2004/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rehine Bigley'nin kafası kesildi 
</HEADLINE>
<TEXT>


Teröristler, Bağdat'ta 16 Eylül'de birlikte kaçırdıkları iki Amerikalının ardından üçüncü rehine Bigley'yi de katletti 

DIŞ HABERLER SERVİSİ 


El Kaide bağlantılı Ebu Musab El Zarkavi liderliğindeki Tevhid ve Cihad Örgütü, Irak'ta geçen ay kaçırılan 62 yaşındaki İngiliz rehine Kenneth Bigley'yi başını keserek öldürdü. Korkunç infaz görüntüleri içeren video kaset, Abu Dabi televizyonuna ulaştırıldı. Ancak Abu Dabi TV Yayın Kurulu, İngiliz rehinenin üzücü bir biçimde öldürülmesine ilişkin görüntüleri ekranlarında yayımlamama kararı aldı. TV açıklamasında, kararın gerekçesi olarak, "Rehineyi öldüren bu tür grupların veya onların sözcüsü durumuna gelmeyi reddediyoruz" denildi. TV, öldürülen rehinenin yakınlarına da başsağlığı diledi. 
Irak'ın Felluce kentinde Reuters'a açıklama yapan "direnişçi kaynakları", rehinenin perşembe öğleden sonra Latifiye'de öldürüldüğünü bildirdi. 
Mühendis Bigley, 16 Eylül'de Bağdat'taki evinden 2 Amerikalı ile birlikte kaçırılmıştı. Amerikalı rehineler Eugene Armstrong ve Jack Hensley'yi öldüren Tevhid ve Cihad grubu, Ebu Gıreyb ve Ümmü Kasr cezaevlerindeki kadın mahk mların serbest bırakılmaması halinde Bigley'yi de öldürecekleri tehdidinde bulunmuştu. Militanlar, 29 Eylül'de İngiliz rehineyi bir kafeste gösteren bir video kaset yayımlamış, Bigley kasette İngiltere Başbakanı Tony Blair'e yalvararak serbest bırakılmasını sağlamasını istemişti. 


</TEXT>
</DOC>
