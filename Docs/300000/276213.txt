<DOC>
<DOCNO> 276213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/soneko29.html </URL>
<DATE> 2004/09/30/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Akıllı evler ve binalar fuarı açıldı... 
</HEADLINE>
<TEXT>

     Toplu Konut İdaresi TOKİ Başkanı Erdoğan Bayraktar, artık Türkiye'de 2. konut uygulamasından yavaş yavaş sıyrılmak gerektiğini belirterek ''Yazlık diye tabir ettiğimiz evleri yaz- kış kullanılır hale getirmek durumundayız'' dedi. 
     Bileşim Fuarcılık A.Ş. tarafından üçüncüsü düzenlenen ''Akıllı Evler ve Binalar Fuarı-BEST'04'', CNR Expo Center'da açıldı. 
     Fuarın açılışında konuşan Bayraktar, TOKİ'nin konut çalışmalarını hızlı bir şekilde sürdürdüğünü, şu anda 43 ilde ve bu illerin ilçeleri ile birlikte 87 noktada 60 bin konutluk şantiyelerin imalatlarının sürdüğünü söyledi. Bayraktar ''Yıl sonuna kadar 100 bin konuta çıkarmayı hedefliyoruz'' diye konuştu. 
     Bunun ekonomiye çok ciddi canlılık getireceğini ifade eden Bayraktar, ''İnşaat sektörü son 7-8 yıldır hep eksi veriyordu. İlk defa 2003 yılının son çeyreğinde ve bu sene artıya geçtik. Şu anda sektör yüzde 2 seviyelerinde artı fotoğraf vermektedir bize'' diye konuştu. 
     
     GECEKONDU OLGUSU 
     Gelişen teknoloji ile bütünleşmeye çalışılan dönemde Türkiye'nin en büyük sorununun gecekondu ve kaçak yapılaşma olduğuna işaret eden Bayraktar şunları kaydetti 
     ''Son yapılan düzenlemeler ve yine hızlı yapım teknolojileri ile birlikte şehirlerimizin etrafını yağ lekesi gibi saran, şehirlerin gelişmesini tıkayan, terörü ve psikolojik bozuklukları besleyen bu gecekondu ve çarpık yapılaşma olgusunu da mutlaka izole etmek durumundayız. 
     Bu dönemde TOKİ'nin önemli görevlerinden birisi de budur. Bu ana kadar Türkiye'de 28 vilayette, çok ciddi gecekondu tehdidi altında olan şehirlerimizde olmak üzere 28 vilayetimizdeki belediyelerimizle, valiliklerimizle anlaşmalar yapmak üzere gecekondu tasfiyelerine giriştik. Bu da Türkiye'nin çehresini çok ciddi manada değiştirecektir.'' Erdoğan Bayraktar, artık Türkiye'de 2. konut olgusundan da yavaş yavaş sıyrılmak gerektiğini dile getirerek, şunları söyledi 
     ''Uygun ulaşım ağıyla, gerek toplu taşıma araçları, gerekse karayolları ağlarının, transit yollarının artırılmasıyla, deniz, tren, raylı sistemlerin geliştirilmesiyle şehirlerin etrafındaki yazlık diye tabir ettiğimiz evleri yaz- kış, 12 ay kullanılır hale getirmek durumundayız.'' Bayraktar, günümüzde şehirlerdeki yaklaşık 13 milyon konutun 1-1.5 milyon kadarının bu tip konutlardan oluştuğunu bildirdi. 
     Konut üretimi bakımından Türkiye'nin bugün dünya ile yarışabilecek durumda olduğunu, konut arzı yapılabildiğini ancak, alım gücü bulunmadığını ifade eden Bayraktar, TOKİ'nin bugün orta gelir grubuna 10 yıl vadeyle, yüzde 10-25 arasında peşin konut sattığını ve özellikle büyük şehirlerde çok büyük talep geldiğini söyledi. 
     Bayraktar, ''Bunu alt gelir grubu, fakirler için 15 yıla kadar çıkarıyoruz ama finansman sistemlerini biraz daha ciddi kendi kaidesi üzerine oturtabilirsek, belki ipotek sistemlerini, borçlar kanunu, tebligat kanunu, tapulama kanunlarında birtakım değişiklikler yapar da bu işi biraz daha sağlam duruma getirir, ekonomimiz de biraz daha canlanırsa, bu vade daha da uzayacak'' dedi. 
     Yüzün üzerinde katılımcı firmanın yer aldığı Akıllı Evler ve Binalar Fuarı'nda bina ve ev otomasyon sistemleri, aydınlatma, elektrik tesisatı ve enerji yönetim sistemleri, ses ışık ve görüntü sistemleri, bina yönetimi gibi ürünler sergileniyor. 
     3 Ekim'e kadar sürecek fuarı 30 bin kişinin ziyaret etmesi bekleniyor. 
     
</TEXT>
</DOC>
