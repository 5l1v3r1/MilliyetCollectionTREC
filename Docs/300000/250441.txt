<DOC>
<DOCNO> 250441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/spor/spo04.html </URL>
<DATE> 2004/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fatih'i kırdılar' 
</HEADLINE>
<TEXT>


Trabzon'un yıldızı Gökdeniz, takım kaptanına büyük haksızlık yapıldığını, buna çok üzüldüğünü söyledi 


'Üzerine gittiler' 
BORDO - Mavili kulüp ile olan mukavelesini beş yıla çıkaran Gökdeniz, Fatih Tekke'ye yapılan davranışlar nedeniyle şaşkınlık yaşadığını söyledi. Tecrübeli golcüye büyük haksızlık yapıldığını vurgulayan Gökdeniz, "Fatih, Avrupalı futbolcular ile aramızda işlem farkı olmasın diye duyarlılık gösterdi. Bu yüzden üzerine gitmeye başladılar" dedi. 

İlginç soru 
FATİH Tekke'ye gösterilen tavra anlam veremediğini belirten Gökdeniz, "Kalbi kırıldı. Ona da çok üzülüyorum" ifadesini kullandı. Milli oyuncu, şöyle devam etti "Fatih, birlikte yüzerken bana 'Niye bizi karşı karşıya getirmeye çalışıyorlar' diye sordu. Ne cevap vereceğimi bilemedim. Hepimiz Trabzon için ter döküyoruz. Kaldı ki çok iyi anlaşıyoruz". 

Doğan yol gözlüyor 


Fener'e mesaj 
BOLU Gerede kampında medya mensupları ile yemek yiyen Teknik Direktör Ziya Doğan, "İddiayı severim, iki transfer daha gelince Fenerbahçe'ye meydan okuyacağım" dedi. Trabzonspor'un hocası, "Ben harcadıkları paraların yarısının yarısı kadar harcayıp, Fenerbahçe ile yarışırım. Onlardan daha iddialı olurum" diye konuştu. 

Kadro tamam 
KAMPIN sekizinci günü tamamlanırken, milli takımla birlikte Uzakdoğu'da turnuvaya katılan Mehmet Yılmaz ile Tolga Seyhan'ın da dün kafileye katılması ile birlikte Trabzonspor'da eksik kalmadı. Mehmet Yılmaz, idman sırasında Gerede'ye geldiği için çalışmaya çıkmadı. Tolga Seyhan da öğle saatlerinde arkadaşlarına katıldı. 




</TEXT>
</DOC>
