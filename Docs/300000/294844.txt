<DOC>
<DOCNO> 294844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/ekonomi/eko02.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yetkisiz bonoda vahim durum yok' 
</HEADLINE>
<TEXT>


Yabancı bir bankanın yurtdışında yerleşik dört müşterisine yetkisiz Hazine bonosu sattığını doğrulayan SPK, uyarının ardından bu işlemin durduğunu bildirdi 

AHMET ERHAN ÇELİK Ankara 

Sermaye Piyasası Kurulu SPK , yetkisi olmadığı halde Hazine bonosu satan bankada, "işlemin süreklilik arzetmediğini ve durumun vahim olmadığını" açıkladı. Söz konusu bankanın yurtdışında yerleşik ve yabancı uyruklu dört özel müşterisine kendi portföyünden Hazine bonosu sattığı ve SPK uyarısından sonra bu tür işlemlerin durduğu bildirildi. 
Milliyet'te önceki gün, "yetkisiz bono sattı" başlığıyla yayımlanan haber geniş yankı buldu. SPK yetkilileri, durumun İmar Bankası'na benzemediğini belirterek, olayla ilgili açıklamalarda bulundu 
"Bir duyum üzerine ve uzaktan denetim çerçevesinde ilgili bankaya yazı yazılarak belge ve bilgi istendi. Banka, aracılık belgesi bulunmadığı halde Hazine bonosu sattığını kabul ederken, yaptığı işlemlerle ilgili dekontları ve diğer belgeleri gönderdi. Yaptığımız incelemede bankanın yabancı uyruklu ve yurtdışında yerleşik dört özel müşterisine bono sattığı ortaya çıktı. Bizim uyarımız üzerine bir daha bu tür işlem yapmayacaklarını, eğer yapacaklarsa gerekli aracılık belgesini bizden alacaklarını bildirdiler. Biz de işlemin yaygın, sürekli ve vahim bir durum yaratmadığını görerek bankanın beyanını kabul ettik." 
SPK, İmar Bankası'nda 750 milyon dolarlık hayali bono satışının belirlenmesinden iki ay sonra Türkiye'deki operasyonları itibariyle küçük yabancı bir bankanın da yetkisiz biçimde bono sattığını belirledi. Kurul, 29 Ağustos 2003 tarihli toplantısında bankanın uyarılması kararı alarak, aynı gün uyarı yazısı gönderdi. Söz konusu banka, 15 Eylül 2003 tarihli cevap yazısında, "Bundan böyle bu tür işlemlerin yapılmayacağını" bildirdi. 


</TEXT>
</DOC>
