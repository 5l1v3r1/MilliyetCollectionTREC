<DOC>
<DOCNO> 269683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sondun10.html </URL>
<DATE> 2004/09/07/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Çakıcı, basına konuşan avukatını azletti 
</HEADLINE>
<TEXT>

     Viyana Eyalet Mahkemesinde ''Türkiye'ye iade edilmek üzere'' hücrede tutulan organize suç şebekesi üyesi Alaattin Çakıcı, hücredeki yaşamı hakkında basına açıklama yapan avukatı Eduard Wegrostek'i azletti. 
     Wegrostek'in görevden alınmasından sonra Çakıcı için, organize suç şebekesi üyelerini savunmakla ünlenen avukat Karl Bernhauser'in tutulduğu öğrenildi. 
     Avukat Bernhauser, son olarak geçen yıl Polonyalı Mafya lideri Jeremiasz Baranski'yi savunmuştu. Ancak, Varşova'da Gama restoranında 5 kişinin ölümüyle sonuçlanan katliamla Polonya Spor Bakanı Jacek Debski'nin ölüm emrini vermekle suçlanan Baranski, hakkındaki kararı beklemeden hücresinde intihar etmişti. 
     Polonyalı organize suç şebekesi lideri olarak Uluslararası Polis Teşkilatı İNTERPOL kayıtlarına geçen 57 yaşındaki Jeremiasz Baranski ile Alaattin Çakıcı arasında ilginç benzerlikler bulunduğu bildirildi. 
     Avusturya'ya 1978 yılında yerleşerek Avusturya vatandaşlığı alan ve çevresinde ''iş adamı'' olarak bilinen Baranski'nin, 1995 yılında Almanya Federal Kriminal Dairesi BKA tarafından ''muhbir'' olarak kullanılmaya başlandığı kaydedildi. 
     BKA kayıtlarına ''Baranina'' Almanca koyun eti kod adıyla muhbir olarak geçen Baranski'nin, BKA'ya Polonyalı organize suç şebekelerinin Almanya'ya yaptıkları sigara ve uyuşturucu kaçakçılığı hakkında istihbarat verdiği, karşılığındaysa kendisinin rahat çalıştığı belirtildi. 
     Baranski'nin Almanya ve Avusturya'daki yasadışı faaliyetleri ortaya çıktığında, Federal Kriminal Dairesi BKA Baranski ile muhbirlik ilişkisine 1997 yılından itibaren son verdiğini açıkladı. 
     Ancak BKA'nın, 17 Haziran 1999'da Baranski'den önemli bir uyuşturucu kaçakçılığı konusunda istihbarat almak üzere yeniden ilişki kurduğunun ortaya çıktığı bildirildi. 
     Bu arada, Baranski de BKA ile ilişkisinin 2001 yılına kadar devam ettiğini, ayrıca Avusturya polisiyle çalıştığını açıkladı. 
     BKA'nın ilişki kurduğu tarihte Polonya polisinin, Baranski'yi Varşova'daki Gama restoranında 5 kişinin ölümüyle sonuçlanan bir katliamın sorumlusu olarak aradığı hatırlatıldı. Ayrıca, Baranski Viyana'dan telefonla Polonya Spor Bakanı Jacek Debski'nin öldürülmesi emrini vermekle suçlanıyordu. 
     Polonya güvenlik güçlerinin talebi üzerine, Baranski 6 Temmuz 2001'de tutuklanarak Viyana Eyalet Mahkemesinde hücreye konuldu. 
     Soruşturma sırasında, Almanya Federal Kriminal Dairesi ve Avusturya polisinin hakim ve savcıyı etkileyerek Baranski'yi kurtarmaya çalıştıkları, hatta Amerikan Federal Polis Teşkilatı FBİ korumasında ABD'ye yerleştirmeyi planladıkları basına sızdı. 
     Baranski ile polis ilişkisini araştırmak üzere özel bir komisyon kurulması kararlaştırıldı. Baranski de kaldığı hücreden ''serbest bırakılmazsa polis hakkında bildiklerini basına vereceği'' tehdidinde bulununca iki polis memuru ''görevlerini kötüye kullanmaktan'' mahkum oldu. 
     Hücreden kurtuluş umudunu yitiren Baranski, 9 Nisan 2003 tarihinde hücresinde deterjan içerek intihara kalkıştı. Ancak, hastanedeki ifadesinde zehirlenmek istendiğini iddia etti. 
     Tedavisi tamamlandıktan sonra hücresine geri gönderilen Baranski, 7 Mayıs 2003'te hücresinde kemeriyle kendisini asarak intihar etti. 
     
     ÇAKICI 24 SAAT KAMERAYLA İZLENİYOR 
     Polonyalı mafya lideri Jeremiasz Baranski'nin intiharından ders alan Avusturya makamlarının, Çakıcı'yı kamerayla 24 saat aralıksız izledikleri belirtiliyor. 
     Hücrenin duş ve tuvaletine de kamera konulmasından rahatsız olan Çakıcı'nın, en azından tuvaletteki kameranın kaldırılması için başvurduğu ancak bu isteğinin kabul edilmediği öğrenildi. 
     
</TEXT>
</DOC>
