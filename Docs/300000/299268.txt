<DOC>
<DOCNO> 299268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sontur33.html </URL>
<DATE> 2004/12/20/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Kurdun saldırısına uğrayan çocuk için kuduz serumu İran'dan gelecek .. 
</HEADLINE>
<TEXT>

     Hakkari'nin Yüksekova İlçesi'nde kurt yaraladığı için Yüzüncü Yıl Üniversitesi Tıp Fakültesi'nde tedavi altına alınan 6 yaşındaki Burhan Ateş'in, ekmek almaya giderken kurtların saldırısına uğradığı bildirildi. 
     Yüksekova'nın Esentepe Mahallesi'ne inen üç kurttan birinin saldırısına uğrayan, dudağı ile kafasından yaralanan Ateş'in tedavisi, Yüzüncü Yıl Üniversitesi Tıp Fakültesi Araştırma Hastanesi'nde devam ediyor. 
     Burhan Ateş'in halası Fatma Akbulak, AA muhabirine yaptığı açıklamada, yeğeni Burhan'ın, olay günü, 8 yaşındaki kız kardeşi Sözdar ile birlikte evlerine 150 metre uzaklıktaki bakkala ekmek almaya gittiğini söyledi. 
     Burhan ve Sözdar'ın bakkala yaklaştıkları sırada kurdun saldırısına uğradıklarını öğrendiğini anlatan hala Fatma Akbulak, kurdun saldırması sonucu kız kardeşi Sözdar'ın koşarak komşulara sığındığını, Burhan'ın ise yere düştüğünü söyledi. 
     Burhan'ı dudağından ve kafasından yaralayan kurdun komşuların müdahalesi sonucu olay yerinden kaçtığını kaydeden Akbulak, yeğeninin komşuların sayesinde ölümden döndüğünü belirtti. 
     Hakkari'de yaşayan Fatma Akbulak, yeğeninin yaşadığı Yüksekova'nın Esentepe Mahallesi'ne daha önce de kurtların indiğini, geçen yıl iki kişinin de aynı mahalledeki kurt saldırısında yaralandığını ifade etti. 
     Akbulak, kurt saldırılarına karşı mahallede şimdiye kadar önlem alınmadığını savundu. 
     
     KUDUZ SERUMUNU İRAN'DAN GETİRECEKLER 
     Kurt saldırısında Burhan Ateş'in dudağının sol tarafı ile kafasının sol tarafının parçalandığını dile getiren Kulak Burun Boğaz Servisi doktorları, hastanın karantina altına alınacağını bildirdiler. 
     Hastanın hayati tehlikesi bulunduğunu, kuduz serumunun mutlaka verilmesi gerektiğini anlatan doktorlar, bu serumun da Türkiye'de bulunmadığını vurguladılar. 
     Serumun en yakın ülkeler arasında İran'da bulunduğuna işaret eden doktorlar, bu serumun tedavi için hayati önem taşıdığını, hasta yakınlarının serumu İran'dan getirtmeye çalışacaklarını söylediler. 
     
</TEXT>
</DOC>
