<DOC>
<DOCNO> 283813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonspo20.html </URL>
<DATE> 2004/10/27/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Real Madrid'te İspanyollaştırma operasyonu... 
</HEADLINE>
<TEXT>

     İspanyol spor gazetesi Marca, Real Madrid kulübünün AB dışındaki yabancı oyuncularını İspanyollaştırma operasyonuna başladığını ve bu kapsamda Ronaldo, Roberto Carlos ve Samuel'in gelecek sezon İspanyol vatandaşı yapılacağını iddia etti. 
     Marca'da bugün yer alan haberde, Brezilyalı Ronaldo ve Roberto Carlos ile Arjantinli Samuel'in 2005-2006 sezonunda İspanyol vatandaşı olarak, takımda yabancı futbolcu kontenjanından çıkartılacağı öne sürüldü. 
     Real Madrid kulübünün, yıldız futbolcularına çifte vatandaş olma teklifini götürdüğünü yazan gazete, 3 futbolcudan da olumlu yanıt alındığını kaydetti. 
     İspanyol yasalarına göre 2 yıl İspanya'da yaşayanların çifte vatandaşlığa geçme hakkı olduğu belirtilirken, Samuel'in eşinin İspanyol pasaportu bulunmasından dolayı vatandaşlığa hak kazandığı ifade edildi. 
     La Liga'da her takım en fazla 3 AB dışından futbolcu oynatma hakkına sahip bulunuyor. 
     Öte yandan Brezilya Milli Takımı'nın da yıldız futbolcusu olan Ronaldo'nun İspanya'dan çifte vatandaşlığı aldıktan sonra hangi milli takımda oynamak isteyeceği sorusu ise şu an için cevapsız bırakıldı. 
     
</TEXT>
</DOC>
