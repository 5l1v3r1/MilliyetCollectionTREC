<DOC>
<DOCNO> 260569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonspo29.html </URL>
<DATE> 2004/08/04/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Canaydın Ali Sami Yen'de 10 yıldır yapılmayan bir revizyon gerçekleşti 
</HEADLINE>
<TEXT>

     Galatasaray Kulübü Başkanı Özhan Canaydın, Ali Sami Yen Stadı'nda son 10 yılda yapılmayan güzellikte revizyon gerçekleştiriliğini söyledi. 
     Stadın 430 gün sonra yeniden faaliyete geçmesi nedeniyle, Şişli Belediye Başkanı Mustafa Sarıgül ile birlikte Mecidiyeköy'deki Galatasaray Sportif A.Ş. binasında basın toplantısı düzenleyen Özhan Canaydın, stattaki tadilat çalışmasını yapan ekibe ve bunun başında bulunan Hayri Kozak ile Adnan Öztürk'e teşekkür etti. 
     Canaydın, ''24 saat belediye ekipleriyle birlikte çalıştılar ve son 10 yılda yapılmayan güzellikte revizyonları gerçekleştirdiler. Bu sene hepimize hayırlı olsun'' dedi. 
     Mustafa Sarıgül ise, başkan Canaydın'a Şişli ve Mecidiyeköy'ün başkanı olarak teşekkür ederken, ''Galatasaray'ın stadına dönmesiyle Şişli halkı ve esnafının yüzü gülmüştür, Galatasaray'ı özlemiştik. Galatasaray, kendi yuvasına dönmüştür'' açıklamasını yaptı. 
     Öte yandan Canaydın, bu akşam jübilesini yapacak Suat Kaya için de görüşlerini ifade ederek, ''Galatasaray, ciddi bir evladını sportif hayattan ayırıyor ancak, kendisi tekrar aramızda yaşayacak ve teknik kadromuzda çalışacak. İnşallah başarılı günlere onunla birlikte erişeceğiz'' diye konuştu. 
     
</TEXT>
</DOC>
