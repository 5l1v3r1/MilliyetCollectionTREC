<DOC>
<DOCNO> 290568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/spor/aspo.html </URL>
<DATE> 2004/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tutun, kaçıyor 
</HEADLINE>
<TEXT>


Alex'in penaltı golüyle sevinen Sarı-Lacivertli takım, Nobre'nin atılışı ile krize girdi. Ancak ikinci yarıda rakibine set çekti, Tuncay ile üç puanı garantiledi 

MEHMET DEMİRKOL 


Nobre belki de Türkiye'ye geldiğinden bu yana en yırtıcı oyunlarından birini oynuyordu. 19'da Kemal'in güzel pasına zıpkın gibi daldı, penaltıyı Petkoviç'e tahammüden yaptırdı. Çok net açık seçik başarıydı bu. Her topla buluştuğunda maçın kahramanı olabilecek bir performans ortaya koyuyordu. 37'de bir sakatlık sonrası oyunu yavaş terk ettiği için bir sarı kart gördü. Yavaştı. Neden bilinmez Bu dakikada bu kadar ağır hareket etmekle neyi amaçlıyor olabilirdi ki Hakemi kararından dolayı alkışlayınca ikinci sarı kartla sahayı terk etti. Selçuk Dereli onu oyundan atmadan önce saatini göstererek kaybedilen zamanı oynatacağını ilan ediyordu, ama devre bittiğinde 4'üncü hakemine 1 dakikayı işaret etti. Halbuki Trabzonspor iki oyuncu değişikliği yapmıştı ve otomatikman oyunun 1 dakika uzaması gerekiyordu. Peki Nobre'nin çaldığı zaman nerede Bir açıklanamaz durum. Daha açıklanamazı ise kırmızı kartın aslında Fenerbahçe'nin işine yaraması. Kırmızı kartın önemli sonuçları oldu. Öncelikle iyice sinirlenen Trabzonspor seyircisi sakinleşti. Sonra ve daha önemlisi Ziya Doğan bir orta saha oyuncusu eksilterek Mehmet Yılmaz'ı oyuna aldı, 4 - 2 - 4'e döndü. Yattara sağ, Gökdeniz sol kanada geçti. Tuncay, Yattara'nın peşinde savunma oynamaya başladı. Fenerbahçe kendi ceza sahası önüne yığılıp Alex dışında salt savunma yapmaya başladı. Trabzon rakibine kelepçeyi takmıştı, ama bir türlü açık bulamıyordu. Tıpkı Çarşamba günkü Ukrayna maçında millilerin düştüğü durum gibi. 
Oyunun karakteri tamamen değişmişti. Halbuki başta savunmasını ileri çıkararak rakip sahada olmaya çalışan Fenerbahçe'ydi. Trabzon hızlı çıkmak istiyor, Fenerbahçe savunması erken faullerle onlara bu imkanı vermemeye çalışıyordu. Daha 14. dakikada Ümit Özat ve Luciano sarı kart görmüştü. 20'de Alex'in Petkoviç'in soluna vurduğu şık penaltı golünden hemen sonra Fenerbahçe çekildi. Ziya Doğan, seyircinin de özel isteğiyle, uygulayamadığı planını değiştirip Yattara'yı oyuna aldı. Pozisyon bulamıyorlardı. Ama bu da işe yaramadı, sonra Mehmet Yılmaz'ın dahli de. 23'te Tuncay'ın İbrahim Ege'nin önünden kopardığı top bunun tek istisnası. 

Beklenmedik hamle 
İkinci yarıya Daum beklenmedik bir hamleyle girdi. Deniz'i oyuna alıp sola çekti. Önder'i, Mehmet Yılmaz'ın üzerine göbeğe verip, 3'lü, doğrusu 5'li savunmaya döndü 5 - 3 - 1. Oyun tamamen Fenerbahçe ceza sahasına yığıldı. Topu ileride tutmakla görevli Alex bunu Van Hooijdonk'un yarısı kadar bile yapamayınca Trabzon üst üste pozisyonlar bulmaya başladı. 
56'daki serbest vuruşta Fatih'in müthiş kafası Rüştü'nün harika müdahalesiyle savuşturulabildi. Ardı ardına şutlar ortalarla rakiplerini bunalttılar. Fenerbahçe savunması aslında kötü değildi ama topu hiç ileride tutamadı. 70'den sonra sanırım Ziya Doğan alanı açmak için takımını biraz geri çekti. Yılmış ve çekilmiş olamazlar. Seyirci sustu ve Fenerbahçe Yozgatlı'nın da oyuna girmesiyle ileride top tutmaya başladı. Ve ikinci yarıdaki ilk rakip kaleye gidişlerinde Alex'in serbest vuruşunda Tuncay'ın kafasıyla 2 - 0'ı buldular. Tıpkı Dinamo Kiev maçındaki gibi çok basit bir sayıyı kalelerinde gördüler. Bu galiba Bordo - Mavililer'in artık kaderi oldu. 

Maçın hakemi 
İnişli - çıkışlı 

HAKEM Selçuk Dereli inişli - çıkışlı bir grafik çizdi. Nobre'nin düşürülüşüne verdiği penaltı ve o dakikaya kadar çaldığı düdükler doğruydu. Ancak 35. dakikada Erdinç'in, Nobre'ye faulünü görmediği için sarı kartını çıkaramayan ve hata yapan Dereli, aynı dakika içinde sakatlık geçiren Brezilyalı oyuncunun ağır gidişine çıkardığı kartta sert bir karar verdi. Ama ikinci sarı kartı doğruydu. Ayrıca ikinci 45 dakikadaki garip faul düdükleriyle şaşırttı. 

Nobre'nin isyanı 

Oyundan atılmasının haksızlık olduğunu belirten Brezilyalı, "Ben değil, faul yapan rakip kırmızı kart görmeliydi" dedi 
Kuralı hatırlattı 
KARŞILAŞMANIN 37. dakikasında hakem Selçuk Dereli'nin kendisine gösterdiği sarı karta, alkışla karşılık veren ve oyundan atılan Nobre, bunu hak etmediğini belirtti. Kendisine yapılan faulün dört hakem tarafından görülmemesine isyan eden Brezilyalı futbolcu, "Ben değil, bana faul yapan rakibin sarı kart görmesi lazımdı" ifadesini kullandı. Nobre, "Kurala göre, eğer oyundan çıkmazsam kart göstermesi gerekirdi" yorumunda bulundu. 

Kırmızı bolluğu 
FENERBAHÇE son olarak Nobre'nin atılmasıyla, üst üste üçüncü karşılaşmasını da 10 kişiyle tamamladı. Şampiyonlar Ligi'nde Olympique Lyon maçında Servet oyundan atılmış, bunun hemen ardından yapılan lig mücadelesinde de Selçuk, kısa süre içinde arka arkaya iki sarı kart görüp ve saha dışında kalmıştı. Son olarak da Nobre, hakeme hareketinden dolayı takımını yalnız bıraktı. Ancak Sarı - Lacivertliler, iki lig maçını da kazanmayı başardı. 


</TEXT>
</DOC>
