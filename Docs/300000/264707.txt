<DOC>
<DOCNO> 264707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/soneko13.html </URL>
<DATE> 2004/08/19/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İlk özel rakı piyasaya çıkmadan kapasite artırdı... 
</HEADLINE>
<TEXT>

     Elda İçecek Sanayi A.Ş. Yönetim Kurulu Başkanı Ekrem Demirtaş, içki piyasasının serbestleşmesi sonrası ilk özel sektör rakısı olan Efe'ye, beklediklerinin üstünde talep aldıklarını belirterek, kapasite artıracaklarını kaydetti. 
     Ekrem Demirtaş, Efe'nin ihracatına başladıklarını, iç piyasaya da gelecek haftadan itibaren sunulacağını kaydetti. İlk ürünün Almanya'da Metro mağazalarında satışa sunulduğunu ifade eden Demirtaş, bu pazarda hedeflerinin Alman tüketiciler olduğunu belirtti. 
     Almanya'nın ardından Yunanistan, Fransa ve İtalya başta olmak üzere AB ülkeleri, daha sonra Meksika'ya ürün göndereceklerini dile getiren Demirtaş, ''Tüm dünyaya rakı içirebilme hedefiyle yola çıktık. Bu yıl 500 bin şişe ihraç edeceğiz, gelecek yıl 1 milyona çıkaracağız. Anason içerikli olan milli içkileri Uzo'yu bozduklarını söyleyen Yunanistan, en önemli pazarımız olabilir'' diye konuştu. 
     Rakı yatırımına başlarken, ürünün satılacağına ilişkin şüpheleri olduğunu hatırlatan Demirtaş, piyasaya çıkmadan gelen taleplerle bu şüphelerin yersiz olduğunu ve yeni yatırım yapılması gerektiğini anladıklarını ifade etti. 
     Demirtaş, Tekeli Organize Sanayi Bölgesi'ndeki fabrikanın 3 vardiya çalıştığını belirterek, şunları söyledi 
     ''Beklemediğimiz oranda talep aldık. Yatırımı yıllık 5 milyon litre olarak planlamıştık, 7 milyon litreye çıkardık. Yıl sonunda 15 milyon litreye çıkarabilmek için ek yatırım yapacağız. Efe'nin ardından Çilingir ve Sarı Zeybek markalarını piyasaya sunacağız. Rakıdan sonra Dobra markasıyla votka üretimine de geçeceğiz.'' 
     
</TEXT>
</DOC>
