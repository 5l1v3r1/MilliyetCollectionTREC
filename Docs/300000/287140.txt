<DOC>
<DOCNO> 287140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonsiy10.html </URL>
<DATE> 2004/11/08/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
AKP'li Ergin "Gündemde öğrenci affı yok" 
</HEADLINE>
<TEXT>

     AK Parti Grup Başkanvekili Sadullah Ergin, AK Parti TBMM Grubu'nun gündeminde öğrenci affının olmadığını söyledi. 
     Ergin, Parlamento muhabirleri ile yaptığı sohbet toplantısında, İslam Özel Sektörünün Geliştirilmesi Anlaşması ile ilgili soruları yanıtlarken, Türkiye açısından bir sakınca olmadığını, Türkiye'nin anlaşmada çekincesinin bulunduğunu hatırlattı. 
     Bu konudaki Anayasa Mahkemesi kararlarını da anımsatan Ergin, ''bu anlaşma laik Türkiye açısından bir sakınca oluşturmaz'' dedi. 
     Ergin, öğrenci affı konusunda bir soru üzerine, ''bizim grubumuzun gündeminde öğrenci affı yoktur'' diye konuştu. Ergin, öğrenci affına ilişkin tekliflerin gündeme alınıp alınmayacağı sorusuna da ''Hayır... Acil yapılması gereken işlerimiz arasıda öğrenci affı yok'' şeklinde konuştu. 
     
     YÖK EYLEMLERİ 
     Grup Başkanvekili Ergin, YÖK'ün kuruluş yıldönümü nedeniyle yapılan protesto eylemlerine polisin müdahalesine ilişkin bir soru üzerine, şöyle konuştu 
     ''Demokratik toplumlarda, herkesin tepkisini gösterme hakkı vardır. Ama başkalarının demokratik haklarına ve kamusal alanlara zarar vermeden. Hiçbir özgürlük sınırsız değildir. Konulan eylem maksadını aşmıştır. Hiçbir şiddet onaylanamaz. 
     Polis, kendini korumak için kendisine yöneltilen şiddete cevap verdi. Bu bir meşru müdafadır ve dünyanın her yerinde bu böyledir. Elektrik direkleri kırılarak, kaldırım taşları sökülerek hak aranmaz.'' Sadullah Ergin, bazı partilerin birleşme arayışında olduklarına ilişkin haberlerin hatırlatılması üzerine, ''başarılı partilerin'' birleşme arayışında olamayacağını söyledi. 
     Ergin, şöyle kunuştu 
     ''Merkezdeki boşluktan bahsediyorlar ama merkez dolu şu anda. Merkezde bir boşluk yok. Eski siyasetçilerin, işsizlikten kaynaklanan bir boşlukları var sadece. Yoksa merkez dolu... Bazı partilerin birleşme arayışlarını işsiz kalan siyasetçilerin iş arama gayretidir diye düşünüyorum. Belki de ciddiye alınacak bir çaba değildir.'' 
     
</TEXT>
</DOC>
