<DOC>
<DOCNO> 266092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sontur33.html </URL>
<DATE> 2004/08/24/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Diyarbakır'da terör örgütü operasyonu... 
</HEADLINE>
<TEXT>

     Diyarbakır'ın Silvan İlçesi'nde terör örgütü PKK KONGRA-GEL'e ait bir sığınakta bomba yapımında kullanılan 2 adet C-4 tipi plastik patlayıcı, 2 adet patlayıcı haline getirilmiş ev tüpü ve patlayıcı madde yapımında kullanılan malzeme ele geçirildi. 
     Diyarbakır Vali Vekili Abdulkadir Yazıcı, yaptığı yazılı açıklamada, son dönemlerde terör örgütü PKK KONGRA-GEL'in vatandaşları korkutup sindirmek amacıyla başta metropoller ve turistik merkezler olmak üzere bombalı eylem yapma arayışında olduğunun bilindiğini kaydetti. 
     Bir istihbaratın değerlendirilmesi ve alınan önlemler sonucunda 15 Ağustos 2004 tarihinde Silvan İlçesi'nin 11 kilometre doğusunda kayalık arazide terör örgütüne ait bir depo ve sığınağın bulunduğunu bildiren Yazıcı, sığınakta çok sayıda malzemenin ele geçirildiğini belirtti. 
     Yazıcı, depo ve sığınakta gizlenmiş olarak bomba yapımında kullanılan 2 adet C-4 tipi plastik patlayıcı, 2 adet patlayıcı haline getirilmiş 12 kilogramlık ev tüpü, patlayıcı madde yapımında kullanılan malzeme ile bol miktarda gıda maddesi ve örgütsel dokümanın ele geçirildiğini ifade ederek, şunları kaydetti 
     ''Bu malzemelerin ele geçirilmesiyle her gün çok sayıda araç ve vatandaşın kullandığı yollara tuzaklama yaparak 'insanlık suçu' işlemeye devam eden terör örgütünün birçok eylemi engellendi. Kadın, çocuk ve sivil vatandaş olduğu gözetilmeksizin tüm canlıları hedef alan ve onları yok etmeye çalışan ve bu insanlık suçunu işleyenler vicdana, kanuna ve tarihe karşı sorumludurlar.'' Yazıcı, bölge insanının huzurunu ve can güvenliğini sağlamak için hayatlarını ortaya koyan güvenlik güçlerini bu başarılı çalışmalarından dolayı kutladı. 
     
</TEXT>
</DOC>
