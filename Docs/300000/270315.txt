<DOC>
<DOCNO> 270315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/yazar/pulur.html </URL>
<DATE> 2004/09/09/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Ah şu "VIP" listesi olmasa... 
</HEADLINE>
<TEXT>


EĞER kendisini tanımasaydık, kim olduğunu bilmeseydik, televizyonda konuşanın muhalefet partisi sözcüsü sanırdık. Adam çok doğru şeyler söylüyordu, ona göre yolsuzluklar, VIP listesindeki insanlara tanınan hem yasal hem de Anayasa'ya uygun ayrıcalıklardan ileri geliyordu. Soruşturmaya el atan savcının karşısına "VIP" denilen "önemli kişiler" listesindeki eşhas çıkıyor, savcı da bu ayrıcalıklar yüzünden soruşturmayı yürütemiyordu. 
Hani bunları söyleyenin, konuşmasını "Biz iktidara gelince yargıyı VIP'ten kurtaracağız " diye bitirmesi beklenirdi. 
Öyle ya, muhalefet ancak, bunları söyler, bunları söylediği için de, seçmeni inandırırsa oy alır, seçimi kazanır iktidara gelirdi. 

LAKİN bunları söyleyen muhalefet sözcüsü değil, iktidardaki AKP'nin Adalet Bakanı Cemil Çiçek'ti. Eğer, yasa ve anayasal ayrıcalıklar, imtiyazlar olmasa, yolsuzlukların üzerine gidilecek, yargı bunların hakkından gelecekti. 

BUNU söyleyen Adalet Bakanı'na "O halde ne duruyorsunuz Meclis'te Anayasa'yı değiştirecek sayınız da var, başlayın " demez misiniz 
Ceza kanunu tasarısını geçirmek için, Meclis'i olağanüstü toplantıya çağırıyorsunuz da, bunlar için neden çağırmıyorsunuz 

AYRICALIK, imtiyaz, denince orada bir duralım bakalım. 
Kimmiş bu VIP listesindeki ayrıcalıklı kişiler ya da makam sahipleri Keşke bunları biz de bilebilseydik, ama bildiklerimiz de var. 
Mesela milletvekilleri... 
Onların dokunulmazlığı, ayrıcalık değil mi 
Dosyada, milletvekili varsa, en hafif suçta bile savcının eli kolu bağlı değil mi 
Madem ayrıcalıklardan şikayetçisiniz, buyurun, önce iğneyi kendinize, milletvekillerine batırın, sonra çuvaldızı VIP listesindeki zevat - ı muhtereme... 

BİR de zamanaşımı sorunu var... 
Sayın Bakan'a göre dosyalar çuvallara doldurulup saklanıyor, zamanaşımına çok az kala savcının önüne getiriliyormuş... 
Bakan'ın kendi ifadesine göre "bu savsaklama" imiş... Elbette öyledir... 
Peki, yasalarımızda, yönetmeliklerde görevi savsaklamanın önlemi yok mudur, müeyyidesi yok mudur, cezası yok mudur 

BİR de uzlaşma komisyonu lafı var, Sayın Bakan'a göre, bütün bu işler, eğer Meclis'te uzlaşma komisyonu kurulursa, orada uzlaşmaya varılırsa, halledilecekmiş... 
Ya kurulamazsa 
Eğer Sayın Bakan'ın dilinin altındaki bakla CHP ise, yani CHP "uzlaşma Komisyonu"nda uzlaşamaz ise, çıkarsınız ortaya, biz yolsuzlukları soruşturmak istiyoruz, bunlar engelliyor dersiniz ve yasaları değiştirirsiniz. 

SAYIN Bakan, iyi konuşuyor, düzgün konuşuyor, hatta uzun da konuşuyor ama, kusura bakmasın, bizim gibileri inandıramıyor zira bizim gibi bu işte elli, ömürde 70 yılı aşanların hafızalarında, belleklerinde "Yolsuzluklara el sürmeyeceğim, üstelik teşvik edeceğim " diyen bir Adalet Bakanı yok 
Onlar da böyle söylerdiler. 
Sonuç, saçı bitmedik yetimin, yenecek hakkı bile kalmadı. 



</TEXT>
</DOC>
