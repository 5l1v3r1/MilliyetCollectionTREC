<DOC>
<DOCNO> 288977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/soneko06.html </URL>
<DATE> 2004/11/15/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Petrol fiyatları enflasyonu artıracak mı 
</HEADLINE>
<TEXT>

     TOBB Sanayi Odaları Konsey Başkanı ve Ege Bölgesi Sanayi Odası EBSO Meclis Başkanı Kemal Çolakoğlu, petrol fiyatlarındaki artışın getireceği enflasyon artışının tedirgin edici olmadığını belirtti. 
     Çolakoğlu, imalat sanayi kapasite kullanım oranları konusunda DİE verileri ile ''hem fikir'' olmadıklarını dile getirdi. DİE'nin yüzde 75'lik kullanım oranı rakamına rağmen sanayi odalarının bu rakamı yüzde 60 civarında gösterdiğine dikkat çeken Çolakoğlu, ''Otomotiv ve beyaz eşya sanayiine bakarak, yüzde 75 artış var demek doğru olmaz'' dedi. 
     İç tüketimi engellemeye yönelik çalışmalar nedeniyle sanayi üretimindeki artış hızının bundan sonraki dönemde yavaşlayacağını belirten Kemal Çolakoğlu, petrol fiyatlarındaki artışın da bunda etkili olduğunu dile getirdi. Çolakoğlu, şöyle konuştu 
     ''Eskiden petrol fiyatı 25 dolardan 30 dolara çıktığında kriz geliyor deniyordu. Şimdi 50 dolardan bahsediyor hatta 60 dolara beklentisi içine giriyoruz ancak panik havası yok. Petrol fiyatının artması dünyanın her yerinde enflasyonu artırır. 2005 yılındaki yüzde 8 enflasyon hedefini tutturmakta zorlanabiliriz. Ancak bizim için önemli olan, Maastricht Kriteri'dir. Avrupa'nın en iyi 3 enflasyon rakamı ortalamasındaki artış oranı aşılmadıkça, enflasyon tedirgin edici olmaz. Bunu çok önemli görmüyorum.'' 
     
     BLOK SATIŞ YÖNTEMİ 
     Hükümetin maliye politikaları ve bütçe disiplininde ''Türk tarihinde görülmeyen şekilde'' disiplin sağladığını ve bunun sonuçlarını aldığını söyleyen Çolakoğlu, bu sürecin özelleştirme çalışmaları ile devam ettirilmesi gerektiğini kaydetti. 
     Özelleştirmede en çok parayı veren değil yatırım ve istihdam sağlayan şirketlere satışın yapılması gerektiğini dile getiren Çolakoğlu, Hükümet'in PETKİM ve TEKEL deneyimlerinden sonra bu konuda daha deneyimli olduğunu kaydetti. 
     Çolakoğlu, son dönemde ortaya atılan borsa yoluyla halka arz yöntemine de çekimser baktıklarını dile getirerek, ''Şirketlerin tamamını borsada halka arz etmek doğru değil. Patronaj belirsizliği ve devletin payının devam etmesi bu şirketlerdeki belirsizliği devam ettirir. Özelleştirme kapsamındaki kurumlarda yüzde 49'un üzerindeki satışlarda halka arz yanlış bir yöntem olur. Özelleştirmelerde blok satış yöntemi benimsenmesi özelleştirmenin ruhuna da uygundur'' diye konuştu. 
     
     EGE VE GÜNEYDOĞU ANADOLU 
     AB'ye üyelik sürecinin Türkiye için bir nevi kalite standardı olacağını ve yabancı yatırım ve ortaklıklar için cazibenin artacağını ifade eden Çolakoğlu, sözlerini şöyle sürdürdü 
     ''2003 yılında yabancı yatırımlarda önemli bir artış oldu. Müzakere süreciyle birlikte 2005 yılında yabancı yatırımlarda patlama bekliyoruz. Bölgemize yabancı diplomatların yaptığı ziyaretlerde büyük artış var. Bu görevlilerin hepsi de ortak işler yapmak istediklerini belirtiyor.'' Çolakoğlu, yeni dönemde yabancı yatırımdan en fazla payı, yetişmiş işgücü ve ücret rasyosu en avantajlı bölge olan Ege ve Ortadoğu pazarı nedeniyle Güneydoğu Anadolu Bölgesi'nin çekeceğini sözlerine ekledi. 
     
</TEXT>
</DOC>
