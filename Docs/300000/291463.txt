<DOC>
<DOCNO> 291463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonsiy13.html </URL>
<DATE> 2004/11/23/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
CHP'li muhaliflerden Önder Sav için suç duyurusu... 
</HEADLINE>
<TEXT>

     CHP'li muhalif milletvekilleri, Genel Sekreter Önder Sav, eski Mamak İlçe Başkanı Ayhan Çamalan ve üye Yalçın Yıldırım hakkında, ''rüşvet, dolandırıcılık, seçimlere fesat karıştırma, suçu bilerek gizleme, örtbas etme ve suç delillerini gizleme ve karartma'' iddialarıyla Ankara Cumhuriyet Başsavcılığı'na suç duyurusunda bulundu. 
     CHP İstanbul Milletvekili Hasan Aydın, Ankara Milletvekili Mehmet Tomanbay, İstanbul Milletvekili Ahmet Güryüz Ketenci, Hatay Milletvekili Züheyir Amber, Mersin Milletvekili Hüseyin Özcan ve Şanlıurfa Milletvekili Turan Tüysüz imzalı suç duyurusunda, 18 Kasım 2004 tarihli Hürriyet Gazetesi'nde manşetten verilen haberde, ''Ulusal iradenin belirlendiği, Kasım 2002 milletvekili genel seçimlerine hile karıştırılma, milletvekilinin para karşılığında belirlenmesi ve buna kimi CHP Genel Merkez yöneticilerinin de katılması' suçlarıyla ilgili teşebbüste bulunulduğu ve suça dair önemli eylemlerin gerçekleştirildiğinin yazıldığı anımsatıldı. 
     ''Vahim'' diye nitelendirilen bu suç duyulduğunda, öğrenildiğinde yetkili Cumhuriyet Başsavcılığına derhal bildirilmesi gereken ağır cezalık ve yüz kızartıcı, aşağılayıcı bir suç olduğu ifade edilen suç duyurusunda, şu görüşlere yer verildi 
     ''Bu suça asli fail olarak katılınmamış, feri fail olarak bulaşılmamış bulunsa bile bunu öğrenen namuslu her insanın yapması gereken, bu suçu Cumhuriyet Başsavcılığına bildirmek ve faillerin cezalandırılmasını sağlamaktır. Aksi tutum ve davranış, kimi siyasi partilerde ve özellikle genel merkez yoluyla milletvekili adaylarını belirleyen partilerde 'milletvekili adaylarının para ile genel merkez yöneticilerine rüşvet verilerek belirlendiği' çirkin iddialarına haklılık kazandırır ve sanki 'bir çok aday belirlenmiş ve bu konular gündeme gelmesin' düşüncesi ile de gazete haberinde yer alan bu olayda ifade edildiği gibi 'kapatılmış örtbas edilmiş' izlenimi doğar ki bundan herkesin, hele hele CHP genel merkez yöneticisi sıfatını elinde tutanların özenle kaçınması gerekir. 
     CHP Genel Sekreteri, milletvekili sıfatını taşıyan sanık Önder Sav bu vahim suçu öğrendiği andan itibaren TCK gereğince bunu Cumhuriyet Başsavcılığına bildirim görev ve yükümlülüğü altında bulunan bir kamu görevlisidir. Ve bırakın bu suçu, Önder Sav'ın olayı kapatması bile TCK'ya göre suçtur.'' Suç duyurusunda konu edilen haberde, bir kişinin milletvekili adayı gösterileceği vaadiyle kendisinden istenen miktarda CHP Mamak İlçe Başkanlığı'na bağışta bulunduğu, ilçe başkanın da bu parayla kendisine ev aldığı iddia ediliyor. Aday olmayan kişinin itirazı üzerine olay anlaşılınca da Genel Sekreter Önder Sav'ın müdahalesiyle ilçe başkanı görevinden istifa ederken konutunun satışı konusunda noterden vekalet alınarak satışının yapıldığı ve paralının ilgili kişiye iade edildiği ifade ediliyordu. 
     
</TEXT>
</DOC>
