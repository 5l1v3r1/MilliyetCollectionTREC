<DOC>
<DOCNO> 253729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/siyaset/asiy.html </URL>
<DATE> 2004/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de Doğan, Günay Keskin topun ağzında 
</HEADLINE>
<TEXT>


Baykal, partide temizlik yapmak için komisyon oluşturdu. İhraçlara milletvekili olmayan muhalif isimlerden başlanacağı belirtiliyor 

Ezelhan Üstünkaya Ankara 


CHP Genel Başkanı Deniz Baykal, kavgalı kurultayın ardından, muhaliflerin partiden ihraç edilmeleri için yönetimi harekete geçirdi. Listenin başındaki Celal Doğan, Ertuğrul Günay ve Adnan Keskin ile diğer muhaliflerin durumunu belirlemek için bir komisyon oluşturuldu. 
Baykal başkanlığında dün toplanan Merkez Yönetim Kurulu MYK , muhaliflerin "suç sayılabilecek" tutum ve davranışlarını saptamak için 5 kişilik komisyon oluşturulmasına karar verdi. Komisyonun en geç 10 gün içinde MYK'ya sunacağı rapora göre, partiden ihraçlara başlanacak. 
CHP kulislerinde, öncelikle parlamento dışı muhalefetin önde gelen isimlerinin ihraç edileceği konuşuluyor. Muhalif milletvekillerini "şimdilik" gündem dışı bırakan yönetimin listesinde eski Gaziantep Büyükşehir Belediye Başkanı Doğan'la eski genel sekreterler Günay ve Keskin yer alıyor. Kurultayda Divan Başkanlığı'na sunduğu dosya ile Baykal'ın "bir dönem borsa oynadığı" iddialarını gündeme getirmesi, Günay'ın tepki çeken isimlerin başında gelmesinin nedeni olarak gösteriliyor. Baykal, Günay'a, "Bir dönem parasız kaldım. İş Bankası'nda hesap açtırdım. Maaşım ve bu parayla geçindim. Milletvekili olduktan sonra oynamadım" karşılığını vermişti. CHP'nin muhalif milletvekilleri de, parlamento dışı muhalefetle yollarını ayırmayı planlıyor. Günay, Doğan ve Keskin'in harekete zarar verdiği savunuluyor. 

İmzaları geri çekin 
Genel Başkan Yardımcısı Eşref Erdem ise, "CHP içinde muhalif olmamak diye bir şey söz konusu değil. Ama partinin temel ilkelerine uymak zorundasınız" diye konuştu. Tüzük kurultayı için verilen imzalarla ilgili incelemenin devam ettiğini belirten Erdem, Eğer imzalar geri çekilirse, kurultaya da gerek kalmayacağını kaydetti. 


</TEXT>
</DOC>
