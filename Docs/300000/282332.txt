<DOC>
<DOCNO> 282332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/guncel/axgun02.html </URL>
<DATE> 2004/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kurul'a oda bile yok 
</HEADLINE>
<TEXT>


Azınlık Raporu ile hükümeti eleştiren Başbakanlık İnsan Hakları Danışma Kurulu, yersiz kaldı. Kaboğlu, "Toplantı için yer vermediler. Odamızın da kilidini değiştirdiler" dedi. Bıçak, yanıt verdi "Salon, Etik Kurulu'na verildi. Oda da açıktır" 

ÖNDER YILMAZ Ankara 

Hazırladığı "Azınlık Hakları" ve "İnsan Hakları 2004' raporlarıyla hükümeti eleştirmesi, Başbakanlık İnsan Hakları Danışma Kurulu'nu BİHDK kendilerine tahsis edilen odasından etti. 
Dışişleri Bakanı Abdullah Gül'ün koordinasyonunda çalışan özerk yapıdaki BİHDK ile yine Gül'e bağlı olarak Başbakanlık bünyesinde resmi görev yürüten İnsan Hakları Başkanlığı arasındaki gerginlik "Azınlık Hakları Raporu" ile doruğa çıktı. Kurulun sekreteryasını yürütmekle de görevli olan Başbakanlık İnsan Hakları Başkanı Doç. Dr. Vahit Bıçak, Gül'ün talimatıyla yaptığı açıklamada, raporun Başbakanlığa ait olmadığını, tartışılan ifadelerin "sadece yazanların görüşünü" yansıttığı söyledi. Raporu yazan komisyonun başkanı Prof. Baskın Oran ise, "Evet, raporu Başbakanlık istemedi. Biz hazırladık" dedi. 
Tüm bu tartışmaların üzerine BİHDK Başkanı Prof. İbrahim Kaboğlu da önceki gün, BİHDK'daki komisyon başkanlarını gündemdeki konuları konuşmak üzere toplantıya çağırdı. Ancak kulislerde, toplantının yapılmasının planlandığı Başbakanlığa ait ek binada, BİHDK'ya tahsis edilen odanın anahtarının değiştirildiği, BİHDK için görevlendirilen memurun, eski görev yerine kaydırıldığı konuşulmaya başlandı. 
Kaboğlu, yaşananları şöyle açıkladı 
"Bana ve Prof. İonna Kuçuradi'ye ortak bir oda tahsis ettiler. Toplantılar için orayı kullanıyorduk. İnsan Hakları Başkanlığı'ndan yarınki bugün toplantımız için yer istedik. 'Dolu' denildi. Kendi odamızı kullanmak için raportörümüz Kemal Akkurt'u gönderdik. Ona 'Artık giremezsiniz, başbakanlık el koydu' demişler. Kilidimizi değiştirmişler. Kovulduk. Devletin, henüz eline ulaşmayan rapora, haberlere bakarak verdiği tepki bu." 

Gül, el koydu 
Toplantı için istenilen odanın bir ay önceden Etik Kurulu'na tahsis edildiğini belirten Bıçak ise şöyle konuştu "Kendi odalarını istedikleri gibi kullanabilirler. Oda açıktır. Odanın anahtarının değiştirilmesi de söz konusu değil. Memurumuzun onlardan geri alındığı da doğru değil." Olaya el koyan Gül'ün, bir açıklama yapacağı bildirildi. 


</TEXT>
</DOC>
