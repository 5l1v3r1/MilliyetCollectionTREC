<DOC>
<DOCNO> 288785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sonspo05.html </URL>
<DATE> 2004/11/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
"Yıldırım zamanında en önemli hamle, Galatasaray'ı zayıflatmak oldu" 
</HEADLINE>
<TEXT>

     Fenerbahçe Bayan Basketbol Takımı Antrenörü Zafer Kalaycıoğlu, bu sezon Avrupa Kupası'nda final oynamayı hedeflediklerini belirterek, ''2007 yılına kadar da bir Avrupa şampiyonluğu kazanmayı hedefliyoruz'' dedi. 
     Zafer Kalaycıoğlu, basketbol federasyonunun resmi internet sitesinde yaptığı açıklamada, hedeflerine adım adım yaklaştıklarını kaydetti. Kalaycıoğlu, ''Geçen yıl dörtlü final oynadık. Bu yıl final oynamak istiyoruz. Bunu başarabilirsek hedefimize çok yaklaşacağız. En büyük hedefimiz ise Avrupa Ligi Kupası'nı kazanmak'' değerlendirmesini yaptı. 
     Avrupa Kupası'nda grupta yaptıkları tüm maçları kazanmaları gerektiğini anlatan Zafer Kalaycıoğlu, ''Bir üst tura, burada aldığımız puanları taşıyarak çıkıyoruz. Grup maçlarının ardından 3 konferans arasında play-off oynanacak. Daha sonra bu konferansın dörtlü finali yapılacak. İlk sıralarda yer alırsanız ev sahibi takım olma avantajını kazanmış oluyorsunuz'' dedi. 
     
     ''BİZİM ŞANSIMIZ BAŞKANIMIZ AZİZ YILDIRIM'' 
     Ezeli rakipleri Galatasaray ve ligdeki bazı kulüplerin maddi açıdan zorlandığı bu dönemde Fenerbahçe'nin hem maddi hem de manevi açıdan büyük destek gördüğünü vurgulayan Kalaycıoğlu, şöyle devam etti 
     ''Bizim şansımız ve avantajımız başkanımız Aziz Yıldırım. Yıldırım döneminde ilk olarak bayan basketbol organizasyonu ile Osman Yalçın ilgilendi ve müthiş bir yatırım yaptı. En önemli hamle ezeli rakibimiz Galatasaray'ı zayıflatmak oldu.'' Zafer Kalaycıoğlu, 4 yıl önce Fenerbahçe'ye geldiğinde kendisinden Avrupa'da başarı istendiğini dile getirerek, şöyle dedi 
     ''Fenerbahçe gerçek yükselişini 2003-2004 sezonunda yaptı. Bayan basketbolunun başına gelen Işık Eyigüngör, ekibiyle 20'ye yakın sponsor bularak maddi bir özgürlük elde etmemizi sağladı. Şanssız sakatlıklar yaşamamıza rağmen geçen sezona ait 3 kupayı da aldık ve Avrupa'da dörtlü final oynadık. Kısaca başarının sırrı yönetim, organizasyon, koordinasyon, doğru insanlar ve güven.'' 
     
</TEXT>
</DOC>
