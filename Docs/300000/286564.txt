<DOC>
<DOCNO> 286564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/siyaset/siy09.html </URL>
<DATE> 2004/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cinsiyet değil, tecrübe önemli 
</HEADLINE>
<TEXT>


AHU COŞKUN İstanbul 


Ceza Muhakemeleri Usül Kanunu CMUK Tasarısı'nda, "Gözaltındaki kadının muayenesi kadın hekimce yapılır" şeklinde düzenleme yapılması tartışılırken, yapılan bir araştırmaya göre, kadın hastalar hekim tercihini yaparken cinsiyete değil meslek bilgisine bakıyor. Afyon Kocatepe Üniversitesi Tıp Fakültesi'nden Yrd. Doç. Dr. Arif Serhan Cevrioğlu yönetiminde yapılan araştırmada, 119 kadınla görüşüldü. Uygulanan ankette, doktorun cinsiyetinin hekim tercihinde etkili olup olmadığı soruldu. Kadınların yüzde 80.1'i hekim tercihinde cinsiyet ayrımı yapmadığını belirtti. Kadınlara hekim tercihini etkileyen en önemli özelliğin ne olduğu sorulduğunda ise, erkek hekimi tercih eden ve cinsiyet tercihi yapmayan grubun, "mesleki bilgi ve tecrübeye önem verdiği" görüldü. 



</TEXT>
</DOC>
