<DOC>
<DOCNO> 255983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sontur40.html </URL>
<DATE> 2004/07/16/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Uyuşturucu kaakçılığından 12 yıldır aranan Davutoğlu yakalandı 
</HEADLINE>
<TEXT>

     Yurtdışıyla bağlantılı olarak uyuşturucu ticareti yaptığı iddiasıyla 12 yıldır aranan Kadri Davutoğlu yakalandı. 
     Gözaltında tutulduğu Narkotik Şube Müdürlüğü'ndeki işlemlerinin tamamlanmasının ardından Beşiktaş'taki İstanbul Adliyesi'ne sevk edilen Davutoğlu, Cumhuriyet Savcısı Muzaffer Yalçın tarafından sorgulandı. 
     Savcı Yalçın, Davutoğlu'nu, 1998 yılında ele geçirilen 35 kilogram eroinle ilgili soruşturma kapsamında hakkında çıkarılan gıyabi tutuklama kararının vicahiye çevrilmesi için nöbetçi mahkemeye gönderdi. 
     Davutoğlu hakkında, ''teşekkül oluşturarak uyuşturucu ticareti yapmak'' suçundan çıkarılan gıyabi tutuklama kararı, İstanbul 12. Ağır Ceza Mahkemesi tarafından vicahiye çevrildi. 
     Öte yandan, Davutoğlu hakkında, 1992 yılında yurtdışıyla bağlantılı uyuşturucu ticareti yaptığı iddiasıyla açılan 2 ayrı dava kapsamında İstanbul 4 No'lu DGM'ce çıkarılan 2 ayrı gıyabi tutuklama kararı da İstanbul 12. Ağır Ceza Mahkemesi'nce vicahiye dönüştürüldü. 
     Adliye binasına cadde tarafındaki kapıdan sokulan Davutoğlu, tutuklanmasının ardından nezarethane kapısına kadar yanaştırılan araca bindirilerek cezaevine gönderildi. 
     Davutoğlu'nun, Barmak olan soyadını, 1993 yılında mahkeme kararıyla değiştirdiği belirtildi. 
     
</TEXT>
</DOC>
