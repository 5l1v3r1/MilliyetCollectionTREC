<DOC>
<DOCNO> 294453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/soneko34.html </URL>
<DATE> 2004/12/03/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
BBC World'un yayınladığı Dow Chemical röportajı düzmece çıktı 
</HEADLINE>
<TEXT>

     İngiltere'nin ünlü televizyon kanalı BBC World'un yayınladığı Dow Chemical röportajı düzmece çıktı. 
     BBC'den yapılan açıklamada, ''Yayınladığımız röportajda Dow Chemical'ın sözcüsü olarak tanıtılan kişinin Bopal kazasında sorumluluğu üstlenmesi gerçeği yansıtmamaktadır'' denildi. 
     BBC yayınladığı röportajı ''Özenli hazırlanmış aldatma'' olarak nitelendirdi. 
     Amerikan dev kimya şirketi Dow Chemical'ın sözcüsü olarak tanıtılan Jude Finisterra ile yapılan röportajda, şirketin Hindistan'da 20 yıl önce meydana gelen gaz sızıntısı kazasındaki sorumluluğu nedeniyle mağdurlara 12 milyar dolar tazminat ödemeyi kabul ettiği belirtiliyordu. 
     Röportajda BBC televizyonuna konuşan Dow Chemical sözcüsü Jude Finisterra, ''1984 yılında meydana gelen Bopal trajedisindeki tüm sorumluluğu Dow Chemical olarak üstlendiğimizi ilk kez duyuruyor olmaktan çok mutluyum'' şeklinde konuşmuştu. 
     Finisterra, Bopal mağdurları için ayrılması planlanan 12 milyar doların hayatının sonuna dek tıbbi müdahaleye ihtiyaç duyan 120 bin kazazedeye ödenecek tazminatı da kapsadığını belirtmişti. 
     Röportajda, kazada mağdur olanlara kişi başı ödenecek tazminat miktarının 500 dolar civarında olacağı ifade ediliyordu. 
     Hindistan'ın Bopal kentindeki böcek ilacı üreten fabrikadan 3 Aralık 1984'te tonlarca metil iso-siyanid maddesinin sızması sonucu dünyanın en büyük çevre felaketlerinden biri meydana gelmişti. 
     Sızıntının meydana geldiği tesisin sahibi Amerikalı şirket Union Carbide, daha sonra Dow Chemical adını alarak ''Dow, Bopal tesisine asla sahip olmadı ya da işletmedi'' açıklamasında bulunmuştu. 
     Şirket, kaza nedeniyle New York mahkemelerinde uzun süre yargılanmıştı. 
     Uluslararası Af Örgütü, Bopal kazasında 7 bin kişinin sızıntının hemen ardından, 15 bin kişinin de sızıntıya bağlı hastalıklar nedeniyle öldüğünü açıklamıştı. Örgütün araştırmasına göre, sızıntıya bağlı hastalıklarla mücadele edenlerin sayısı ise 100 bin civarında bulunuyor. 
     
</TEXT>
</DOC>
