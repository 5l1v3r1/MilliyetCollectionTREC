<DOC>
<DOCNO> 276662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/guncel/gun00.html </URL>
<DATE> 2004/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Başarısız Bush favori 
</HEADLINE>
<TEXT>


Bush, 2000 yılındaki seçimde olduğu gibi rakibinden daha az oy alsa da seçimi kazanabilir... Bush'un karnesi kötü ama karizması yerinde... Kerry, Bush'a karşı tepkiyi oya çeviremiyor 

ABD'DE SEÇİM ATEŞİ OSMAN ULGAY - 3 

ABD başkanlık seçiminde başkan adaylarının siyasi kimliklerinin ve siyasetçi ya da devlet adamı olarak performanslarının yanı sıra, kişisel özellikleri de seçim sonuçlarını büyük ölçüde etkileyebiliyor. Kişisel özellikleri nedeniyle halka daha yakın gelen ve seçmenle daha iyi iletişim kurabilen bir başkan adayının seçimi kazanma şansı artıyor. Bu yılki başkanlık seçimine bir ay kala Başkan Bush'un kamuoyu yoklamalarında önde görünmesi bu olgunun çarpıcı bir örneğini gözler önüne seriyor. 
George W. Bush'un, 4 yıllık başkanlığı sırasındaki performansının parlak olduğunu söylemek olanaksız. Bush'un karnesi kırık notlarla dolu. 

Şansı yine de fazla 
Her bakımdan başarısız bir başkanlık dönemi geçiren Başkan Bush'un seçimi kazanma şansı fazla görünüyor, çünkü Bush'un parti örgütü, propaganda silahını çok daha iyi kullanabiliyor, dini örgütlerle ve büyük sermayenin örgütleriyle çok güçlü ilişkileri var, seçmeni daha kolay etkileyebiliyor ve "güçlü lider" imajı çizebiliyor. John Kerry ise büyük bir kutuplaşma yaşayan Amerika'da Bush'a karşı oluşmuş olan tepki selini kendi lehine güçlü bir oy desteğine dönüştürecek rüzg rı bir türlü estiremiyor. 

Garip seçim sistemi 
Bütün bunlara ilaveten Bush'un seçimi kazanma şansını artıran bir faktör daha var, o da ABD'nin kendine özgü seçim sistemi. ABD başkanı iki kademeli bir seçimle seçiliyor. Her eyalette seçmenler, başkan adaylarının partilerine verdikleri oylarla parti aidiyeti belli olan ikinci seçmenleri seçmiş oluyorlar, ikinci seçmenlerin oyları ise başkanı belirliyor. 
Aslında parti aidiyetini açıklamış olan ikinci seçmenler o partinin başkan adayına oy vermek zorunda değiller ama genelde sistem böyle işliyor ve hangi partinin ikinci seçmen sayısı fazlaysa o partinin adayı başkan seçiliyor. İkinci seçmenler belirlenirken ise her eyalette parti bazında çoğunluk sistemi uygulanıyor ve o eyalette en fazla oyu alan parti bütün ikinci seçmenleri kazanmış oluyor. 

Daha çok oy 'zafer' değil 
Bu sistemin sakıncalı yanı, partisi ülke bazında daha fazla toplam oyu almış olan adayın başkan seçilmesinin garanti olmaması. Nitekim 2000 yılındaki başkanlık seçiminde Al Gore'u aday gösteren Demokrat Parti ülke bütününde 50.992.335 geçerli oy aldığı halde 50.455.156 oy alan Cumhuriyetçi Parti'nin adayı George W. Bush başkan seçildi çünkü Demokratların ikinci seçmen sayısı 266'da kalırken Cumhuriyetçi ikinci seçmenlerin sayısı Florida'daki şaibeli sayım sonrasında 271'i buldu. 
İkinci seçmen sayısı 538. Bir partinin kendi adayını başkan seçtirebilmesi için en az 270 ikinci seçmen çıkarması gerekiyor. İkinci seçmenlerin eyaletlere dağılımı ise nüfus yoğunluğuna göre belirleniyor ve nüfus hareketlerine göre eyaletlerin ikinci seçmen sayısı değişebiliyor. 2000 yılındaki seçimden bu yana 18 eyaletin ikinci seçmen sayısı değişmiş ve 2000 yılındaki seçimde Bush'un partisinin kazandığı 7 ildeki ikinci seçmen sayısı 11 artmış, buna karşılık 2000'de Cumhuriyetçilerin kazandığı diğer eyaletlerdeki ikinci seçmen sayısı 4 azalmış. Yani tüm eyaletler, 2000 yılındaki doğrultuda oy kullansalar Bush ikinci seçmen farkını 5'den 12'ye çıkartarak seçimi kazanacak. 
Dikkat ederseniz bu mini dizide Bush'un rakibi Kerry'den fazla söz edemedik çünkü Kerry, ABD ve dünya için kendi vizyonunu ortaya koyup kampanyaya damgasını vuramadı uzun süre. Bush'a ciddi rakip olabilmesi için önünde yalnızca bir ay kalan Kerry, bakalım bunu başararak Bush'tan kurtulmak isteyen dünyayı sevindirecek bir sürpriz yapabilecek mi Yoksa sürpriz gene Bush'tan mı gelecek 

Sonucu 15 eyalet belirleyecek 

Amerika'nın eyaletler haritasını her iki partinin 2000'deki seçimde aldıkları sonuca göre, partilerin geleneksel renkleriyle turuncu Cumhuriyetçi ve maviye Demokrat boyadığımızda ilginç bir tablo çıkıyor ortaya. Nüfus yoğunluğunun fazla olduğu Kuzeydoğu Amerika ile batıdaki üç eyalet dışında bir tek New Mexico'nun maviye boyandığını, ülkenin geri kalanının olduğu gibi turuncu olduğunu görüyoruz. Bu eyaletlerin çoğunun renkleri sabit, yani bu eyaletlerde 2004 seçiminde de aynı partinin kazanması garanti gibi. Ancak taramalı olarak boyanmış olan 15 eyalette partilerin oy oranı birbirine yakın olduğu için buralardaki oy kaymalarının sonucu değiştirebilmesi mümkün. Bu 15 eyaletin toplam ikinci seçmen sayısı ise 163. Seçim kampanyasının kalbi aslında bu 15 eyalette atıyor ve her iki aday da özellikle bu eyaletlerdeki oylamayı lehine çevirmek için yoğun çaba harcıyor. Garanti gördükleri eyaletlere kampanya boyunca hiç gidemeyen adayların, bu eyaletlere yoğun bir ilgi gösterdikleri görülüyor. Bu eyaletlerden Ohio'ya Kerry 17 kez, Bush 12 kez Pennsylvania'ya Kerry 18 kez, Bush 11 kez Florida'ya Kerry 14 kez, Bush 8 kez gitmişti eylül ortasına kadar. 

BİTTİ 


</TEXT>
</DOC>
