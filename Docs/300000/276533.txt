<DOC>
<DOCNO> 276533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonsiy20.html </URL>
<DATE> 2004/10/01/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Sezer, TBMM'de 1 saat 20 dakika konuştu 
</HEADLINE>
<TEXT>

     Cumhurbaşkanı Ahmet Necdet Sezer'in, TBMM Genel Kurulu'nda yaptığı açılış konuşması 1 saat 20 dakika sürdü. Konuşmasında zaman zaman hükümete sert eleştirilerde bulunan Sezer'in "ılımlı islam" ve "irtica" ile ilgili sözleri CHP Genel Başkanı Deniz Baykal ve milletvekilleri tarafından alkışlandı. 
     Cumhurbaşkanı Ahmet Necdet Sezer, TBMM'ye geldiğinde askeri törenle karşılandı. Sezer, Muhafız Tören Kıtasını selamladıktan sonra, kendisini karşılayan Başkanvekili Nevzat Pakdil'le birlikte Genel Kurul'a geçti. 
     TBMM'nin 22'nci dönem üçüncü yasama yılının birinci bileşimini en yaşlı TBMM Başkanvekili sıfatıyla İsmail Alptekin yönetti. Genel Kurul'da Başbakan Recep Tayyip Erdoğan, CHP Genel Başkanı Deniz Baykal, DYP Genel Başkanı Mehmet Ağar ve bazı bakanlar da hazır bulundu. TBMM eski Başkanı Bülent Arınç da AKP'nin en ön sırasında yerini aldı. 
     Genel Kurul'un açılış toplantısına Genelkurmay Başkanı Orgeneral Hilmi Özkök ve kuvvet komutanları, Anayasa Mahkemesi Başkanı Mustafa Bumin başta olmak üzere yargı mensupları ve yabancı misyon şefleri de katıldı. 
     TBMM Başkanvekili İsmail Alptekin, Genel Kurul'u açtıktan sonra Cumhurbaşkanı Sezer'i davet etti. Sezer, milletvekilleri tarafından ayakta karşılanıp alkışlandı. 
     İstiklal Marşı'nın okunmasından sonra Sezer açılış konuşmasını yaptı. 
     
     SEZER'E CHP'DEN ALKIŞ 

     Cumhurbaşkanı Ahmet Necdet Sezer'in TBMM'nin yeni yılını açış konuşması 1 saat 20 dakika sürdü. Sezer, hükümete zaman zaman açık ve sert eleştirilerde bulundu. 
     Sezer'in "İslam Cumhuriyeti" tanımlaması, "Ilımlı islam" modeli ve irtica ile ilgili sözleri CHP Genel Başkanı Deniz Baykal ve CHP'li milletvekileri tarafından alkışlandı. 
     Sezer'in Avrupa Birliği, din istismarcılığı ile ilgili sözlerini CHP'lilerle birlikte, birkaç AKP miletvekilinin alkışlaması da dikkat çekti. 
     Anayasa Mahkemesi Başkanı Mustafa Bumin'in ise Sezer'in konuşması sırasında zaman zaman uyukladığı dikkat çekti. 
     
     BAKANLAR EKSİK KADROYLA KATILDI 

     Genel Kurul'un açılış toplantısına Devlet Bakanlarından Ali Babacan, Kürşad Tüzmen ve Mehmet Aydın, Maliye Bakanı Kemal Unakıtan, Adalet Bakanı Cemil Çiçek, Çevre ve Orman Bakanı Osman Pepe, Kültür ve Turizm Bakanı Erkan Mumcu, Sanayi ve Ticaret Bakanı Ali Çoşkun ile Sağlık Bakanı Recep Akdağ gelmedi. 

     
</TEXT>
</DOC>
