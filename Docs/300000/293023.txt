<DOC>
<DOCNO> 293023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sondun28.html </URL>
<DATE> 2004/11/29/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Bir günde iki gelişme Rumlar'dan hem kamera, hem fotoğraf... 
</HEADLINE>
<TEXT>

     Silahlanmaya yeniden hız veren Güney Kıbrıs Rum yönetiminin yıl sonundan önce 10 milyon Kıbrıs Lirası KL değerinde termal kamera ve Belçika yapımı 50 bin tüfek bombası satın alacağı bildirildi. 
     Politis gazetesi, termal kameraların T-80 UK Rus tanklarına yerleştirileceğini yazdı. 
     Gazeteye göre, Rum Savunma Bakanı, Meclis Savunma Komitesi'nin son toplantısında personel ve tanklara karşı 50 bin tüfek bombası satın alınması için önerge sundu. 
     Tüfek bombalarını, kapalı zarf usulüyle yapılan ihale sonucunda ''MECAR S.A.'' şirketinin tedarik edeceğine işaret eden gazete, ''MECAR S.A.'' tüfek bombalarının 10 santime kadar çeliği delme kapasitesi bulunduğunu ve komitenin bu bombaların alımı için 3 milyon 79 bin KL'lik tahsisatın serbest bırakılmasına onay verdiğini belirtti. 
     Gazete, T-80 tankları için termal kameraları üretme, temin ve monte etmeyi ise ''Rosoboronexport'' kurumu ile ''JSC Peleng'' Belarus ve ''Thales Optronique'' Fransa şirketlerinin kazandığını, bu ihalelerin bedelinin ise 5.6 milyon KL olduğunu belirtti. 
     Rum Savunma Bakanı Kiryakos Mavronikolas, dün Fileleftheros gazetesine yaptığı açıklamada, ''Yeni silah alımlarına gidileceğini'' söylemişti. 
     KKTC UYDUDAN FOTOĞRAFLANACAK 
     Öte yandan, Güney Kıbrıs Rum yönetimi, Kuzey Kıbrıs Türk Cumhuriyeti'nde bulunan eski ''Kıbrıslı Rum malları'' üzerine yapılan inşaatların tespit amacıyla uydudan fotoğraflarını çekecek. 
     Bu amaçla Ortadoğu'da uydusu bulunan tanınmış bir yabancı şirketin yardımına başvuran Rum dışişleri bakanlığı, bu konuda ''delil toplanması'' ve İnsan Hakları Mahkemesi'ne başvurmak isteyen Kıbrıslı Rumlara yardımcı olmak için koordinasyon görevini üstlendi. 
     Simerini gazetesinin haberine göre, KKTC'de bulunan ''Kıbrıslı Rumlara ait malların'' fotoğrafları bu uydu aracılığıyla çekilerek ''kanıt'' elde edilmesi amaçlanıyor. Uydunun, Kıbrıs'ın yaklaşık 100 kilometre üzerinde bulunduğunu ve her bir fotoğrafın maliyetinin 150-200 dolar olduğunu belirten gazete, Rum dışişleri bakanlığıyla Hukuk Dairesi'nin, ''mallarına yasadışı olarak inşaat yapılan Kıbrıslı Rumlarla'' temas halinde olduğunu ve delil toplamaya çalışıldığını yazdı. 
     Bu konuda verilerin toplanması çabalarına Rum İstihbarat Örgütü KİP , Rum Tapu Dairesi ve Rum Turizm Örgütü'nün de KOT katıldığını duyuran gazete, Rum dışişleri bakanlığının bu mallar konusunda bir liste hazırlandığını kaydetti. Gazete, listede, KKTC Tapu Dairesi'nden Rum hükümeti adına üçüncü kişiler tarafından elde edilen ve üzerlerinde malın sahibinin ismi belirtilen belgelerin de yer aldığını iddia etti. 
     Gazete, Rum Dışişleri Bakanlığı'nın listesinde Girne başta olmak üzere KKTC'nin diğer bölgelerindeki otellerle villaların bulunduğunu belirtti ve Rum Turizm Örgütü'nün bu verilere dayanarak tüm uluslararası turizm bürolarına bu otellerin isimlerini vererek bir seferberlik başlatacağını bildirdi. 
     
     İNGİLİZLERE DAVA AÇTILAR 

     Öte yandan aynı gazete, başka bir haberinde de, Kıbrıslı Rum Meletis Apostolidis'in KKTC'de ''kendisine ait malın üzerine ev inşa ettikleri'' gerekçesiyle David ve Linda Oram adlı İngiliz çifti aleyhine Güney Kıbrıs'ta açtığı davayı kazandığını ve İngiltere'de de dava açma yoluna gideceğini yazdı. 
     Gazete, Rum Mahkemesi'nin kararında, Oram'ların inşa etkileri evi yıkmalarını, 7 bin 500 Kıbrıs Lirası KL tazminat ödemelerini ve malı Apostolidis'e iade etmedikleri her ay için de 300 KL ceza ödemelerini öngördüğünü belirtti. 
     Apostolidis'in avukatı Konstantis Kandunas ise ''Lefkoşa Rum Mahkemesi'nin kararı uygulayamadığını, bu yüzden İngiltere'de mahkemeye başvuracaklarını, İngiliz çiftin tazminatı ödememesi durumunda İngiliz devletinin, çiftin İngiltere'deki malını açık arttırmaya çıkararak tazminatı ödeyeceğini'' söylediği. 
     
</TEXT>
</DOC>
