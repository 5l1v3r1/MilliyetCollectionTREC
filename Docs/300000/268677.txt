<DOC>
<DOCNO> 268677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/yazar/guclu.html </URL>
<DATE> 2004/09/03/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Diyarbakır'da çocuk ve kadın olmak 
</HEADLINE>
<TEXT>


Önceki gün, Diyarbakır'daydık. Anne Çocuk Eğitim Vakfı AÇEV'in bölgede yaptığı etkinlikleri yerinde izledik. 
Okul öncesi çocuklar, yetişkin kızlar ve 8 - 10 çocuklu annelere yönelik farklı farklı programlar vardı. Kimi Diyarbakır'ın en yoksul semtlerinde kimi de köy ve mezralardaydı. 
Diyarbakır'a daha önce de defalarca gittim. Yoksulluk aynı yoksulluk. Şikayetler aynı şikayetler. Ama bu kez farklı olan bir şey vardı. Çocukların, genç kızların, annelerin yüzleri gülüyordu. Hemen hepsi hayata asılıyorlardı. 
Anneler, biz okuyamadık çocuklarımız okusun diye haykırıyor, mini minnacık çocuklar da okuyup doktor, öğretmen, asker olacağız diyorlardı. Genç kızlar, içlerinde en heyecanlı olanlarıydı. İlk mektuplarını öğretmenlerine, sonrakilerini ise sevdiklerine yazmak istiyorlardı. Çalışıp para kazanmanın hayalini kuruyorlardı. 
Bir anne başından geçen bir olayı anlattı. Otobüs beklerken, üçüncü kez bu otobüs şuraya mı gidiyor diye sorduğunda, muavinin "Kör müsün be kadın, yazıyor işte Görmüyor musun " diye kendisine kızdığında, "Evet körüm. Çünkü okuma bilmiyorum" dediğini ve o gün okuma yazma öğrenmeye karar verdiğini söyledi. 
Kurstaki annelerin hemen hepsinin bir hikayesi vardı. Kimi hastanede zor durumda kalmış kimi de sandık başında oy kullanırken. Hele biri vardı ki içimiz cız etti. Üç aylık bebeğiyle gelmişti. Bebek yerde betonun üzerinde uyuyor, kendisi de bir şeyler öğrenmeye çalışıyordu. Her şey onun için. "Benimki gibi okuma yazma bilmeyen bir annesi olmasın" diyordu. 
İşsizlik şu an için kentin en önemli sorunu. Terörü unutmaya çalışsalar da özellikle erkekler, hala etkisinden kurtulabilmiş değiller. Sadece bir caddede kırk tane kahvehane var. Ve hepsi de tıklım tıklım. 
Okul öncesi çocuklar, genç kızlar ve anneler, okulda, kursta, kendilerini yeni bir yaşama hazırlarken, erkek çocuklar sokak aralarında, yetişkinler de kahvelerde hayata olan küskünlüklerini daha da fazla artırmanın ötesine geçemiyorlar. 
Keşke birileri de onlar için bir şeyler yapsa... Bir meslek öğretilse, biraz sermaye verilse. Neler yapmazlar ki 
Toprakları verimli mi verimli. Dicle'nin sularını kanallarla dört bir yana ulaştırmışlar. Pamuk tarlaları Çukurova'dan farksız. Ama hala eksik olan bir şeyler var. 
AÇEV ve benzeri sivil toplum kuruluşlarının STK gerçekleştirdiği bu mucizeyi, devlet neden gerçekleştiremiyor Bu soruyu dönüşte uçakta karşılaştığımız İçişleri Bakanı Abdülkadir Aksu'ya sordum. O da Diyarbakırlı ve defalarca bakanlık yaptı. Şehrini de, hemşerilerini de çok seviyor. Bizim en büyük kabahatimiz bardağın hep boş yanını görmek. Bakış açımızı biraz değiştirsek, olaylara biraz iyimser baksak çözülemeyecek sorunumuz yok diyor. 
Haksız da sayılmaz. Hemen her konuda sinerjiye ihtiyaçları var. Ama bunu devlet yapamıyor. Yapsa da faklı gözle bakılıyor. İşte onun için bölgedeki sivil toplum örgütlerine, çok daha fazla destek çıkmamız gerekiyor... 
Olumsuzluklar yok muydu Fazlasıyla vardı. Ama ya bazısının farkında değillerdi. Ya da sanki kaderleriymiş gibi kabullenmişlerdi. Ama artık çok daha iyilerine layık olduklarının farkındalar. Okuma yazma öğrenme, bilgilenme çabaları da bu yüzden. 
Eğitim verenlerin hepsi, yine o kentin insanları. Eğitimleri Türkçe ama tıkandıkları yerde Kürtçe devam ediyorlar. Yaz kurslarına devam eden okul öncesi çocukların tamamı, sokaktakilerin aksine kusursuz Türkçe konuşuyor. İlköğretime devam oranları da yüzde 100'e yakınmış. Bu da okul öncesi eğitimin ne kadar önemli olduğunu bir kez daha ortaya koyuyor. 
Özetin özeti Diyarbakır'da çok güzel şeyler de oluyor. Biraz da bunları görmeye çalışalım. AÇEV'e, benzeri STK'lara ve onlara sponsor olan tüm kişi, kurum ve kuruluşlara teşekkürler. Arada bir gidip verdikleri desteğin, yüzlerdeki yansımalarını görsünler. Her şeye değer... 



</TEXT>
</DOC>
