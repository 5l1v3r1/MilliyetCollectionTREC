<DOC>
<DOCNO> 298951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sontur07.html </URL>
<DATE> 2004/12/19/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
'Seviyorum' deyip kadın öğretmeni kaçırdı 
</HEADLINE>
<TEXT>

     DHA 

IĞDIR'da bir otomobile zorla bindirilerek kaçırılan ilköğretim okulu öğretmeni 22 yaşındaki Ümran Ölçek, sağ olarak bulundu. Sevdiğini söylediği öğretmen Ölçek'i sakladığı evde 7 saat sonra yakalanan 20 yaşındaki Serkan Güven ile akrabası Mete Güven, gözaltına alındı. 
     Melekli Beldesi'ndeki Şehit Er Aytekin Aslan İlköğretim Okulu'nda Türkçe öğretmeni olarak görev yapan Ümran Ölçek, önceki gün saat 14.00 sıralarında ders çıkışı Iğdır'a gitmek için otobüs durağına doğru yürümeye başladı. Öğretmen Ümran Ölçek'in yanına yaklaşan 34 RUP 87 plakalı otomobilden iki kişi indi. 
     İki saldırgan tarafından zorla otomobile bindirilen Ümran Ölçek kaçırıldı. Görgü tanıklarının ihbarı üzerine plakası alınan ve Ayhan Aydın'a ait olduğu belirlenen otomobil, bir saat sonra Iğdır Çevre Yolu'nda terkedilmiş bulundu. 
     Asri Mezarlık yakınındaki otomobilin içinde bulunan resmi elbiseden yola çıkan polis, Iğdır Belediyesi'nde Zabıta Memuru Mete Güven'i yakaladı. Gözaltına alınan ve otomobildeki ikinci kişi olduğu anlaşılan Mete Güven, akrabası Serkan Güven ile öğretmen Ümran Ölçek'in gidebilecekleri olası adresleri söyledi. 
     Polisin bildirdiği adreslere baskın yapan jandarma, Melekli'deki bir evde saklanan Serkan Güven'i buldu. Yanında pompalı tüfek olduğu halde güvenlik güçlerine direnmeyen Serkan Güven teslim olurken, beraberindeki öğretmen Ümran Ölçek'e herhangi bir zarar vermediği anlaşıldı. Ödemişli olduğu öğrenilen öğretmen Ümran Ölçek'in kaçırılma olayı nedeniyle yaşadığı şoku henüz atlatamadığı, sağlık durumunun iyi olduğu belirtildi. 
     Gözaltına alınan Serkan Güven ifadesinde, Öğretmen Ölçek'i sevdiğini ve evlenmek için kaçırdığını söyledi. Zanlılar hakkında silah zoruyla kız kaçırmak, alıkoymak, yardım ve yataklık suçlarından adliyeye sevk edilecekleri bildirildi. 
     
</TEXT>
</DOC>
