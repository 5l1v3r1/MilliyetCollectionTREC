<DOC>
<DOCNO> 292474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sontur51.html </URL>
<DATE> 2004/11/26/ </DATE>
<TIME> 22.29 </TIME>
<AUTHOR>  </AUTHOR>
<HEADLINE>
Doğum sancısı tutan kadın köyde mahsur kaldı 
</HEADLINE>
<TEXT>

     Sivas'a bağlı Gazi Köyü'nde doğum sancısı tutan bir kadının, yoğun kar yağışı nedeniyle ulaşıma kapanan köyde mahsur kaldığı bildirildi. 
     AA muhabirinin görüştüğü merkeze 36 kilometre uzaklıktaki Gazi Köyü'nün Muhtarı Cengiz Çekiç, 9 aylık hamile 40 yaşlarındaki Zeynep Tombul'un doğum sancısının tuttuğunu, ancak köy yolunun yoğun kar yağışı nedeniyle ulaşıma kapalı olması nedeniyle, köyde mahsur kaldığını bildirdi. 
     Altıncı çocuğuna hamile olduğunu belirttiği Tombul'un yaklaşık 6-7 saattir şiddetli sancı çektiğini ve kanaması bulunduğu anlatan Çekiç, kadının durumun iyi olmadığını, acil şekilde hastaneye ulaştırılması gerektiğini kaydetti. 
     Konuyu haber verdikleri yetkililerin köye ulaşmaya çalıştıklarını belirten Çekiç, bin 800 nüfuslu köylerinin merkeze bağlı en büyük yerleşim birimlerinden biri olduğunu ve her yıl 30-40 doğum gerçekleşen köylerinde bu sorunu yaşadıklarını söyledi. 
     Çekiç, sağlık ocağı binası bulunan köylerinde ebe olmadığına da dikkat çekti. 
     
     TELEFONLA YÖNLENDİRİLİYOR 
     AA muhabirinin görüştüğü hamile kadının eşi Süleyman Tombul, karısının durumunun çok kötü olduğunu, ancak şu an beklemekten başka çareleri bulunmadığını belirterek, kent merkezindeki sağlık ekiplerinin eşine müdahale için telefonla yönlendirmelerde bulunduğunu kaydetti. 
     Kriz Masası yetkileri, ihbarı aldıktan sonra ekiplerin yolu açmak için harekete geçtiğini belirterek, hamile kadına ulaşılmaya çalışıldığını bildirdi. 
     
</TEXT>
</DOC>
