<DOC>
<DOCNO> 293878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonspo35.html </URL>
<DATE> 2004/12/01/ </DATE>
<TIME> 22.36 </TIME>
<AUTHOR>  </AUTHOR>
<HEADLINE>
Beşiktaş,Standarad Liege maçı öncesi notlar... 
</HEADLINE>
<TEXT>

     Beşiktaş ile Belçika'nın Standard Liege takımları arasında oynanan UEFA Kupası 2. tur B Grubu maçını, Kulüp Başkanı Yıldırım Demirören ile yönetim kurulu üyeleri, eşleri ve çocuklarıyla birlikte kapalı tribünde taraftarların arasında seyretti. 
     Beşiktaş ile Çaykur Rizespor arasında oynanan Birinci Süper Futbol Ligi maçında bir taraftarın bıçaklanarak öldürülmesi sonrası, Başkan Demirören'in ''İnsanların güven kaybetmemesi için İstanbul'daki ilk seyircili maçımızı kapalı tribünden izleyeceğiz'' demeci üzerine, yöneticiler karşılaşmayı cinayetin işlendiği kapalı tribünden takip etti. 
     Beşiktaş Yönetim Kurulu Üyesi Kenan Öner, fair-play çağrısı yapmak, taraftarların statlara eşleri ve çocukları ile gelmesini teşvik etmek için böyle bir karar aldıklarını söyledi. 
     Türkiye İşkadınları Derneği yönetim kurulu üyeleri de Beşiktaş yönetiminin kararına destek için, kapalı tribünde yer alıp maçı izledi. 
     Bu arada İkinci Başkan Murat Aksu, yöneticiler Fikret Ercan, İlhan Durusoy ve Can Akın Çağlar, konuk ekip yöneticileri ile UEFA yetkililerini karşılamak ve birlikte maç izlemek için protokol tribününde oturdu. Diğer bütün yöneticiler kapalı tribünde yer aldı. 
     Başkan Demirören, yöneticiler, eşleri ve çocukları bilet alarak kapalı tribüne girdi. 
     
     GÜVENLİK ÜST DÜZEYDEYDİ 

     BJK İnönü Stadı çevresinde ve içinde olağanüstü güvenlik önlemleri alındı. 
     Stat çevresinde polis barikatları kurulurken, biletsiz taraftarlar stat yakınına sokulmadı. Bileti olanlar ise önce barikat, sonra da stat girişinde iki kez arandıktan sonra tribünlere alındı. 
     Daha önceki maçlarda büyük kalabalıkların olduğu stat dışı, alınan güvenlik önlemleri sonucu oldukça sakindi. 
     
     
     BİLDİRİ DAĞITILDI 

     Maça giren taraftarlara, Beşiktaş yönetimi tarafından hazırlanan iki bildiri dağıtıldı. 
     Bildirinin birinde, taraftarlardan, biletlerinin üzerinde numarası yazılı koltuğa oturmaları ve merdivenleri boş bırakmaları istenirken, diğerinde 5149 sayılı kanun hatırlatılıp, maddeleri sıralanarak, taraftarlara uymaları gereken kurallar hatırlatıldı. Bildiriler, stat hoparlörlerinden anonslarla da taraftara duyuruldu. 
     
     TRİBÜNLER DOLMADI 

     Daha önceki UEFA Kupası maçlarında tıklım tıklım dolan BJK İnönü Stadı tribünleri, bu kez boş kaldı. 
     Özellikle açık tribünlerde büyük boşluklar bulunurken, karşılaşmayı 10 bini aşkın taraftar izledi. 
     Siyah-beyazlı taraftarlar maç öncesi ''Beşiktaş bütündür, bölemezsiniz'' diye tezahürat yaptı. Eski açık tribünde de ''Cihatlar ölmez, tribün bölünmez'' yazılı pankart açıldı. 
     Bu arada, siyah-beyazlı taraftarlar maç öncesi basın mensuplarına tepki gösterip, aleyhlerinde tezahürat yaptı. 
     
     BAŞLAMA DÜDÜĞÜYLE BİRLİKTE SESSİZLİK HAKİM OLDU 

     Beşiktaşlı taraftarlar, maçın başlama düdüğü ile birlikte büyük bir sessizliğe büründü. 
     Ellerindeki kaşkolları havaya kaldıran ve susan taraftarlar, 10 dakika boyunca tezahürat yapmayıp, Çaykur Rizespor ile BJK İnönü Stadı'nda oynanan lig maçında öldürülen Cihat Aktaş'ı andı. 10 dakikanın ardından taraftarlar ''Cihatlar ölmez, Beşiktaş bölünmez'' diye tezahürat yaptı. 
     
     
     BAYAN TARAFTARLARIN DAYANIŞMASI 

     Beşiktaş'ta ''Dişi Kartallar'' olarak bilinen ve eski açık tribünde yer alan bayan taraftarlar, Fenerbahçe ve Galatasaraylı bayan taraftarlarla birlikte maçı izleyerek, dostluk örneği gösterdi. 
     Beşiktaş, Fenerbahçe ve Galatasaray atkı ve formalarıyla birlikte maçı izleyen taraftarlar, Beşiktaş lehine birlikte tezahürat yaptı. 
     Bu arada, kapalı ve numaralı tribünlerin üst kısmında yer alan ''101 yıldır sporda barış, sevgi, kardeşlik için varız'' yazılı pankart dikkat çekti. 
     
     300 BELÇİKALI TARAFTAR VARDI 

     Karşılaşmayı konuk ekip Standard Liege'in taraftarları da izledi. 
     Kendilerine ayrılan eski açık tribünde oturan yaklaşık 300 kadar Belçikalı taraftar, yaptıkları tezahüratlarla takımlarını destekledi. 
     Ayrıca 15 Belçikalı gazeteci de maçta görev yaptı. 
     
     FORVETTE İBRAHİM AKIN-SERGEN OYNADI 

     Beşiktaş Teknik Direktörü Vicente Del Bosque, Standard Liege karşısında forvette Sergen-İbrahim Akın ikilisine görev verdi. 
     Samsunspor maçında sonradan oyuna girerek 2 gol atan ve 2 asist yapan Tümer, Standard Liege maçında ilk 11'de sahaya çıkarken, Juanfran yedek oturdu. Pancu ve Ahmed Hassan'ı da yedek kulübesine çeken İspanyol teknik adam, sağ kanatta Ali Güneş'i oynattı. 
     Samsunspor maçında kadroya alınmayan Okan, Ahmet Yıldırım ile birlikte ön liberoda görev alırken, Del Bosque savunma dörtlüsünde değişiklik yapmadı. 
     Siyah-beyazlılarda, yedek kulübesinde kaleci Cordoba, Pancu, Çağdaş, Juanfran, Tayfun, İbrahim Toraman ve Ahmed Hassan yer aldı. 
     Karşılaşmayı Futbol Federasyonu Başkanı Levent Bıçakcı'nın yanı sıra, Fenerbahçe Teknik Direktörü Christoph Daum da yardımcısı Murat Kuş ile birlikte protokol tribününden izledi. 
     
</TEXT>
</DOC>
