<DOC>
<DOCNO> 253731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/siyaset/axsiy02.html </URL>
<DATE> 2004/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan 'akşam yemeği'ni sevdi 
</HEADLINE>
<TEXT>


Erdoğan, Bulgar Başbakanı'na, "Resmiyette kalmayalım, akşam yemeğine gelip gidelim" deyince alkış aldı 

ELÇİN ERGÜN Sofya 


Bsbakan Recep Tayyip Erdoğan, Bulgaristan Başbakanı Simeon Sakskoburgotski'ye, "Resmi ziyaretlerle kalmayalım, birbirimize akşam yemeğine gelip gidelim" dedi. Erdoğan, iki ülke ilişkilerinin resmi ziyaretler çerçevesinde kalmasını istemediğini söyledi. İki ülkenin birbirine yakınlığına değinen Erdoğan'ın teklifine Sakskoburgotski de alkışla karşılık verdi. Erdoğan, Halk ve Özgürlükler Hareketi lideri Ahmet Doğan'a, "Sadece Türklerle sınırlı bir parti olmayın. Aksi takdirde marjinalleşirsiniz. Etnik tabana dayalı siyaset yapılmamalı" dedi. 

'Samimiyetten' 
Erdoğan, hafta başında Ürdün Kralı Abdullah ve ailesiyle yediği akşam yemeğini, "Kuru kuru akşam yemeği yapacak vaktimiz yok. Yaptığımız ziyaretin gayri resmi olması işin samimiyetindendir" diye değerlendirdi. 
Erdoğan yemekte, iki ülke arasındaki ilişkilerin de, Ortadoğu'da atılacak adımların değerlendirildiğini vurguladı. Erdoğan, akşam yemeklerini diğer ülkelerle de yapacağını kaydetti. 

Sezer'in yetkisi 
Erdoğan, imam hatip liselerini de kapsayan meslek lisesi düzenlemesini, halktan yeterli desteği alamadıkları için rafa kaldırdıklarını söyledi. Bulgaristan dönüşü uçakta gazetecilerin sorularını yanıtlayan ve Cumhurbaşkanı Sezer'in rektör atamalarıyla ilgili yorum yapmaktan kaçınan Başbakan, "Yasanın içerisinde yetki ona tanınmış. Yetki verildiğine göre istediği gibi kullanır" diye konuştu. 


</TEXT>
</DOC>
