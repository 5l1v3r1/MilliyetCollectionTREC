<DOC>
<DOCNO> 273471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/dunya/adun.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Neo-Nazi depremi 
</HEADLINE>
<TEXT>


Almanya'da Saksonya ve Brandenburg eyaletlerinde yapılan yerel seçimlerde Neo-Nazilerin oy patlaması yaparak meclislere girmeleri, Avrupa'da kaygı yarattı 

DIŞ HABERLER SERVİSİ 


Almanya'da geçtiğimiz pazar yapılan eyalet seçimleri, Sosyal Demokrat Başbakan Gerhard Schröder'in ekonomik politikalarına büyük bir sandık darbesi indirirken, Avrupa'da da AB'nin geleceğiyle ilgili endişelere yol açtı. 
Eski Doğu Almanya'daki Saksonya ve Brandenburg eyaletleri seçimlerinden aşırı sağcı partiler büyük kazançla çıktı. 
Saksonya eyaletinde Neo-Nazi Milliyetçi Demokratik Parti NPD , yüzde 9.4 oranında oy alarak ilk kez eyalet meclisine girdi. 1999'daki seçimde yüzde 1.4 oranında oy alan NPD, oylarını 6'ya katlayarak yüzde 5'lik seçim barajını kolaylıkla aştı. 
Brandenburg eyaletinde de 1999'da yüzde 5.3 oy alan aşırı sağcı Alman Halkın Birliği DVU , oylarını yüzde 6.2'ye çıkardı ve eyalet meclisine girmeyi başardı. 
Aşırı sağcı partilerin sandık zaferi Almanya'nın tümünde utanç ve endişeye yol açarken, Dresden'de yüzlerce gösterici meclis binası önünde toplanarak aşırı sağ partileri protesto etti. Gözlemciler, aşırı sağın yükselmesine neden olarak Başbakan Schröder'in uygulamaya koyduğu ekonomik politikaları gösterdi. 2 Almanya'nın birleşmesinin üzerinden 15 yıl geçmesine karşın eski Doğu Almanya'da ücretler Batı'dakine göre çok az ve öteki sosyal haklar da kısıtlanmış durumda. Doğu'daki işsizlik oranı da Batı'nın 2 katını geçerek yüzde 20'yi buldu. 




</TEXT>
</DOC>
