<DOC>
<DOCNO> 270166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sontur33.html </URL>
<DATE> 2004/09/08/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Öğrenciler pahalı ev kiralarından dertli... 
</HEADLINE>
<TEXT>

     Zonguldak Karaelmas Üniversitesi ZKÜ Rektörü Prof. Dr. Bektaş Açıkgöz, ''Pahalılık nedeniyle kentten gitmek isteyen öğrenci ve öğretim görevlilerini engellediğimden kötü adam oldum'' dedi. 
     Rektör Açıkgöz, Zonguldak Belediyesi Nikah Salonu'nda düzenlenen ''Üniversite Öğrencilerinin Barınma Sorunu'' konulu toplantıda, ilde ev kiralarının pahalı olmasının nitelikli öğretim üyelerinin üniversitelerine gelmesine engel olduğunu, öğrencilerin tercihlerine de olumsuz yansıdığını söyledi. 
     Kentte barınma konusunda uygulanacak makul fiyatların, öğretim üyelerinin ve üniversiteyi yeni kazanan öğrencilerin tercihinde önemli rol oynadığına dikkat çeken Açıkgöz, şöyle konuştu 
     ''Lojman konusunda sıkıntılarımız var. Bu nedenle, ev sahiplerinden destek bekliyoruz. Büyük dairelerin bölünerek stüdyo tipi evlerin yapılmasının özendirilmesi, üniversiteleri daha da güçlendirecektir. Gelişmiş Avrupa ülkelerinde yurt sayısı azdır, ancak halk evlerini öğrencilere açmıştır. Şehrimizdeki vatandaşlardan böyle bir davranış bekliyoruz. İlimizin sosyal yaşamının hareketlenmesinde üniversitenin sağladığı katkılar göz ardı edilmemeli. Pahalılık nedeniyle kentimizden gitmek isteyen öğrenci ve öğretim görevlilerini engellediğimden kötü adam oldum. Şehrimiz ekonomik açıdan cazip hale gelmezse üniversitedeki öğrenci sayısında beklenen artış olmayabilir.'' Üniversitelerine yeni fiziki mekanların dahil edilmesi durumunda öğrenci kapasitelerinin ilk etapta 25 bine yükselebileceğini belirten Açıkgöz, ''Dinamik bir yapıyla üniversitemiz büyümektedir. Aydın bir kültüre sahip kentte, üniversitenin gelişmesine herkes katkı sağlamalı. Bu doğrultuda öğrencileri ekonomik kazanç görme anlayışından vazgeçilmeli. Yeni eğitim-öğretim döneminde öğrenci sayımızın 18 bini aşmasını bekliyoruz'' dedi. 
     Belediye Başkanı Secaattin Gonca da vatandaşların evlerinin kapılarını öğrencilere açması için broşürlü, pankartlı ve anonslu propaganda yapmaya başladıklarını söyledi. 
     Merkez ilçedeki 19 mahallede, yaklaşık 40 bin konutta yalnız yaşayan kişiler olduğunu tahmin ettiğini anlatan Gonca, belediye meclisi üyeleri ve muhtarlardan ev sahipleriyle görüşerek öğrencilere barınma konusunda yardımcı olmalarını istediğini kaydetti. Gonca, ''Bir evin tek odasının bile kirasının 200 milyon lira olması ürkütücü. Böyle olunca da şehrimize öğrenci gelmek istemiyor. Üniversite öğrencisinin barınma sorununu çözmek boynumuzun borcudur, bu konuda da taşın altına elimi koydum'' diye konuştu. 
     
</TEXT>
</DOC>
