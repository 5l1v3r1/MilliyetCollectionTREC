<DOC>
<DOCNO> 251458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sonspo05.html </URL>
<DATE> 2004/06/28/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Sakaryasporlu Diallo Dünya Kupası deneyimimi paylaşacağım... 
</HEADLINE>
<TEXT>

     Sakaryaspor, yeni sezon hazırlıklarını Bolu'da sürdürürken, yeni transfer edilen Senegalli kaleci Oumar Diallo da kampa katıldı. 
     Yeşil-siyahlı takımın bu sabah yapılan antrenmanına katılan Omar Diallo, kaleci antrenörüyle birlikte çalıştı. 
     Son olarak Senegal'in Jaaraf takımında forma giyen ve 1'i kız, 2'si erkek olmak üzere 3 çocuğu bulunan 31 yaşındaki Diallo, Türk futbolunu henüz çok iyi tanımadığını söyledi. Senegal Milli Takımı'nın 2. kalecisi olduğunu ve Dünya Kupası'na katıldığını anlatan Diallo, burada edindiği deneyimleri takım arkadaşlarıyla paylaşmak istediğini bildirdi. 
     Sakaryaspor Teknik Direktörü Necmettin Sert ise Diallo'nun da katılmasıyla kampta eksik futbolcularının kalmadığını ifade ederek, şunları söyledi 
     ''Çalışmalarımızı her geçen gün artan bir tempoda sürdürüyoruz. Yeni transferimiz Diallo'nun da kısa sürede takıma uyum sağlayacağını umuyorum. Kamp süresince her gün güç ağırlıklı çift antrenman yapmayı sürdüreceğiz.'' 
     
</TEXT>
</DOC>
