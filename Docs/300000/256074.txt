<DOC>
<DOCNO> 256074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/yasam/axyas01.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarih 'lime lime' eriyor 
</HEADLINE>
<TEXT>


Kaunos Antik Kenti'ndeki dünyaca ünlü 'kaya mezarları' içten içe yıkılıyor. Mezarların kurtarılması için gereken 800 bin euro için sponsor aranıyor.. 

Ömer Erbil 

Dünyanın en eski anıtları arasında yer alan Muğla Köyceğiz'de bulunan Kaunos Antik Kenti'ndeki 'kaya mezarları' ilgisizlik yüzünden yok oluyor. 
Kültür ve Turizm Bakanlığı'nca hazırlatılan Türkiye'nin tanıtım klibinde de yer alan tarihi mezarların yüzeyindeki anıtsal mimarı yapıda kırılmalar, çökmeler meydana geldi. 
Her geçen gün eriyen kayalar nedeniyle tarihi mezarlardaki sütunlar birer birer ortadan kayboldu. 
Kaunos Kazı Başkanı Prof. Dr. Cengiz Işık, acil müdahele gerektiğini belirterek, "Dünya kültür mirasımız yakın zamanda mağara haline dönecek" dedi. 

Acil müdahale gerekiyor 
Işık, iklim şartları ve kontrolsüz ziyaretçi nedenleriyle mezarların tahrip olduğunu hatırlatarak şöyle konuştu 
"2 bin 400 yılın dilsiz şahitleri bu mezarlar, kendini hissettirmeden içten yıkılıyor. Mezarın sütunu bir anda yıkılıp kayboldu. Kayalar lime lime dökülüyor. Konservatör uzmanları acilen müdahale gerektiğini rapor etti. Jeolojik yapı olarak sağlam ancak, ince damarlar eriyor. Direncini yitirmiş ve ağırlığa dayanamayıp kütle halinde kopuyor. Yağmur, sıcak - soğuk farkı, egzoz dumanları, rüzgar mezarları her geçen gün eritiyor. Acilen bakım yapılmalı. Sponsor arayışı içindeyiz. Yaklaşık 800 bin euro gerektiği söyleniyor." 
Mimar Sinan Üniversitesi Öğretim görevlisi restoratör Sebahattin Küçük de, acil müdahale çağrısını tekrarlayarak şunları söyledi 
"Ana kaya içindeki kılcal damarlarda büyük çatlaklar oluşmuş. Yüzey temizliği yapılmalı. Kireç taşı ve yumuşak taşların erimesini engellemek için özel koruma katmanları oluşturulmalı. Böylelikle taşın direnci artırılarak yapısal güçlendirme sağlanmış olacak. Kılcal çatlaklar içine de yine güçlendirici ve birleştirici maddeler enjekte edilmeli. Bunlar acilen yapılmazsa, anıt mezarlar kısa sürede yok olur." 


</TEXT>
</DOC>
