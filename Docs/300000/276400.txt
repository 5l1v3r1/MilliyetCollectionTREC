<DOC>
<DOCNO> 276400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/spor/yguven.html </URL>
<DATE> 2004/10/01/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
İnanan kazandı 
</HEADLINE>
<TEXT>



Maçın başlamasıyla birlikte iki fırtına birden koptu San Mames Stadı'nda... Biri tribünlerde, diğeri sahada. Bilbao seyircisi boğa güreşi izler gibi zonklayan bir şehvetle sarıldı maça. Futbolcuları da aynen... Sanki çimlerin arasında civa akıyor Trabzon kalesine. 
Elbette sebepleri var. Bir kere Ziya hoca ilk maçın dört oyuncusunu değiştirip çıkmış deplasmana. Sağda Yattara. Her top ona taşınıyor ve kendisinden sıfıra inip, orta yapması bekleniyor. Ama Yattara'da iki - üç Basklı'yı çalımlamadan topu koşturmak felsefesi yok. Dolayısıyla hep ileride oyalanan Yattara'nın boşalttığı kulvar bir tek Emrah'ı eline bakıyor ve Ezquerro bu boşluğu çok iyi değerlendiriyor. 
Kaçınılmaz son 
Trabzonspor'un sol kanadı ise Yong Lee'nin titrek ayakları altında. Bir tek pası doğru yere gönderemeyen Koreli de Etxeberriya'nın yolunu açıyor, Yeste ise Trabzon yarı alanında kendine istediği gibi yol buluyor. Mehmet Yılmaz'ın sakatlığı tuz biber ekiyor. İşte bu tablonun çanak tuttuğu fırtına maçın ilk dakikalarında hallaç pamuğu gibi atıyor Trabzonspor'u. 
Daha ikinci dakikada hakemin helal ettiği bir penaltısı var Bilbao'nun ama oyunun sıcaklığında kaybolup gidiyor. Kaçınılmaz son beşinci dakikada geliyor. Önce Hüseyin, sonra Emrah, Ezquerro'ya saygıyla yol veriyorlar ve 1 - 0 mağlubiyet. 
Neyse ki Trabzon'un klasik hastalığı yeniden depreşiyor ve ilk yirmi dakikasını kötü götürdüğü oyunu toparlayabiliyor. Bu dakikalar uzasa, bir gol ve tur hayal değil. İlk maçta da yazmıştık, Bilbao bildiğimiz İspanyol takımlarından değil. Adeta inançla oynuyor. Seyirciyle bağı biraz gevşese, inancı biraz kırılsa sersemleşiyor. Lakin ilk yarı bitip, ikinci devre başlayınca yeniden tazeleniyor Bilbao. Belli ki, sahasındaki Avrupa Kupası maçlarında 21 yıldır yenilmemesinin altında bu garip enerji yatıyor. İkinci gol, Trabzonspor'un veda mesajı gibi açık ve okunaklı geliyor. 
Celalettin tam 48 dakikadır ısınıyor o sırada. Ama Fatih Tekke ve Gökdeniz oyuna yeterince ısınamıyor bir türlü. 80'den sonraki çabalar vakti geçmiş bir delikanlılıktan öteye gidemiyor. Daha doğrusu hoca da dahil kimse turu geçeceğine tam anlamıyla inanmıyor ve inanan taraf kazanıyor. 



</TEXT>
</DOC>
