<DOC>
<DOCNO> 289145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/spor/spo03.html </URL>
<DATE> 2004/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi'den U dönüşü 
</HEADLINE>
<TEXT>


Galatasaray Teknik Direktörü, Diyarbakır yenilgisinin ardından eski sisteme geri dönme kararı aldı. Sarı-Kırmızılılar, kalan maçlarda yine Hakan Şükür-Necati forvetiyle sahada olacak 

HALİL ÖZER 


Golcüler yan yana 
ŞAMPİYONLUK yolundaki en ağır yaralardan birini Diyarbakır deplasmanında alan Galatasaray'da eskiye dönüş gündeme geldi. Teknik Direktör Hagi, son maçlarda denediği Necati destekli forvet uygulamasından vazgeçme kararı aldı. Rumen teknik adamın, kalan maçlarda eski oyun düzenine döneceği ve hücum hattında yine Hakan Şükür ile Necati Ateş'i yan yana oynatacağı öğrenildi. 

Beşte beş istiyor 
GHEORGHE Hagi'nin bir başka düşüncesinin ise orta sahada Flavio Conceiçao ile Saidou'yu bir arada oynatmak olduğu bildirildi. Genç teknik adamın, savunmadaki Tomas - Song uyumunu bu ikili arasında da oluşturmayı planladığı öğrenildi. Savunma kurgusunu bozmayı kesinlikle düşünmeyen Hagi'nin, ilk yarının son 5 maçından 15 puan istediği vurgulandı. 

Gençler sırada 
AEK ile oynanan iki hazırlık maçında da başarılı performans sergileyen genç Aslanlar da sınıfı geçti. Hagi'nin, ikinci yarıdan itibaren bazı isimlere takım içinde kısa süreli de olsa şans vereceği iddia edildi. Rumen hocanın önceliği Zafer'e tanıyacağı ve gelecek vaadeden bu oyuncuyu bazı karşılaşmaların ikinci yarısında sahaya süreceği belirtildi. 

Cim-Bom'a durmak yok 

GALATASARAY, önümüzdeki hafta Malatyaspor ile oynayacağı kritik maçın hazırlıklarını dün yaptığı tek antrenmanla sürdürdü. Milli Takımlar'a giden oyuncuların yer almadığı idmanda Sarı-Kırmızılılar dar alanda pas çalışması ve çift kale maç yaptı. Teknik Direktör Hagi, oyuncularından saha içi yardımlaşmalarına dikkat etmelerini ve sık sık konuşmalarını istedi. 

Yabancı kaldılar 

CİM-BOM bu sezon yabancı futbolcularından yeteri kadar faydalanamadı. Statüye göre 6 oyuncusunu da aynı anda oynatma şansına sahip olan Sarı - Kırmızılı takım, bu hakkını hiç kullanmazken, ilk on birde beş ile en fazla yabancı oyuncuyu oynattığı maçta da Gaziantepspor'a deplasmanda 1 - 0 yenildi. Aslan bu sezon oynadığı 12 lig maçının 9'unda sahaya 4 yabancı oyuncu ile çıktı. 


</TEXT>
</DOC>
