<DOC>
<DOCNO> 299144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/soneko27.html </URL>
<DATE> 2004/12/20/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Unakıtan ''Bütçe açığı 30.4 katrilyon lira olarak tahmin ediliyor'' 
</HEADLINE>
<TEXT>

     Maliye Bakanı Kemal Unakıtan, 2004 yılı sonu itibariyle konsolide bütçe harcamalarının 139.1 katrilyon lira, konsolide bütçe gelirlerinin 108.9 katrilyon lira, bütçe açığının 30.4 katrilyon lira, faiz dışı fazlanın 26.3 katrilyon lira olarak gerçekleşeceğinin tahmin edildiğini bildirdi. 
     TBMM Genel Kurulu'nda, 2005 Mali Yılı Bütçe Yasa tasarıları ile 2003 Mali Yılı Kesinhesap Yasa tasarılarının görüşmelerine başlandı. Maliye Bakanı Unakıtan, konuşmasına 2005 Yılı Bütçesi'nin AK Parti hükümetlerinin üçüncü bütçesi, 2003 Kesinhesabının da görüşülecek olan ilk kesinhesabı olduğunu belirtti. 
     Unakıtan, hükümet programında, ''Ekonomik istikrarın sağlandığı, rekabetçi bir piyasa yapısının oluşturulduğu, sürdürülebilir bir kalkınma ortamının yakalandığı ve bunun nimetlerinin adil bir şekilde dağıtıldığı, yoksulluğun giderildiği, özgür ve müreffeh insanların barış içinde yaşadığı, çağdaş dünya ile entegre olmuş demokratik bir Türkiye'yi gerçekleştirmeyi amaçladıklarını'' anımsattı. 2005 Bütçesi'nin bu yoldaki üçüncü adım olduğunu kaydeden Unakıtan, bütçelerin hazırlandıkları dönemdeki ekonomik ve sosyal şartların dünyanın ve ülkenin içinde bulunduğu konjonktürün ve geleceğe ilişkin beklentilerin de izlerini taşıdıklarını ifade etti. 
     Bu çerçevede, dünyadaki gelişmeler hakkında bilgi veren Unakıtan, 2004 yılının önemli gelişmelerden ilkinin, özellikle petrol başta olmak üzere enerji fiyatlarında meydana gelen artış olduğunu bildirdi. İkincisinin de ABD ekonomisinin rekor düzeye ulaşan ve kısa vadede bir iyileşme beklenmeyen bütçe ve cari açıkları ile bunun bir sonucu olarak doların değerindeki düşüşler olduğunu belirten Unakıtan, bu kapsamda dolar ile euro arasındaki mücadelenin de önemine dikkati çekti. Unakıtan, dolardaki değer kaybının birçok ülkenin ekonomisini yakından ilgilendirdiğini vurguladı. 
     Bu yıl dünya ekonomisinin, ilk çeyrekte beklentilerin üzerinde büyüdüğünü, ancak ikinci ve üçüncü çeyrekte yavaşladığını bildiren Unakıtan, hükümet olarak dünyadaki bütün gelişmeleri, bunların ekonomiye olası etkilerini yakından izlediklerini ifade etti. 
     
     TÜRKİYE'DEKİ GELİŞMELER 

     Unakıtan, Avrupa Birliği'ne üyelik maratonunda önemli bir merhalenin aşıldığını ifade ettiği konuşmasında, ''Çok çalışmamız gereken bir dönem başlamıştır'' dedi. Öncelikle çağdaş uygarlık hedefini işaret eden Atatürk'ü saygı ve rahmetle anmak istediğini bildiren Unakıtan, ayrıca, Başbakan Recep Tayyip Erdoğan'a ''Türkiye'nin 45 yıllık rüyasını gerçekleştirme konusunda gecesini gündüzüne katarak örnek bir liderlik ve devlet adamlığı sergilediği'' için teşekkür etti. 
     Türkiye'nin istikrara ve güven ortamına kavuştuğunu ifade eden Bakan Unakıtan, ''Kararlılıkla uyguladığımız politikalar ve aldığımız önlemler sonucunda makro ekonomik göstergelerde yakın zamanlara kadar ulaşılamaz kabul edilen başarılar elde edilmiştir'' diye konuştu. 
     
     BÜYÜME 

     Unakıtan, Türkiye ekonomisinin 2004 yılında hedeflenen yüzde 5 oranının oldukça üzerinde bir büyüme gerçekleştireceğini 2002 yılında 2 bin 619 dolar düzeyinde olan kişi başına milli gelirin ise 2004 yılında 4 bin doların üzerine çıkacağını söyledi. Bu başarının başta siyasi istikrar ortamının sağlanması olmak üzere ekonomide fiyat, döviz kuru ve faize ilişkin belirsizliklerin önemli ölçüde giderilmesi ve güven ortamının sağlanması ile mümkün olduğunu ifade eden Unakıtan, ''Amacımız, bu güven ve istikrar ortamının devamlı olmasını sağlamaktır'' dedi. Unakıtan, büyüme konusunda sağlanan başarının tesadüfi değil, hükümet olarak uygulanan politikaların bir sonucu olduğunu kaydetti. 
     Büyümede özel sektörün öncü rol oynamasının dikkat çekici olduğunu bildiren Unakıtan, şunları söyledi 
     'Bu da tesadüfi değildir. Zira hükümet olarak temel politika tercihimiz, devletin faaliyet alanlarını asli hizmet alanlarıyla sınırlayarak, ekonomik büyümeyi özel sektörün öncülüğünde gerçekleştirmektir. Bu politikamızın en somut yansıması, özel kesim sabit sermaye yatırımlarında kendini göstermektedir. 2003 yılında özel kesim sabit sermaye yatırımları sabit fiyatlarla yüzde 21.2 artmıştır. 2004 yılındaki artışın yüzde 40 civarında olmasını bekliyoruz. 2005 yılı için öngördüğümüz reel artış ise yüzde 8'dir.'' 
     
     İŞSİZLİK 

     Unakıtan, işsizlik oranları hakkında bilgi verirken de oranların 2004 yılının ilk çeyreğinde yüzde 12.4, ikinci çeyreğinde yüzde 9.3 ve üçüncü çeyreğinde yüzde 9.5 olduğunu belirtti. 2004 yılının ikinci ve üçüncü çeyreklerinde istihdam edilenlerin sayısında, geçen yılın aynı dönemlerine oranla sırasıyla 492 bin ve 463 bin artış gerçekleştiğini bildiren Unakıtan, 2005 yılında konsolide bütçeye dahil kuruluşlarda 48 bin kişinin işe alınacağını, önümüzdeki üç yıllık dönemde de 1 milyon 650 bin kişiye iş kapısı açılacağını söyledi. 
     
     ''HEDEF YÜZDE 4 ENFLASYON...'' 

     Özel kesim sabit sermaye yatırımlarındaki artış eğiliminin gelecek üç yıllık dönemde de süreceğini ifade eden Unakıtan, ''Bu, istihdamda artış ve daha fazla vatandaşımızın aş ve iş imkanına kavuşacağı anlamına gelmektedir'' dedi. 
     Bakan Unakıtan, enflasyon oranlarına da değindiği konuşmasında, gelinen tek haneli enflasyon rakamlarını da yeterli görmediklerini belirtti. Hedeflerinin enflasyonu AB ülkelerindeki gibi düşük seviyelere indirmek ve enflasyonlu günlerin bir daha gelmemek üzere geçmişte kalmasını sağlamak olduğunu bildiren Unakıtan, 2007 yılı sonunda enflasyonun yüzde 4'e inmesinin öngörüldüğünü ifade etti. Maliye Bakanı Unakıtan, cari dengedeki açığın finansmanında herhangi bir sorunun yaşanmayacağını, cari açık konusunda yakın geçmişte yaşanılan sıkıntılardan kaynaklandığı anlaşılan endişeleri yersiz bulduklarını söyledi. 
     Unakıtan, ekonomik ve siyasi istikrarla sağlanan güven ortamının bir sonucu olan yabancı doğrudan yatırım girişi trendinin AB ile tam üyelik görüşleşmelerine başlanmasının kesinleşmesiyle hızlanarak devamını beklediklerini bildirdi. Uluslararası kuruluşların yaptıkları analizlerin de bu beklentileri desteklediğini ifade eden Unakıtan, ''Yabancı sermaye girişindeki canlanma, yeni yatırımları, yeni üretimleri, dolayısıyla yeni istihdam imkanlarını beraberinde getirecektir'' diye konuştu. 
     
     İÇ BORÇ STOKU 

     İç borç stokunun 2003 yılı sonunda 194.4 katrilyon lira, 2004 yılı Ekim ayı itibariyle ise 225.6 katrilyon lira olduğunu belirten Unakıtan, önümüzdeki dönemde borç faiz oranları ve vade yapısı konusundaki iyileşme seyrinin süreceğini ifade etti. Unakıtan, faiz oranlarında düşüşe paralel olarak bütçe üzerindeki faiz yükünün de aşağıya çekildiğini kaydetti. 2001 yılında toplanan vergilerin tamamının faiz ödemelerini karşılamaya yetmediğine dikkati çeken Unakıtan, 2004 yılı sonunda ise toplanan 100 lira verginin 57 lirasının, 2005 yılında ise 47 lirasının faiz ödemelerine gideceğini belirtti. 
     'Geldiğimiz noktayı kesinlikle yeterli görmüyoruz'' diyen Unakıtan, bu oranı daha aşağılara çekmenin temel öncelikleri arasında olduğunu söyledi. 
     Kamu net borç stokunun 2004 yılında yüzde 68 dolayında gerçekleşmesini beklediklerini de bildiren Unakıtan, kamu borç stokunu 2007 yılında, yüzde 60 olan Maastricht kriteri düzeyine indirmeyi hedeflediklerini ifade etti. Unakıtan, kamu kesimi borçlanma gereğinin de sürekli azaldığını kaydederek, 2004 yılı sonunda bunun yüzde 5.9'a düşeceğini, 2005 hedefinin ise yüzde 3.6 olduğunu bildirdi. 
     Kamu borç stokunun bazı AB üyesi ülkelerde de yüksek düzeyini koruduğunu belirten Unakıtan, kamu borç stokunun gayrisafi yurtiçi hasılaya oranının İtalya, Belçika ve Yunanistan'da yüzde 100'ün üzerinde seyrettiğini ifade etti. 
     
     KESİNHESAP YASASI 

     Unakıtan, 2003 Kesinhesap Yasası hakkında bilgi verirken de uygulamalar sonucunda 2003 bütçesinde bütçe giderlerinin başlangıçtaki 145.9 katrilyon lira yerine 5.5 katrilyon azalışla 140.5 katrilyon lira düzeyinde gerçekleştiğini bildirdi. Yıllardır bütçe giderlerinde gerçekleşmelerin hep tahminlerin üzerinde olduğunu belirten Unakıtan, ''İlk defa bizim 2003 bütçesinde gider gerçekleşmeleri başlangıçtaki tahminin altında gerçekleşmiştir'' dedi. 2003 sonunda bütçe uygulamaları açısından uzun yıllardır özlenen bir başarının ortaya konulduğunu ifade eden Unakıtan, şunları söyledi 
     ''Bu başarı aynı zamanda kaynak baskısına, ulusal ve uluslararası piyasalardaki belirsizlere, dış gerginliklere rağmen sağlanmıştır. Hedeflerden taviz verilmemesi ve gerekli tedbirlerin uygulanmasında kararlı davranılması suretiyle ulusal ve uluslararası piyasalardaki tereddütler giderilmiştir. 
     Bütçe uygulamaları açısından zorlu bir yıl olan 2003'deki bu başarıda şüphesiz kilit unsur, ilk yılımız, ilk bütçemizde ortaya koyduğumuz ve tavizsiz bir şekilde uyguladığımız mali disiplin anlayışı olmuştur.'' 
     
     2004 BÜTÇE UYGULAMA SONUÇLARI 

     Konuşmasında, 2004 yılı Ocak-Kasım dönemi bütçe uygulama sonuçları hakkında da bilgi veren Unakıtan, ''Bütçe uygulama sonuçları, bütçe hedeflerine uygun olarak gerçekleşmiştir'' dedi. 
     Bu dönemde konsolide bütçe giderlerinin 123.1 katrilyon lira, konsolide bütçe gelirlerinin ise 98.7 katrilyon lira olduğunu bildiren Unakıtan, aynı dönemde 9.5 katrilyon lira tutarında ret ve iade yapıldığını söyledi. 
     Unakıtan'ın verdiği bilgiye göre, bütçe giderleri içinde personel giderleri 26.8 katrilyon lira, sosyal güvenlik kurumlarına devlet primi ödemeleri 3.5 katrilyon lira, mal ve hizmet alımları 8 katrilyon lira, faiz giderleri 52.3 katrilyon lira, cari transferler 25.7 katrilyon lira, sermaye giderleri 5 katrilyon ve borç verme 1.5 katrilyon lira, sermaye transferleri ise 271 trilyon lira olarak gerçekleşti. 
     Alt düzey harcama kalemlerinden sağlık harcamaları 2 katrilyon lira, sosyal güvenlik kurumlarına yapılan transferler 18.1 katrilyon lira, KİT'lere yapılan sermaye niteliğindeki transferler 800 trilyon lira, tarımsal destekleme ödemeleri 3 katrilyon lira, tarımsal destekleme ödemeleri 3 katrilyon lira, iç borç faiz ödemeleri 46.4 katrilyon lira, dış borç ve diğer faiz ödemeleri ise 5.9 katrilyon lira oldu. 
     Bütçe gelirleri içinde vergi gelirleri 81 katrilyon lira, vergi dışı gelirler 15.1 katrilyon lira, sermaye gelirleri 100 trilyon lira, alınan bağış ve yardımlar 800 trilyon lira, katma bütçe özgelirleri de 1.7 katrilyon lira olarak gerçekleşti. 
     Unakıtan, buna göre Ocak-Kasım döneminde bütçe açığının 24.4 katrilyon lira, faiz dışı fazlanın ise 27.9 katrilyon lira olduğunu bildirerek, ''Böylece 2004 yılı için belirlediğimiz bütçe hedeflerine ulaşmada herhangi bir sıkıntı ile karşılaşmayacağımız anlaşılmıştır'' dedi. 
     Bakan Unakıtan, 2004 yılı sonu itibariyle konsolide bütçe harcamalarının 139.1 katrilyon lira, konsolide bütçe gelirlerinin 108.9 katrilyon lira, bütçe açığının 30.4 katrilyon lira, faiz dışı fazlanın 26.3 katrilyon lira olarak gerçekleşeceğinin tahmin edildiğini söyledi. 2004 başlangıç ödenekleri ile karşılaştırıldığında bütçe harcamalarının 10.9 katrilyon lira daha az, bütçe gelirlerinin ise 4.5 katrilyon lira daha fazla gerçekleşeceğini bildiren Unakıtan, gelir artışının 1.4 katrilyon lirasının özel gelirlerden kaynaklandığını söyledi. Unakıtan, faiz giderlerinin bütçe ödeneklerine göre yüzde 14.1 oranında bir azalma ile 56.7 katrilyon lira olarak gerçekleşmesinin beklendiğini, bu azalmanın sağlanan siyasi ve ekonomik istikrar ortamının ve mali disiplinin bir sonucu olduğunu bildirdi. 
     Unakıtan, ''maliye politikasının temel önceliğinin mali disiplinin sağlanarak kamu borç stokunu makul seviyeye indirmek ve istikrarlı büyüme ortamını oluşturmak'' olduğunu söyledi. 
     TBMM Genel Kurulu'nda, 2005 Mali Yılı Bütçe Kanunu Tasarısı'nın sunuş konuşmasını yapan Unakıtan, Hükümet'in tek haneli rakamlara indirdiği enflasyonu daha da aşağılara çekmek ve kalıcı kılmak, kamu borç stokunu düşürmek, üretim ve ihracat artışını sürdürmek, işsizliği azaltmak ve istikrarlı büyümeyi devam ettirmek azminde olduğunu kaydetti. 
     ''Bunu hedef alan ekonomik programı disiplinle ve kararlılıkla uygulamaya devam edeceğiz'' diyen Unakıtan, 2005 yılı makroekonomik büyüklüklerini GSMH'yi 480.9 milyar YTL, GSMH büyüme hızını yüzde 5, GSMH deflatörünü yüzde 8, TEFE ve TÜFE yıl sonu yüzde 8, ihracatın 71 milyar dolar, ithalatın ise 104 milyar dolar olarak ifade etti. 
     2005 bütçesinin büyüklükleri ve dengelerinin de makroekonomik öngörülere ve Hükümet programının hedeflerine ve önceliklerine uygun olarak hazırlandığını kaydeden Unakıtan, ''2003 ve 2004 yılları bütçelerinde ulaştığımız başarı, kamu maliyesinde düzlüğe çıktığımız ve mali sorunları tamamen ortadan kaldırdığımız anlamına gelmemektedir. Geçmişte yaşadığımız sıkıntıları bir daha yaşamamak için mali disiplin anlayışının temel öncelik olarak devam etmesi gerekmektedir'' dedi. 
     2005 konsolide bütçesinin yüzde 5 tüm kamu sektörü için yüzde 6.5 faiz dışı fazla hedefine uygun olarak hazırlandığını belirten Unakıtan, yüksek faiz dışı fazla yoluyla kamu borç stokunun makul düzeylere çekilmesi yönündeki politikalarında herhangi bir sapmanın söz konusu olmadığını kaydetti. 
     
     YENİ BÜTÇE ANLAYIŞI 

     Unakıtan, 2005 yılında, tahakkuk esaslı muhasebe ile analitik bütçe sınıflandırılmasının yaygınlaştırılmasına yönelik çalışmalara devam edileceğini, performans esaslı bütçeleme, çok yıllı bütçeleme ve stratejik planlama sistemine geçiş yönündeki çalışmaların sonuçlandırılacağını anlattı. 
     ''2005 bütçesi aynı zamanda yeni bütçe anlayışının da hayata geçildiği bir bütçe olmaktadır'' diyen Unakıtan, 2005 yılı bütçesinin daha önceki yıllarda bütçe dışında yönetilen özel gelir ve giderleri de kapsayan ilk bütçe olacağını, böylece hem bütçenin kapsamının genişleyeceğini hem de bütçe disiplininin kuvvetlendirilmesi açısından önemli bir adımın daha atılmış olacağını söyledi. 
     2005 bütçesinin YTL ile hazırlanan ilk bütçe olduğunu hatırlatan Unakıtan, TBMM Plan ve Bütçe Komisyonu'nda yapılan müzakereler sonucunda bütçe giderlerinin 155.6, bütçe gelirlerinin 126.5, bütçe açığının 29.1, faiz dışı fazlanın ise 27.3 milyar YTL olarak öngörüldüğünü kaydetti. Unakıtan, ''2004 yılı sonu gerçekleşme tahminlerine göre 2005 yılında bütçe giderleri yüzde 11.9, bütçe gelirleri yüzde 16.4 artmakta bütçe açığı ise yüzde 4.3 oranında azalma göstermektedir. GSMH oranlarına bakıldığında 2005 yılında 2004 yılı sonu gerçekleşme tahminlerine göre bütçe giderlerinin oranı yüzde 32.8'den yüzde 32.4'e, bütçe açığı ise yüzde 7.2'den 6.1'e düşmektedir'' dedi. 
     2005 bütçesinde Hükümet'in önceliklerine uygun olarak eğitim, sağlık, adalet ve altyapı yatırımları için önceki yıllar bütçelerine göre daha fazla kaynak ayrıldığına işaret eden Unakıtan, sosyal güvenlik kurumlarının açıklarının finanse edilmesi için yeterli ödeneklerin konulduğunu, sosyal harcamaların bütçeden aldığı payın yüzde 27'den yüzde 31'e yükseltildiğini kaydetti. 
     
     BÜTÇEDEN AYRILAN KAYNAK 

     Unakıtan, 2005 yılı bütçesinde yeşil kartlılar için 1.2 milyar YTL, yoksul ailelere kömür yardımı için 100 milyon YTL, çiftçilere 1.8 milyar YTL, esnaf ve sanatkarlara 886 milyon YTL kredi verileceğini, bunun düşük faizle verilmesi için ilgili bankalara görev zararı olarak ödenmek üzere 93 milyon YTL, Kredi ve Yurtlar Kurumu'na öğrencilere kredi ve burs verilmesi için 1.2 milyar YTL, sosyal güvenlik kurumlarının açıklarını finanse edilmesi için 22 milyar YTL tutarında kaynak ayrıldığını bildirdi. 
     2005 yılında kamu yatırımları için ayrılan kaynaklarla 65 bin 600 hektar alanda sulama, 27 bin 300 hektar alanda tarla içi geliştirme, 4 bin 900 hektar alanda toprak muhafaza, 12 bin hektar alanda taşkın koruma faaliyeti gerçekleştirilmiş olacağını anlatan Unakıtan, 3 bin köyün kadastrosunun tamamlanması, ilave 7 milyar kilovat saatlik enerji üretim gücünün devreye girmesi ve yaklaşık 3 bin kilometre bölünmüş yolun tamamlanmasının hedeflendiğini kaydetti. 
     Unakıtan, bunlara ilave olarak ilk ve ortaöğretimde 5 bin 600 derslik, yükseköğretimde ise 62 bin öğrenci kapasitesi oluşturulacağını, 4 bin 200 hasta kapasiteli hastane inşaatlarının tamamlanacağını, 23 organize sanayi bölgesi ve 60 organize sanayi bölgesi inşaatına başlanacağını bildirdi. 
     
     BÜTÇE AÇIKLARININ AZALTILMASI 

     Unakıtan, birçok makroekonomik sorunun kaynağı haline gelen bütçe açıklarının azaltılması konusunda iktidara geldikleri ilk günden bu yana büyük başarı elde ettiklerini belirtti. 2002 yılında yüzde 14.7 olan bütçe açığının GSMH'ye oranının 2003 yılında yüzde 11.3'e düşürüldüğünü anlatan Unakıtan, 2004 yılı bütçe hedefinin ise yüzde 10.9 iken yıl sonu gerçekleşme oranının yüzde 7.2 olmasının beklendiğini vurguladı. 
     ''Bu başarı büyük ölçüde hizmet kalitesinden ödün vermemek şartıyla harcamalarda tasarruf ve etkinlik sağlanarak ve sıkı sıkıya uygulanan mali disiplin sayesinde elde edilmiştir'' diyen Unakıtan, bütçe açığındaki düşüş eğiliminin 2005 yılında da devam edeceğini ve bütçe açığının GSMH'ye oranının yüzde 6.1'e düşmesinin programlandığını belirti. Unakıtan, ''Bu hedefin gerçekleşeceği konusunda da kuşkumuz yoktur. Zira, 2005 yılında da sıkı maliye disiplin devam edecektir'' dedi. 
     Unakıtan, 2004 yılında bütçedeki faiz yükünün 9.4 katrilyon lira daha az gerçekleşeceğini belirterek, ''Bu para halkımızın cebine gidecek'' diye konuştu. 
     Faiz giderleri konusunda kendi dönemlerinde kaydedilen olumlu gelişmenin 2005 yılında da devam edeceğine işaret eden Unakıtan, 2003 yılı sonu itibarıyla faiz giderlerinin GSMH'ye oranının yüzde 16.4 iken 2004 yılı sonunda bu oranın yüzde 13.4'e, 2005 yılında da yüzde 11.7'ye gerileyeceğini bildirdi. 
     
     YATIRIMLARIN TEŞVİKİ 

     Hükümet olarak yatırımların teşviki için yapılan çalışmalar hakkında da bilgi veren Unakıtan, yatırımlara bir önceki yıla göre yüzde 49.9 artışla 10.1 milyar YTL ödenek ayrıldığını, yatırım harcamalarının bütçedeki payının 2004 yılındaki yüzde 4.8 seviyesinden 2005 yılında yüzde 6.5'e yükseldiğini vurguladı. 
     2005 yılı bütçesinde de kamu sektöründe mali disiplinin kararlı şekilde uygulanması hedefini ön planda tuttuklarını dile getiren Unakıtan, şöyle konuştu 
     ''Kural olarak 2005 yılı yatırım programına ek yatırım cetvellerinde yer alan projeler dışında herhangi bir proje için harcama yapılmayacaktır. 
     Taşıt alımı, ancak acil ve zorunlu hallere mahsus olmak üzere ve Bakanlar Kurulu kararıyla yapılabilecek, bazı hallerde taşıt ihtiyacı belirli kurallar çerçevesinde hizmet alımı suretiyle karşılanacaktır. 
     Bu yıl içinde garantili imkan limiti, 2 milyar doları aşamayacaktır. 
     2005 mali yılı bütçesi ile belirlenen başlangıç ödeneklerinin yüzde 1'ine kadar ikrazen Özel Tertip Devlet İç Borçlanma Senedi ihraç edilebilecektir. 
     Personel açıktan atamaları ile konsolide bütçe dışındaki kurum ve kuruluşlardan yapılacak memur nakilleri toplamı 48 bin kişiyi geçemeyecektir. 
     Kumu kurum ve kuruluşlarınca işletilen eğitim ve dinlenme tesisi, misafirhane, kreş, spor tesisi ve benzeri sosyal tesislerin giderlerine bütçeden katkıda bulunulmaması uygulamasına devam edilecektir.'' 
     
     VERGİ POLİTİKASI 

     Unakıtan, ilk iş olarak ekonomide önemli bir güvensizlik unsuru olarak varlığını sürdüren ve kamuoyunda ''nereden buldun '' olarak bilinen düzenlemenin kaldırılarak, ekonomiyi olumsuz etkileyen önemli bir sorunun çözüme kavuşturulduğunu söyledi. 
     Vergi Barışı Kanunu ile önemli bir adım daha atılarak ekonomide bir uzlaşma ortamının yaratılması, kriz ortamının mükellefler üzerinde yarattığı tahribatın hafifletilmesi ve vergi dairelerinde on binlerle ifade edilen ihtilaflı dosya sayısının azaltılmasının hedeflendiğini belirten Unakıtan, bu hedeflere büyük ölçüde ulaşıldığını ve 4.7 katrilyon liralık tahsilat yapılarak önemli kaynak sağlandığını ifade etti. Unakıtan, ''Böylece hem adliyelerde birikmiş dosyalardan kurtulduk hem vatandaş hem mükellef rahatladı, hem de kasaya 4.7 katrilyon lira tiko para girdi'' dedi Unakıtan, 15 Nisan 2004'te başlanan Vergi Daireleri Otomasyon Projesi'nin 457 günde tamamlanmasının hedeflendiğini, kayıt dışı ekonominin kayıt altına alınması açısından kritik önem arz eden ''vergi ambarı''nın oluşturulması, elektronik ortamda beyanname alınması, çağrı merkezi kurulması ve her ilde en az bir vergi dairesi olmak üzere 144 yeni vergi dairesi ile otomasyon ağının genişletilmesinin sağlanacağını söyledi. Unakıtan, elektronik beyanname uygulamasıyla bugüne kadar 250 bin beyannamenin elektronik ortama alındığını anlattı. 
     Unakıtan, enflasyon muhasebesine geçtikten sonra bir miktar vergi geliri kaybı olduğunu, ancak kayıtdışıya karşı verdikleri mücadele sonucu bunu telafi ettiklerini kaydetti. 
     
     ''YENİ BİR ANLAYIŞA DAYANAN REFORM SÜRECİ...'' 

     Unakıtan, 2005 yılı bütçesinde konsolide bütçe gelirlerinin 139, vergi gelirlerinin 119 milyar YTL olarak hesaplandığını, 12.5 milyar YTL tutarında vergi iadesi yapılmasının öngörüldüğünü, vergi iadeleri hariç konsolide bütçe gelirlerinin ise 125.5 milyar YTL olduğunu ifade etti. Unakıtan, her yıl olduğu gibi 2005 yılı bütçesinde yer alan tahminlerin yapılması sırasında ekonominin makro çerçevesinde ilişkin olarak otaya konulan büyüme, enflasyon oranı, dış ticaret rakamları ve benzeri ekonomik göstergelerin esas alındığını ve geleneksel tahmin yöntemlerinin kullanıldığını kaydetti. 
     Kurumlar vergisi oranında gerçekleştirilecek 3 puanlık indirimin yol açacağı etkinin dikkate alındığını belirten Unakıtan, konuşmasını şöyle sürdürdü 
     ''2005 yılı için sizlere 2002 yılında GSMH'nin yüzde 14.6'sı olan bütçe açığını yüzde 6.1'e indiren, faiz yükünü hem nominal hem de reel olarak azaltan, yatırımlarda yüzde 40 civarında reel artış öngören, çalışanlarımızı ve emeklilerimizi enflasyona ezdirmeyen, iç ve dış piyasalara güven veren bir bütçe sunulmaktadır. Maliye politikamızın temel önceliği, mali disiplin sağlayarak kamu borç stokunu makul seviyeye indirmek ve istikrarlı büyüme ortamını oluşturmaktır. Titizlikle uygulanan bu politika sayesinde 2003 yılında hedeflere ulaşıldı, 2004 yılında ulaşılıyor ve 2005 yılında da ulaşılacaktır. Ekonomimiz 2003 yılında hedeflenenin üstünde büyüme gösterdi, 2004 yılında hedeflenen yüzde 5'in oldukça üstünde bir büyüme gösterecektir. 2005 yılında ise yüzde 5 oranında bir büyüme hedefliyoruz.'' Unakıtan, iktidara geldikleri ilk günden itibaren sosyal, siyasi ve ekonomik alanda yeni bir anlayışa dayanan reform sürecinin başlattıklarına dikkati çekerek, ''Milletimizin özveriyle desteklediği bu sürecin olumlu sonuçlarını hep beraber görmeye başladık. Yakaladığımız bu başarıyı geri dönülmez biçimde kalıcı hale getirmek ve geçmişte yaşadığımız sıkıntıları tekrar yaşamamak, tekrar dibe vurmamak için milletçe çok dikkatli olmalı ve aynı azim ve gayretle çalışmaya devam etmeliyiz'' görüşünü ifade etti. 
     Türkiye'nin güçlü ve istikrarlı bir ekonomiye sahip olması için çabaladıklarını, mali disiplinin de bunun içinde olduğunu vurgulayan Unakıtan, konuşmasını, ''Bütün sorunları çözüp geriye sorun kalmadığı iddiasında değiliz. Esasen böyle bir durum da mümkün değildir. Zira sorunlar toplumsal hayatın doğal sonucudur. Sorunlar dün de vardı, bugün de vardır, yarın da olacaktır. Milletimizin desteği sayesinde aşamayacağımız hiçbir sorun yoktur'' diye tamamladı. 
     

     
</TEXT>
</DOC>
