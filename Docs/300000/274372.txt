<DOC>
<DOCNO> 274372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sontur42.html </URL>
<DATE> 2004/09/23/ </DATE>
<TIME> 19.46 </TIME>
<AUTHOR>  </AUTHOR>
<HEADLINE>
12 yaşındaki nişanlı kız okula gidemiyor 
</HEADLINE>
<TEXT>

     Erzincan'da, 12 yaşındaki Dilek Sisko'nun nişanlı olması ve nişanlısının da kendisine, okula gitmesine izin vermediğini söylemesi, kız çocuklarının okula gönderilmesi için çalışma yapan Milli Eğitim İl Müdürlüğü görevlilerini şaşırttı. 
     ''Haydi Kızlar Okula'' kampanyası çerçevesinde Erzincan Merkez'e bağlı Yoğurtlu Beldesi'nde çalışmalarını sürdüren görevliler, beldede yaşayan Dilek Sisko'ya 12 , okula gidip gitmediğini sordular. 
     Dilek Sisko, ilköğretim 5. sınıfa kadar eğitim gördüğünü, ancak nişanlısının izin vermemesi nedeniyle artık okula gidemediğini söyledi. 
     Dilek'in küçük yaşta nişanlı olmasına şaşıran ve yeniden okula dönmesini sağlayamayan görevliler, daha sonra aynı mahallede, 10 çocuğu ve 18 torunuyla yaşayan Rıza Koç'u, 3 torununu okula göndermesi için ikna etmeye çalıştılar. Ancak Koç, Milli Eğitim Müdürlüğü görevlilerinin ısrarlarını, ''sonra bakarız'' diyerek geçiştirdi. 
     Aynı bölgede çalışmalarını sürdüren görevliler, okula gönderilmediğini tespit ettikleri 13 yaşındaki Çiğdem Kındal'ın okula gönderilmesini sağlayabildiler. 
     
</TEXT>
</DOC>
