<DOC>
<DOCNO> 290728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/dunya/dun01.html </URL>
<DATE> 2004/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkencede ölüm itirafı 
</HEADLINE>
<TEXT>


Amerikan askerlerinin, Aralık 2002'de Afganistan'daki Bagram Üssü'nde gözaltında tutulan 2 Afgan'ı döverek öldürdükleri resmen kabul edildi 

YASEMİN ÇONGAR Washington 


ABD, Afganistan'daki Bagram Üssü'nde bulunan 2 tutuklunun Amerikan askerleri tarafından, "gözaltında dayak sonucu öldürüldüklerini" kabul etti. 
Irak'taki Ebu Gıreyb Cezaevi'nde, tutuklulara işkence ve kötü muamele yapıldığının ortaya çıkmasının ardından basının ilgi göstermeye başladığı iddialar, ABD Kara Kuvvetleri'nin resmi raporuyla doğrulandı. 
Toplam 2 yıl süren soruşturma sonucunda önceki gün açıklanan rapora göre, Bagram Üssü'nde 4 Aralık ve 10 Aralık 2002 tarihlerinde, 2 ayrı hücrede meydana gelen ölümlerin nedeni "bacaklara şiddetli darbe sonucu travma" olarak belirlendi. Raporu basına aktaran Pentagon yetkilileri, tutukluların sadece bacaklarına vurulmasının "vücudun başka yerlerinde görünür iz bırakmama çabasından kaynaklanmış olabileceğini" bildirdiler. 
Raporda, toplam 28 Amerikan askerinin adı, gözaltındaki ölümlerle ilgili olarak gündeme geldi. Ancak yetkililer, 5 ya da 6 askerin "kasıtsız adam öldürme, saldırı, kumpas ve gözaltında kötü muamele" dahil bir dizi suçtan ağır ceza istemiyle yargılanmasının beklendiğini açıkladılar. 
Söz konusu askerler arasında subayların da bulunduğu, en yüksek rütbelilerin ise 2 yüzbaşı olduğu belirtiliyor. 


</TEXT>
</DOC>
