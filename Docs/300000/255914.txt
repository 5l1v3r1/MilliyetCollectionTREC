<DOC>
<DOCNO> 255914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sonsiy04.html </URL>
<DATE> 2004/07/16/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İllerdeki vali yardımcılarının sayısı düşürüldü... 
</HEADLINE>
<TEXT>

     ''Mülki İdare Amirleri Atama, Değerlendirme ve Yer Değiştirme Yönetmeliği''nde değişiklik yapıldı. 
     Değişiklik, Resmi Gazete'nin bugünkü sayısında yayımlanarak, yürürlüğe girdi. 
     ''Müsteşar, müsteşar yardımcısı, genel müdür ve bu seviyedeki birim başkanları, mülkiye müfettişleri, kaymakam adayları ve bakanlık müşavirleri'' dışındaki meslek mensuplarını kapsayan yönetmeliğe göre, meslek mensuplarının atama, değerlendirme ve yer değiştirmelerinde ''hizmet gerekleri, sicil, liyakat ve kıdemin'' yanı sıra ''performans'' da dikkate alınacak. 
     Yönetmelik değişikliğine göre, hizmet sürelerindeki şartlardan olan ''iki yıl vali yardımcılığı'' yapma zorunluluğu kaldırıldı. 
     Yer değiştirme zamanı, 6. sınıf ilçe hizmetinde ikinci yılını tamamlayan meslek mensuplarının 6. sınıf hizmet süresi, hizmet gerekleri ve ihtiyaç bulunması halinde bir yıl daha uzatılabilecek. 
     Yer değiştirme zamanları bir ay önceye alındı. Buna göre, yer değiştirme kararnamesi meslek mensuplarının en geç Eylül ayı yerine Ağustos ayında görevlerine başlayabilecekleri zamana göre düzenlenecek. 
     
     VALİ YARDIMCILARI 
     Yönetmelikle, illerdeki vali yardımcılığı kadroları yeniden belirlendi. 
     5 yıl içinde gerçekleştirilmesi öngörülen yeni düzenlemeye göre, İstanbul'da 23 olan vali yardımcılığı kadro sayısı 15'e, Ankara'da 19 olan kadro sayısı 12'ye, İzmir'de 18 olan kadro sayısı 10'a düşürüldü. 
     Diğer illerin vali yardımcılığı kadrosu ise şöyle 
     ''Adana 7, Adıyaman 3, Afyon 4, Ağrı 4, Amasya 4, Antalya 8, Artvin 4, Aydın 5, Balıkesir 7, Bilecik 3, Bingöl 3, Bitlis 3, Bolu 4, Burdur 4, Bursa 8, Çanakkale 4, Çankırı 4, Çorum 5, Denizli 6, Diyarbakır 6, Edirne 5, Elazığ 4, Erzincan 4, Erzurum 5, Eskişehir 6, Gaziantep 6, Giresun 4, Gümüşhane 3, Hakkari 3, Hatay 5, Isparta 4, Mersin 7, Kars 3, Kastamonu 4, Kayseri 6, Kırklareli 6, Kırşehir 4, Kocaeli 7, Konya 7, Kütahya 4, Malatya 5, Manisa 6, Kahramanmaraş 4, Mardin 3, Muğla 6, Muş 3, Nevşehir 4, Niğde 4, Ordu 4, Rize 3, Sakarya 6, Samsun 6, Siirt 3, Sinop 3, Sivas 5, Tekirdağ 6, Tokat 4, Trabzon 5, Tunceli 3, Şanlıurfa 5, Uşak 4, Van 4, Yozgat 4, Zonguldak 4, Aksaray 3, Bayburt 3, Karaman 3, Kırıkkale 5, Batman 4, Şırnak 4, Bartın 3, Ardahan 3, Iğdır 4, Yalova 4, Karabük 3, Kilis 4, Osmaniye 3 ve Düzce 3.'' Değişikliğe göre, savaş, seferberlik, doğal afet ve benzeri hallerde, atamaya neden olan hal ve etkilerin devamı süresince, belirlenen sayının altında ve üstünde vali yardımcısı atanabilecek. 
     
     EŞ DURUMU 
     İçişleri Bakanlığı merkez teşkilatındaki görevlendirmelerde çeşitli kriterler uygulanacak. Bu görevlendirmelerde, geçmişte sadece 6. sınıf ilçe hizmeti yapma şartı aranırken, yeni düzenlemeye göre, merkez teşkilatında şube müdürlüklerinde görevlendirilmek için en az 8 yıl kaymakamlık veya vali yardımcılığı, daire başkanlıklarında görevlendirilmek için ise en az 10 yıl bu görevlerde bulunmak gerekecek. 
     Değişikliğe göre, atamalarda, sadece ''koca''nın durumu belirleyici olmayacak. ''Meslek mensuplarında, kocaya bağlı olarak atanma esastır'' hükmü değiştirilerek, ''Meslek mensuplarında, eşe bağlı olarak atanma esastır'' ibaresi getirildi. 
     
</TEXT>
</DOC>
