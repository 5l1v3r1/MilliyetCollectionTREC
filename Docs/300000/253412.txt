<DOC>
<DOCNO> 253412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sonyas06.html </URL>
<DATE> 2004/07/06/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Boğalar için çıplak protesto 
</HEADLINE>
<TEXT>

     Yaz geldi, İspanya, birbirinden ilginç ve çılgın festivallere tanıklık etmeye başladı. Bunlardan biri de Denia'da düzenlenen ve izlemek için binlerce turistin akın ettiği festival. 
     İspanya'nın sahil kentlerinden Denia'da, "kentin koruyucu azizleri" için düzenlenen festivale katılan bir genç, kendisini kovalayan boğanın gazabından kurtulmak için denize atlıyor. 
     
     BOĞALAR DENİZE 

     Her yıl düzenlenen festivalde, arenadan salınan boğaların önünde koşan gençler, boğaları limana kadar peşlerinden getirerek denize düşürmeye çalışıyor. 
     Denize düşen boğalar, limanda bekleyen teknelerce sağ salim kıyıya çıkarılıyor. Sahilde toplanan vatandaşlar da bu gösteriyi ilgiyle izliyor. 
     
     PROTESTOCULAR DA SAHİLDE 

     Ancak bu yıl gösteri kadar, törenlerin hayvan haklarına aykırı olduğunu öne sürerek çıplak protesto yapan eylemciler de ilgiyle izlendi. 
     Boğaların suya atılmalarına kızan eylemciler, çıplak bedenlerini, protesto sloganları yazılı pankartlarla kapatıp fotoğrafçılara poz verdiler. 
     



     
</TEXT>
</DOC>
