<DOC>
<DOCNO> 275328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonsiy09.html </URL>
<DATE> 2004/09/27/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Baykal İmar ve çevre konusunu Anayasa Mahkemesi'ne götüreceğiz 
</HEADLINE>
<TEXT>

     CHP Genel Başkanı Deniz Baykal, imar ve çevre konusundaki yeni düzenlemelerde, ''vahim'' yanlışlıklar yapıldığını savunarak, konuyu, Anayasa Mahkemesi'ne götüreceklerini bildirdi. 
     Baykal, partisinin genel merkezindeki Parti Meclisi toplantısına gelişinde, gazetecilerin sorularını yanıtladı. 
     CHP'nin dünkü TCK görüşmelerinde AK Parti'ye yönelik suçlamaları anımsatılarak, bundan sonra AK Parti ile mutabakat yapıp yapmayacağının sorulması üzerine Baykal, dünkü Meclis çalışmalarının, hem sevindirici hem de üzüntü verici yönleri olduğunu söyledi. TBMM'nin, TCK gibi önemli ve büyük bir yasayı, çok hızlı bir çalışmayla ve temel işbirliğini koruyarak gerçekleştirdiğine işaret eden Baykal, ''Bu Türkiye'nin yeni ve önemli bir temel yasayı, kendi deneyimlerini değerlendirerek, kendi çabasıyla ortaya koyması açısından büyük önem taşıyor, sevindirici bir sonuçtur'' dedi. 
     Baykal, yasanın, zaman içinde uygulanacağını ve ortaya çıkacak ihtiyaçlara göre yeniden değiştirilip, olgunlaştırılacağını ifade etti. 
     Tasarının, hızla ve bu dönemde yasalaşmasının, Türkiye'nin uluslararası ilişkilerine de önemli katkılar getirdiğine işaret eden Baykal, ''AB ile aramızdaki tıkanıkların açılmasına yardımcı oldu'' dedi. 
     
     ''ANKARA'DAKİ KRİZ, ANKARA'DA ÇÖZÜLEBİLİRDİ'' 
     Zinanın, Türkiye'nin AB ile ilişkilerinde çok önemli bir kriz konusu haline geldiğini, bu konunun dışarıdan baskı gelmeden çözülmesini istediklerini ancak CHP'ye rağmen bu krizin çıktığını savunan Baykal, şöyle devam etti 
     ''İktidar bu konuda çok dikkatsiz, çok yanlış bir tavır içine girdi. Ankara'da el atılan kriz Brüksel'de çözüldü. Halbuki Ankara'da yapılan kriz, Ankara'da çözülebilirdi, çözülmeliydi. Brüksel'e gitmemeliydi. Brüksel'de çözüldü. Bu, Türkiye'nin uluslararası ilişkilerine olumsuz unsurlar getirdi. Yani bir güven problemi, bir inanılırlık problemi ortaya çıktı. Ekonomide ciddi sorunlar, sıkıntılar oluştu. Bunun altında yatan CHP ile hükümetin oluşturduğu mutabakatı bozmuş olmasıdır. Bunu sürdürme kararlılığını gösterememiş olmasıdır.'' 
     
     ''GİZLİ İMAR AFFI'' 
     İktidarın, dışarıda sözüne güvenilmeyen, her zaman her şeyi yapabilecek bir iktidar görüntüsü vermeye başladığını, CHP ile oluşturdukları mutabakatı istedikleri anda bozabileceklerini düşündüğünü ileri sürdü. 
     O zaman mutabakatın anlamının bulunmadığını, iktidarın güvenilirliğinin ciddi şekilde zedelendiğini öne süren Baykal, ''Ne için bunu yapıyorlar İki konuda kendi istediklerini elde edebilmek için. Nedir o konular İmar ve çevre konusunda yeni düzenleme'' dedi. 
     Baykal, her iki konunun da vahim yanlışlıklar içerdiğini, Türkiye için tehlikeli sonuçlar doğurabilecek nitelikte yanlışlıklar oluşturduğunu savundu. İmar konusunda dün alınan kararla gizli bir imar affının çıktığını ifade eden Baykal, ''İmar konusunda yapılan yanlışlıklar cezalandırılıyor izlenimi verilirken TCK'nın içine yerleştirilen bir düzenlemeyle maalesef imar suçları gizli olarak affedilmiştir'' dedi. 
     Af kanununun çıkabilmesi için üçte ikilik çoğunluğa ihtiyaç olduğuna dikkati çeken Baykal, dün nitelikli bir çoğunluk olmadan af yasası çıkarıldığını, bunun Anayasa'ya aykırı olduğunu savundu. Baykal, CHP'nin konuyu Anayasa Mahkemesi'ne götüreceğini bildirdi. 
     Baykal, iktidarın, dar çıkar gruplarını kucakladığını, Türkiye'yi Anayasa'ya aykırı bir düzenlemeyle, bir imar skandalıyla karşı karşıya bıraktığını iddia etti. 
     CHP Genel Başkanı Baykal, çevreye yönelik suçları cezalandırılabilir olmaktan çıkarmaya yönelik bir düzenlemenin de getirildiğini, bunu da Anayasa Mahkemesi'ne götürmeyi düşündüklerini kaydetti. 
     Baykal, çevreyi kirleterek iş yapan kuruluşların, yandaş firmaların, hükümet üzerinde etkili olduğunun anlaşıldığını ileri sürdü. 
     
</TEXT>
</DOC>
