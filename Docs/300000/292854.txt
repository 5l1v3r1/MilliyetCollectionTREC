<DOC>
<DOCNO> 292854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sonspo13.html </URL>
<DATE> 2004/11/28/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Özberk Formasını giydiğim Ankaragücü'nde olmaktan çok mutluyum 
</HEADLINE>
<TEXT>

     Ankaragücü'nün yeni teknik direktörü Sakıp Özberk, 40 yıl önce formasını giydiği Ankaragücü'nün teknik direktörlüğünü yapmaktan dolayı çok mutlu olduğunu söyledi. 
     Galatasaray yenilgisi sonrası görevine son verilen Reha Kapsal'ın yerine getirilen Sakıp Özberk, yeni takımıyla ilk antrenmanına çıktı. 
     Cemal Aydın Spor Kompleksi'nde gerçekleştirilen antrenman öncesi yaptığı açıklamada, Ankaragücü'nün ligdeki durumunun hiç iyi olmadığını belirten Özberk, ekip çalışması yaparak ikinci yarıya çok iyi girmeyi amaçladıklarını söyledi. 
     İlk yarının bitimine 3 hafta kala görevi devraldığını ve zorlu bir dönemeçten geçeceklerini ifade eden Özberk, şunları kaydetti 
     ''Ankaragücü'nü dışarıdan tanıyordum. İçeride olmak farklı. Takımı tanımak için zamana ihtiyacım var. Esas sıkıntım, sakat oyuncular ve PAF takımından gelenleri tanımamam. İlk yarı sonuna kadar takımdaki eksikler belirlenecek. Ara transferde yapılacak takviyeler ve sakatların iyileşmesiyle 2. yarıda taraftarlarımıza kaliteli bir futbol seyrettiriceğimize inanıyorum.'' Bu arada, Belçika'nın Charleroi takımından denenmek üzere getirilen 25 yaşındaki Sierra Leoneli Mustafa hakkında yönetimin daha sonra karar vereceği öğrenildi. 
     
</TEXT>
</DOC>
