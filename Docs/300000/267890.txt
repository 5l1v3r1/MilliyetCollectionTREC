<DOC>
<DOCNO> 267890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonspo24.html </URL>
<DATE> 2004/08/31/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Tekvandoda kırık bilekle gümüş alan Bahri ameliyat olacak .. 
</HEADLINE>
<TEXT>

     Atina 2004 Olimpiyatları'nda, sol bileği kırık olmasına rağmen, 80 kiloda tekvando dünya ikincisi olan Bahri Tanrıkulu, Isparta Süleyman Demirel Üniversitesi SDÜ Tıp Fakültesi Hastanesi'nde ameliyat edilecek. 
     Tanrıkulu, SDÜ Rektörü ve Türkiye Tekvando Federasyonu Asbaşkanı Prof. Dr. Metin Lütfi Baydar'la birlikte hastanede basın toplantısı düzenledi. 
     Kırık bilekle müsabakalara çıkmanın zor olduğunu ifade eden Tanrıkulu, ''Ben orada milletim için podyuma çıktım. Metin ağabeyimin orada olması bana büyük bir moral destek sağladı. Onun uyguladığı tedaviyle ağrımı daha az hissettim. Gönlüm altın madalyadan yanaydı, ancak bu şartlarda aldığım gümüş madalya benim için altından daha kıymetli'' dedi. 
     Prof. Dr. Baydar da bileğinin kırık olduğunu önceden bilmelerine rağmen Tanrıkulu'nun talebi üzerine lokal anesteziyle yarışmasına izin verdiklerini, bunun çok büyük bir özveri olduğunu söyledi. 
     Baydar, olimpiyatlarda katıldığı ilk müsabakada sol bileğinde kırık oluşan Bahri Tanrıkulu'nu bugün ameliyat edeceğini belirtti. 
     
</TEXT>
</DOC>
