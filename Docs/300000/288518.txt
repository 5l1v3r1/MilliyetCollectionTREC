<DOC>
<DOCNO> 288518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/yazar/akyol.html </URL>
<DATE> 2004/11/13/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Filistin'den Oslo'ya 
</HEADLINE>
<TEXT>


MERHUM Arafat'ın Kahire'deki cenaze törenine dünya devletlerinden İsrail'i rahatsız edecek düzeyde katılım oldu. Ama Arapların beklentilerinin de altında 
Demek ki, iki taraf da dünyanın tam desteğine sahip değiller 
Bir gözlem daha Arap kitleleri galeyan halinde olduğu için cenaze töreni 'halksız' yapıldı. Öfkeli kitleler nasıl patlardı bilinmez 
Demek ki, Filistin faciası Arap dünyasını çok tahrik ediyor. Terörü durdurmak için Felluce'yi tepelemekten önce Filistin'de elli yıldır kanayan yarayı sarmak lazım 
Cenaze törenine Türkiye Başbakan ve Dışişleri Bakanı'yla, çok yüksek düzeyde katıldı iyi de etti. 
Türkiye, İsrail'in kurulmasına ve bir milyon Arabın sürgün edilmesine yol açan 29 Kasım 1947 tarihli BM oylamasından başlayarak daima Araplara destek olmuştur aynı zamanda İsrail'le dosttur. Cenazeye yüksek düzeyli katılım, bölgeye olan kuvvetli ilişkilerimizin ifadesidir. 

FİLİSTİN'DE 1918 yılında Yahudi nüfusu 84 bindi. Toprak alımları ve göçlerle 1947 yılında 680 bine çıktığında Arap nüfusu 1 milyon 270 bindi. 
Yahudiler bu nüfusla 14 Mayıs 1948'de devlet kurdular. Hemen ertesi gün Mısır, Ürdün ve Suriye orduları İsrail'e yürüdü. 75 bin kişilik İsrail ordusu hepsini püskürttü ve İsrail işgallerle yüzölçümünü 1.5 kat büyüttü Yüz binlerce Filistinli sürüldü 
1967'de ve 1973'te de Arap - İsrail savaşları oldu ve hepsinde, BM kararlarını hiçe sayan İsrail işgallerle ve yeni göçmenlerle büyüdü ABD'nin müthiş desteğiyle tabii... 
Bugün Filistin'in hemen tamamı 5 milyon nüfuslu İsrail'in işgali altındadır. 
Bu trajik tarih Araplarda derin bir haksızlık duygusu ve öfke yaratıyor. İşte gencecik insanlar tanklara karşı ölüme koşuyor. 
Ama aynı tarih bir şey daha gösteriyor İsrail bölgede kökleşmiştir. 35 asırlık bir özlemin gücü vardır bu kökleşmede... Musevi dini 35 asır süreyle İsrailoğullarının dilini, kimliğini ve siyasi 'vaat edilmiş topraklar' özlemini yaşatmıştır. 

İKİ taraf da derin köklere sahip olduğu için çatışma da köklü... Ama iki taraf da artık görmüş olmalıdır ki, öbürünün varlığını tanımaktan, karşılıklı tavizlerle orta yolda uzlaşmaktan başka çözüm yok 
Bu fırsat Eylül 1995'te 'Oslo Anlaşması' ile yakalanmıştı ABD'nin başında Bush değil Clinton vardı İsrail'in başında 'kasap' Şaron değil, büyük devlet adamı İzak Rabin ve beri tarafta da Arafat. 
Nobel Barış Ödülü'nü de almışlardı. 
O fırsatın kaçmasının sorumlusu Arafat'tır ama bunun yaptırımı Şaron'un 'kasaplığı' olmamalıydı. 
Şimdi yeniden "Oslo ruhu"na dönmekten başka yol gözükmüyor. 
İsrail'in korkunç askeri ve teknolojik gücü... Filistinlilerin intihar saldırıları... Ama karşı tarafa boyun eğdiremiyorlar. Uzlaşmaktan başka çareleri yok. 
Umut verici bir tablo 'Milli lider'den sonra Filistinliler kurumlarını ve kurallarını işleterek yönetim değişikliği yapabildi. Bunu kaç Ortadoğu ülkesi yapabilir 
"Kurumlar ve kurallar"la yeni Filistin yönetimi 'Oslo ruhu' için yeni bir fırsattır. 
Fakat beri tarafta Bush'un Clinton gibi davranması şart 
Hele İsrail'de Şaron'un 'kasap' siyaseti yerine "İzak Rabin çizgisi"nin egemen olması şart 
Ümit edelim öyle olsun. 



</TEXT>
</DOC>
