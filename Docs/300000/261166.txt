<DOC>
<DOCNO> 261166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonspo26.html </URL>
<DATE> 2004/08/06/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Del Bosque Rekabetin ön planda olduğu bir takım oluşturduk... 
</HEADLINE>
<TEXT>

     Beşiktaş Teknik Direktörü Vicente Del Bosque, yeni sezon öncesi beklentilerinin büyük olduğunu belirterek, ''Rekabete açık bir ortam yaratma hedefindeyiz. Çalışmalarımızı bu şekilde yaptık ve rekabetin ön planda olduğu bir takım oluşturduk'' dedi. 
     Del Bosque, kulübün resmi internet sitesinde yaptığı açıklamada, 40 günü aşkın süredir iyi çalıştıklarını, ancak Galatasaray, Fenerbahçe ve Trabzonspor'a oranla çok yeni bir takım olduklarını kaydederken, Beşiktaş'ın, yeni bir hoca ve yeni oyuncularla lige başlayacağını ifade etti. 
     Ligin ilk maçında yarın karşılaşacakları Malatyaspor'da da yeni bir antrenör ve oyuncular bulunduğunu hatırlatan Del Bosque, hazırlık maçında alınan sonuçların lige her zaman aynı şekilde yansımayabileceğini dile getirdi. 
     Del Bosque, şunları kaydetti 
     ''Beşiktaş olarak şu anda lige hazır durumdayız. Lig yarın başlıyor ve herşeyi orada göreceğiz. İyi çalıştık ve bunun doğrultusunda ligle ilgili beklentilerimiz var. Takım olarak iyi bir ruh hali içindeyiz. Tüm futbolcularım kafa olarak lige hazır. Ronaldo'yu hastalığı, Tümer'i cezası nedeniyle Malatyaspor maçı kadrosunun dışında bırakmamız gerekti. Malatya'ya götürdüğümüz futbolcuların, şu an için en iyi durumdaki oyuncular olduğunu düşünüyorum.'' Del Bosque, yeni transfer Juanfran'ı ''Oldukça güçlü ve tam anlamıyla bir takım oyuncusu'' diye tanımlarken, ''İlk günden bu yana Beşiktaş'a gelmeyi çok istedi. Bu da bizim için çok önemliydi. İlerleyen günlerde takımımızın sol tarafında bizim için büyük işler yapacaktır'' şeklinde görüş belirtti. 
     
</TEXT>
</DOC>
