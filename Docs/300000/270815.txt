<DOC>
<DOCNO> 270815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/ekonomi/eko06.html </URL>
<DATE> 2004/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk eurobondlarına Fitch'ten B notu 
</HEADLINE>
<TEXT>


EKONOMİ SERVİSİ 

Uluslararası kredi derecelendirme kuruluşu Fitch, Türkiye'nin beş yıl vadeli yeni eurobondlarının notunu B olarak belirledi, görünümünü ise pozitif olarak teyit etti. Toplam ihraç miktarları 500 ile 750 milyon euro arasında olması beklenen eurobondlar B olarak değerlendirilirken, dış görünüm 25 Ağustos 2004 tarihinde pozitife çevrilmişti. Türkiye'nin temel ekonomik göstergelerinde ilerleme kaydedilmesinin pozitif görünümde etkili olduğunu belirten Fitch, IMF ile ilişkilerde de daha açık ve net hedefler bulunmasının görünüm konusunda belirleyici olduğunu kaydetti. Yapılan açıklamada, 2005 yılında mali finansman konusunda özellikle uluslararası faiz oranlarının artma eğilimi göstermesinin ve IMF'ye yapılacak büyük ölçekli geri ödemelerin ciddi sıkıntılara neden olabileceği dile getirildi. 

600 milyon euroluk ihraç 
Öte yandan, Türkiye'nin bu yılki dördüncü eurotahvil ihracına yakın kaynaklar yaptıkları açıklamada, beş yıllık euro cinsi tahvilin getirisinin yüzde 5.75, borçlanma miktarının da 600 milyon euro olarak gerçekleştiğini söyledi. Bazı bankacılar, gelen teklifin 1.2 milyar euro düzeyinde olabileceğini söylediler. İşlemi JP Morgan ile ABN Amro gerçekleştirdi. 


</TEXT>
</DOC>
