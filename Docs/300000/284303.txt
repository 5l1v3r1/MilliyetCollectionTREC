<DOC>
<DOCNO> 284303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/yazar/guclu.html </URL>
<DATE> 2004/10/29/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Öğrenciler işte bu yüzden sıfır alıyor 
</HEADLINE>
<TEXT>


Müdür yardımcılığı için yapılan sınavda, öğretmenler resmen döküldü. Sınava giren 46 bin öğretmenden sadece 2 bin 732'si yüzde 5.8'i başarılı olabildi. 
Sınava katılan öğretmenlerden 2'si sıfır, biri 0-10 arası, 5'i 10-20 arası, 44'ü 20-30 arası, 1124'ü 30-40 arası, 8 bin 847'si 40-50 arası, 20 bin 106'sı 50-60 arası, 13 bin 662'i 60-70 arası, 2 bin 663'ü 70-80 arası, 69'u da 80-90 arası puan aldı. 90-100 arası puan alan ise çıkmadı. 
Sınava giren öğretmenler de tıpkı öğrenciler gibi mazeret üretiyorlar. Sorular çok zordu diyenden, alan dışı sorular vardı şikayetine kadar ne ararsanız var. 
Haklı olabilirler. Ama öğrencilere yapılan sınavlar için de tüm bu gerekçeler geçerli. 
Yukarıdaki tabloya baktığımızda ÖSS ve LGS'de 100 bine yakın öğrencinin neden sıfır puan aldığına şaşırmamak gerekiyor. Öğretmenler buysa, öğrencilerin farklı olması beklenemez yorumları yapılıyor. 
Sınavlar tek ölçü mü Elbette olmamalı. Ama eğer milyonlarca öğrencinin kaderini bu sınavlara göre belirliyorsanız, bu sınavlar ciddiye alınmalıdır. Eğer ölçme - değerlendirme açısından zaafları varsa o zaman, ciddi anlamda değişikliğe gidilmelidir ki bu yönde de bugüne kadar hiçbir adım atılmış değil. 
Tıpkı ÖSS ve LGS sonuçları gibi yönetici seçme sınavı sonuçları da enine boyuna irdelenmeli ve gereği neyse o yerine getirilmelidir. Sınavın içeriğinde bir yanlışlık varsa o düzeltilmeli yok eğer öğretmenler gerçekten başarısız ise hizmet içi eğitime alınmalıdır. Hem de hiç zaman geçirmeden. 
Ha bu arada, sadece yönetici olacakların değil, tüm öğretmenlerin gireceği yeterlilik sınavı da bir an önce getirilmelidir. 

LGS değişiyor Liselere Giriş Sınavı LGS'de de önemli değişiklikler söz konusu. LGS ile kolejler sınavının birleşeceği daha önce açıklanmıştı. Şimdi ise tercihlerin, tıpkı üniversiteye girişte olduğu gibi sınav sonuçları açıklandıktan sonra yapılacağı duyuruldu. 
Önemli bir gelişme. Öğrenci ve veliler, boş yere telaştan kurtulacaklar ve artık kapı kapı dolaşmayacaklar. 
Ama değişiklikler yapılırken bazı önlemlerin de alınmasında yarar var. Örneğin nakillerin önüne nasıl geçilecek Yeni uygulamaya göre il sınırlaması kaldırılacakmış yani isteyen istediği ildeki tüm okulları seçebilecekmiş. Bu durumda düşük puanla Anadolu'daki herhangi bir liseye giren öğrencinin Ankara, İstanbul, İzmir'deki en iyi okullara nakilleri nasıl önlenecek 
Üniversiteler bu istismarı, puan şartı koyarak önlediler. Örneğin herhangi bir öğrenci A okulundan B okuluna nakil olmak istiyorsa, o okulun puanını alma şartı getirildi. Yoksa nakil olamıyor. Anadolu liseleri ve kolejler için de bu şart bir an önce öngörülmelidir. Yoksa değişiklikler yarardan çok zarar getirebilir. 
Bu arada henüz telaffuz edilmiyor ama ilköğretim mezuniyet ortalaması da sınav ortalamasına eklenebilir. ÖSS'de olduğu gibi. İşte bu tam anlamıyla tüm dengeleri altüst edebilir. 
Süper liselere girişte görüldü. Eskiden 5 üzerinden 5'le mezun olan öğrenci bulmak mümkün değilken, şimdi yüzlercesi ortalarda geziyor. Bir okulda 5 ortalamayla mezun olanın bir başka okulda 3 tutturması hiç de kolay olmuyor. 
Özetin özeti Şikayet konusu olan sınav sisteminde elbette değişikliğe gidilmeli. Ama bu yapılırken çok dikkatli olunmalı. Bir taraf düzeltilirken öte taraf bozulmamalıdır... 



</TEXT>
</DOC>
