<DOC>
<DOCNO> 290083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sondun10.html </URL>
<DATE> 2004/11/19/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
BBC Türkçe Servisi 65. yaşını kutluyor... 
</HEADLINE>
<TEXT>

     İngiliz yayın kuruluşu BBC'nin radyo yayıncılığı yapan Türkçe Servisi, yayın hayatına başlamasının 65. yıldönümünü kutluyor. 
     BBC Türkçe servisinin ilk yayınını 65 yıl önce 20 Kasım günü yaptığını hatırlatan bölüm Müdürü Hüseyin Sükan, ''65. yılımızda internetten verdiğimiz hizmeti genişleterek, cep telefonları için haber servisi başlatarak, Brüksel çıkışlı haber ve analizleri çoğaltarak daha dinamik bir hizmet sunuyoruz'' dedi. 
     ''Günümüzde dünyanın herhangi bir köşesindeki gelişmeler, başka bölgelerde yaşayan insanların yaşamını doğrudan etkileyecek sonuçlar doğurabiliyor'' diyen Sükan, son yıllarda dinleyicilerin dış haberlerle daha fazla ilgilendiğini, BBC'nin de bu talebi karşılayabilmek için devamlı değişim içinde olduğu söyledi. 
     Sükan, ''65 yıllık tecrübe, BBC gibi saygın bir kuruluşun geliştirdiği yayın ilkeleri ve dinleyicilerimizin ilgisi, yeni atılımlar için en büyük enerji kaynağımızdır'' dedi. Şu anda dünya gündeminin başındaki gelişmelerin hemen hepsinin Türkiye'yi yakından ilgilendirdiğini belirten Sükan, şunları kaydetti 
     ''2004 yılında Türkiye'yi yakından ilgilendiren birçok gelişmeye tanık olduk. Irak savaşı, Ortadoğu'daki gelişmeler, Avrupa'nın genişlemesi ve Türkiye'nin adaylık süreci radyo dinleyicisi ve internet okuyucusu tarafından yakından izlendi. Radyo programlarımızda, internet sitemizde tüm bu konuları giderek daha ayrıntılı işliyoruz. Haberlerin yanı sıra radyoda özel programlar, internette özel dosyalar hazırlıyoruz. BBC Türkçe, haberleri, güvenilir ve düşündürücü analizlerle destekleyerek eksiksiz bir hizmet sunmaya önem veriyor.'' 
     
     İNTERNETTE İNGİLİZCE DERSLERİ 
     Radyo yayıncılığının yanı sıra diğer alanlarda verdiği çeşitli hizmetlerle de dikkati çeken BBC, bu yıl tasarımı ve içeriği yenilenen ve devamlı güncellenen internet sitesi ''BBCTurkish.com'' ile haberlerin dışında İngilizce dersleri de sunmaya başladı. BBC Türkçe servisinin en çok ilgi gören internet hizmetlerinden biri olan İngilizce derslerinin bir bölümü radyodan internet için uyarlandı. 
     Bilgisayardan dinlenebilen beş dakikalık paketlerden oluşan ve ''Günlük Yaşamda İngilizce'' adı verilen bu bölüm, çok kullanılan pratik cümle yapılarını öğretiyor. Bunun yanı sıra her hafta öne çıkan bazı haberlerin İngilizce seslendirilmiş halini ve metinlerini içeren ikinci bir ders programı bulunan BBC Türkçe Servisi, bu bölümde de dinleyicilerine İngilizce telaffuz konusunda yardımcı olmayı hedefliyor. 
     Her yıl önemli olayları ince ayrıntılarıyla dinleyicilerine sunmayı hedefleyen BBC Türkçe Servisi, bu yıl da radyo için özel programlar hazırladı. Bu programlar arasında Kıbrıs ve Avrupa dosyaları, Türkiye ile Yunanistan arasında 1923'te yapılan nüfus mübadelesinin öyküsünü anlatan ''İki Kere Yabancı'' adlı dizi ve dünyaca ünlü ressamları tanıtan Avrupa Resim Tarihi dizisi dikkati çekti. 
     BBC televizyonundan Türkçe'ye uyarlanan ''Kabusların Gücü'' adlı diziyse 11 Eylül sonrasındaki gelişmelerin, ''terörle savaş'' kavramının gerisine uzanıyor ve dünya çapında siyasetlere giderek daha egemen olan tehdit ve güvenlik algılamalarının elli yıllık gelişimini irdeliyor. 
     
     43 DİLDE YAYIN 
     Türkçe Servisi'nin de bir parçası olduğu BBC Dünya Servisi, 43 dilde yayın yapıyor. 
     BBC'nin Dünya Servisi'nin yanı sıra İngiltere içinde yayın yapan televizyon ve radyo kanallarıyla tüm dünyaya yayın yapan BBC World Televizyon kanalı da bulunuyor. 
     BBC Dünya servisinin tüm dünyada toplam 146 milyon dinleyicisi var. BBC'nin İngilizce internet sitesi de dünyada en fazla okunan haber siteleri arasında sayılıyor. 
     Dünyanın en büyük yayın kuruluşlarından biri olan BBC'nin geniş imkanlarından yararlanan BBC Türkçe Servisi, diğer birimler gibi dünyada 50'ye yakın merkezde 250 kadar BBC muhabirinin geçtiği haberlerle destekleniyor. 
     BBC Dünya Servisi'nin Londra'nın merkezinde bulunan binasında da az rastlanan türden bir işbirliği bulunduğu belirtiliyor. Yetkililer, İran'daki bir gelişmenin haberini Farsça bölümündeki muhabirlere, Libya'daki bir gelişmenin haberini Arapça servisinde çalışan muhabirlere danışarak hazırlamanın mümkün olduğuna dikkati çekiyor. 
     BBC Türkçe radyoda hafta içi her gün Türkiye saatiyle 07 00, 18 00 ve 22 30'te haber programları yayınlıyor. Programları canlı olarak BBC Türkçe'nin internet sitesinden, Türkiye'de NTV Radyo'dan ve kısa dalgadan dinlemek mümkün. 
     
</TEXT>
</DOC>
