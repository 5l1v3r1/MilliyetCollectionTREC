<DOC>
<DOCNO> 253754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/spor/spo06.html </URL>
<DATE> 2004/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bıçakçı ikna edildi 
</HEADLINE>
<TEXT>


CEMAL ERSEN 


FUTBOL Federasyonu başkanlığı için adı geçen UEFA Tahkim Kurulu Asbaşkanı Levent Bıçakcı adaylığını yarın resmen açıklayacak. 22 - 23 Temmuz'da yapılacak ertelenen olağan genel kurul ile ilgili çalışmalarını yoğun bir şekilde sürdüren Bıçakçı'ya şu ana kadar 12 süper lig kulübünün destek verdiği, Murat Aksu, Davut Dişli, Hasan Doğan, Serdar Gözaydın ve Levent Kızıl'ın da kendisiyle birlikte hareket ettiği bildirildi. 
ESKİ başkanlardan Şenes Erzik'in yeni oluşuma katkı sağladığı ifade edildi. Avrupa Futbol Şampiyonası'ndaki görevini tamamladıktan sonra iki gün önce İstanbul'a dönen Levent Bıçakçı'nın şu ana kadar temasa geçtiği kulüpler içerisinde sadece Ankaragücü Başkanı Cemal Aydın'dan olumsuz yanıt aldığı kaydedildi. Taban birliklerinin de adaylığı konusunda baskı yaptığı belirtilen Bıçakçı'nın yarın bir basın toplantısı düzenleyeceği açıklandı. 


</TEXT>
</DOC>
