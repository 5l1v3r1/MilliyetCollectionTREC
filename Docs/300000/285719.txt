<DOC>
<DOCNO> 285719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/soneko09.html </URL>
<DATE> 2004/11/03/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Ekim ayı enflasyonu bugün açıklanacak... İşte beklentiler... 
</HEADLINE>
<TEXT>

     Devlet İstatistik Enstitüsü, ekim ayı enflasyon rakamlarını bugün saat 16.30'da açıklayacak. Son aylarda enflasyon üzerinde etkili olan eğitim, kira ve sağlık harcamalarının yerini, akaryakıt zamları ve Ramazan ayında artan gıda fiyatlarının alması bekleniyor. Ağustos ve Eylül aylarında okulların açılmasının da etkisiyle eğitim ve kira fiyatlarındaki artış, düşüş trendindeki enflasyonun hız kesmesine neden olmuştu. Ekim ayında bu etkinin azalması bekleniyor, ancak bu kez akaryakıt zamları ve ramazan ayı nedeniyle artan gıda fiyatlarının etkisinden söz ediliyor. Bu noktada Ramazan ayı nedeniyle yaşanan fiyat artışlarının Ekim ayı enflasyonuna kısmen etki edebileceği, Kasım ayı enflasyonunu daha çok etkileyeceği söylenebilir. Yine teksil sektöründe "yeni sezon ve bayram" etkisinin de daha çok Kasım ayında hissedileceği söyleniyor. Ekonomi çevrelerinde "Ramazan ayı olmasaydı Ekim ayı rakamları daha düşük çıkardı" beklentisi yaygın. 
     
     BEKLENTİLER 

     Resmi Gazete'de yayımlanan 2005 yılı ekonomik hedeflere göre, 2004 yılı sonunda 12 aylık TEFE artış hızının yüzde 13.5, TÜFE artış hızının da yüzde 10 olarak gerçekleşeceği tahmin ediliyor. 
     Bankacılık çevrelerinde Ekim ayı rakamlarıyla ilgili olarak TÜFE'nin ortalama yüzde 1.43, TEFE'nin ise ortalama yüzde 1.76'lık değişim göstermesi bekleniyor. ''Çekirdek enflasyon'' olarak adlandırılan özel sektör imalat sanayinde ise beklenti ortalama yüzde 1.06. 
     Yılsonu TEFE tahmini ortalama yüzde 13.65, TÜFE tahmini ise ortalama yüzde 9 seviyelerinde bulunuyor. 
     
     GEÇEN AY BEKLENTİLERİN ÜZERİNDEYDİ 

     Geçtiğimiz ay açıklanan enflasyon rakamları, beklentilerin üzerinde çıkarak şaşkınlığa neden olmuştu. TEFE'de yüzde 1.85, TÜFE'de ise yüzde 0.94 artış kaydedilmişti. 
     Eylül ayı itibarıyla yıllık enflasyon TEFE'de yüzde 12.50 ile yılsonu hedefini aşarken, TÜFE'de yüzde 9.0 olmuştu.. 
     Çekirdek enflasyon yüzde 0.6 düzeyinde gerçekleşmişti. 
     
</TEXT>
</DOC>
