<DOC>
<DOCNO> 283371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun16.html </URL>
<DATE> 2004/10/26/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
The Independent İngiltere'de Rus casuslar cirit atıyor 
</HEADLINE>
<TEXT>

     İngiliz The Independent gazetesi, İngiltere'deki Rus casusluğunun soğuk savaş döneminde gözlenen seviyeye yakın bir seviyeye ulaştığını yazdı. 
     Gazetenin güvenlik ve hükümet kaynaklarına dayanarak verdiği haberde, 32 Rus diplomatının İngiltere'nin askeri, teknik ve siyasi kapasiteleri ile Rusya Devlet Başkanı Vladimir Putin'e eleştiri yönelten kişiler hakkında bilgi edinme girişiminde bulunma işine karıştığının saptandığı belirtildi. 
     Gazete, bir kaynağın, ''İngiltere'deki Rus casusluk seviyesi soğuk savaş dönemine yakın bir seviyeye ulaştı'' şeklindeki sözlerine de yer verdi ve haberde İngiliz iç istihbarat örgütü MI5'in İçişleri Bakanı David Blunkett'ı Rusların casusluk faaliyetlerindeki artış konusunda uyardığı kaydedildi. 
     İstihbarat kaynaklarından da görüş alan The Independent, İngiltere'deki Rus casus şebekesinin, eski KGB'nin ve askeri istihbarat servisi GRU'nun kısmen yerine geçen dış istihbarat servisi SVR tarafından denetlendiğini, SVR'nin 18 kadar ajanının ülkede diplomatik statüye sahip olduğunu da yazdı. 
     Haberde, İngitere'de 14 kadar Rus askeri istihbaratı GRU'nun ajanının da diplomat kimliği altında bulunduğu belirtildi. 
     
</TEXT>
</DOC>
