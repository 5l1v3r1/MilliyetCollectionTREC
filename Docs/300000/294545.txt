<DOC>
<DOCNO> 294545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sontur15.html </URL>
<DATE> 2004/12/03/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Arkadaş baskısı uyuşturucuya alıştırıyor 
</HEADLINE>
<TEXT>

     Ramazan ÇETİN DHA 

DENİZLİ Emniyet Müdürlüğü Narkotik Büro Amiri Keramettin Kaymak, uyuşturucuya başlama yaşının 14-15'e indiğini belirterek, gençlerin zehir tacirlerinin tuzağına düşmemeleri için arkadaş seçimine çok dikkat etmeleri gerektiğini söyledi. 
     Denizli Emniyet Müdürlüğü Narkotik Büro ve Milli Eğitim Müdürlüğü Rehberlik Araştırma Merkezi, lise son sınıf öğrencilerine yönelik Gençlerin zararlı akımlardan korunması' konulu seminer düzenledi. 
     İlk seminer Cumhuriyet Lisesi Spor Salonu'nda yaklaşık 500 öğrencinin katılımıyla yapıldı. Emniyet Müdürlüğü Narkotik Büro Amiri Keramettin Kaymak, öğrencilere uyuşturucu maddeler konusunda bilgiler verdi. Kaymak, uyuşturucunun liselere kadar girdiğini, uyuşturucuyla mücadelede emniyet güçlerinin yanısıra en büyük görevin gençlere düştüğünü vurguladı. 
     Kaymak, "Uyuşturucu tacirleri kurban olarak gençleri hedef seçiyor. Uyuşturucuya başlama yaşı 14-15'e kadar düştü. Gençler arkadaşlarını iyi seçmeli, uyuşturucuya başlamada en büyük neden arkadaş baskısıdır. Bunun yanında merak, dışlanma, kendini kanıtlamaya çalışmak aile içindeki sorunlar gibi nedenlerden dolayı da gençler uyuşturucuya başlıyor'' dedi. Kaymak, öğrencilere okulun çevresinde şüpheli gördükleri kişileri polise ihbar etmelerini de istedi. 
     Konuyla ilgili seminerlerin Denizli'deki tüm liselerde verileceği bildirildi. 
     
</TEXT>
</DOC>
