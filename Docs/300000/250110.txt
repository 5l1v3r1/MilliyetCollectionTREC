<DOC>
<DOCNO> 250110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/guncel/gun05.html </URL>
<DATE> 2004/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
17 Ağustos, komşu fayı tetiklemiş 
</HEADLINE>
<TEXT>


ÖNAY YILMAZ İstanbul 

Deprembilimciler, Atina'da 7 Eylül 1999'da Güney Evviakos Fayı üzerinde meydana gelen 5.9 büyüklüğündeki depremi, Kuzey Anadolu Fayı'nın kırılmasıyla oluşan 17 Ağustos 1999'daki İzmit depreminin tetiklediğini belirledi. California Teknoloji Enstitüsü Sismoloji Laboratuvarı'ndan Prof. Dr. Emily Brodsky ve Prof. Dr. Hiroo Kanamori ile Selanik Üniversitesi Jeofizik Bölümü'nden Prof. Dr. Vassilis Karakostas tarafından ortak yayımlanan makalede, 17 Ağustos 1999 depreminden sonra Yunanistan'da küçük depremlerin başladığı belirtilerek, "Zamanlama çok güçlü şekilde gösteriyor ki, 17 Ağustos 1999 depremi ile Yunanistan'daki depremler arasında bir bağlantı, etkileşim var" denildi. Büyük depremlerin "deprem fırtınası" yarattıklarını anlatan bilim adamları, "17 Ağustos 1999 İzmit depreminin 7 Eylül 1999 Atina depremini tetiklediği sonucuna vardık" dediler. 


</TEXT>
</DOC>
