<DOC>
<DOCNO> 290282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonyas08.html </URL>
<DATE> 2004/11/19/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Kekiğin "antimikrobiyal" özelliği bulundu... 
</HEADLINE>
<TEXT>

     Erciyes Üniversitesi'nde EÜ yapılan bir araştırmada, kekiğin antimikrobiyal özelliğe sahip olduğu tespit edildi. 
     EÜ Mühendislik Fakültesi Gıda Mühendisliği Bölümü Öğretim Üyesi Yrd. Doç. Dr. Osman Sağdıç, AA muhabirine yaptığı açıklamada, Türkiye'nin, zengin kekik rezerviyle, dünya kekik pazarının yaklaşık yüzde 70'ini elinde bulundurduğunu söyledi. 
     Özellikle dağların eteklerinde fazla miktarda bulunan ve yıllık 10 bin ton civarında üretimi yapılan kekiğin halen ülke ekonomisine yılda yaklaşık 21 milyon dolar döviz kazandırdığını belirten Sağdıç, ''Kekikle ilgili yaptığımız bilimsel çalışmada, Türkiye'de en yaygın olarak yetişen türün, Türk Kekiği Origanum Onites olduğunu tespit ettik. Ayrıca Sütçüler, Karabaş ve Beyaz Kekik de ülkemizde bulunan diğer kekik türleri'' dedi. 
     
     DOĞAL MİKROP KIRICI OLDUĞU TESPİT EDİLDİ 
     Yapılan araştırmanın, sadece kekiğin türlerinin tespitiyle sınırlı kalmadığını, Türkiye'nin çeşitli yerlerinden alanın kekik türlerinin biyolojik incelemesini de yaptıklarını anlatan Yrd. Doç. Dr. Sağdıç, şunları kaydetti 
     ''Kekik, içerdiği özel maddeler nedeniyle rahatlatıcı, idrar söktürücü olarak eczalıkta kullanılmaktadır. Yaptığım araştırmada, soğuk algınlığı başta olmak üzere çeşitli şekillerde çay olarak kullanılan kekiğin çok farklı bir özelliğini bulduk. Kekiğin antimikrobiyal özelliğe sahip olduğunu tespit ettik. Kekik, içerdiği kimyasal maddeler sayesinde, doğal antimikrobiyal özellik taşıyor.'' 
     
     ''GIDALARIN RAF ÖMRÜ, KEKİKLE UZAYACAK'' 
     Yeni tespit ettikleri bu özelliğiyle, kekiğin artık gıda maddelerinin saklanması başta olmak üzere birçok alanda rahatlıkla kullanılabileceğini bildiren Osman Sağdıç, ''Kekikte bulunan antioksidan maddeler, belli bir süre saklanması gereken besinlerde acılaşmayı ve bozulmayı önlüyor. Bu bitkiler gıda maddelerine karıştırılarak ya da bulundukları kabın içine konularak, onların raf ömrü uzatılabilir'' diye konuştu. 
     Doğal antimikrobiyal kekiğin, bu yeni bilinen özelliğiyle ilgili araştırma raporunu, pek çok uluslararası bilimsel konferansta sunduğunu anlatan kaydeden Sağdıç, büyük ilgi uyandıran raporun, dünyanın değişik yerlerindeki bilimsel dergilerde de yayınlandığını belirtti. 
     Sağdıç, Türkiye'de bol miktarda bulunmasına karşın, kekiğin bu özelliği sayesinde kısa süre içinde, bilinçsiz toplama nedeniyle neslinin tehlikeye düşebileceğini, bu konuda projeler üretilip önlem alınmasının şart olduğunu sözlerine ekledi. 
     
</TEXT>
</DOC>
