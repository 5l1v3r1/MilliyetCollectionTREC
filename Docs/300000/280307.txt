<DOC>
<DOCNO> 280307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sondun32.html </URL>
<DATE> 2004/10/15/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Berlusconi'nin yetkileri arttı... 
</HEADLINE>
<TEXT>

     İtalya'da Anayasa'nın yeniden gözden geçirilerek reforma tabi tutulmasını öngören yasa tasarısı bugün Meclis'te onaylandı. 
     Öğle saatlerinde yapılan oylamada tasarıya 295 evet, 202 hayır oyu çıktı. 9 milletvekiliyse çekimser kalmayı yeğledi. 
     Onaylanan yasa tasarısının en önemli özelliği, başbakanın yetkilerinin artırılması. Tasarı, koalisyon bünyesindeki Kuzey Birliği Partisi'nin ısrarları doğrultusunda, eğitim, sağlık ve yerel polis teşkilatı bağlamında bölge yönetimlerinin yasama yetkisinin de artırılmasını öngörüyor. 
     Başbakan Silvio Berlusconi, Meclis çıkışında gazetecilere yaptığı kısa açıklamada, yasa tasarısının kabulünden memnuniyetini dile getirerek, ''Harika bir iş başardık'' dedi. 
     Merkez-sol muhalefetse yasa tasarısını eleştiri yağmuruna tutarak, hayır oyu kullandı. 
     Solun Demokratları Partisi adına konuşan Luciano Violante, ''Tasarıda öngörülen reform yasalaştırılacak olursa bunu referanduma götürerek iptal ettirme konusunda kararlıyız'' dedi. 
     Reform Bakanı Roberto Calderoli ise yasa tasarısı doğrultusunda revizyona tabi tutulacak yeni anayasanın, en geç 2006'nın ilkbaharında onaylayarak yürürlüğe koymayı hedeflediklerini söyledi. 
     
</TEXT>
</DOC>
