<DOC>
<DOCNO> 261500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/spor/spo15.html </URL>
<DATE> 2004/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



İlhan'a veda 

JAPONYA'NIN Vissel Kobe kulübü, Beşiktaş'tan 4.5 milyon dolar bonservis bedeline karşılık transfer ettiği İlhan Mansız ile yollarını ayırıyor. Kobe, sakatlığı nedeniyle ligin ilk yarısında verim alamadığı milli golcümüzün gönderileceğini, yerine ise Çek Pavel Horvath'ın transfer edileceğini açıkladılar. 

Şimşek çaktı 

BURSA'DAKİ Balkan Gençler ve Büyükler Bisiklet Yol Şampiyonası'nın ikinci gününde gençler yol yarışında Türkiye'den İbrahim Şimşek birinciliği kazandı. Sekiz ülkeden 52 sporcunun mücadele verdiği yarışta Geçit - Balat arasındaki 110 kilometrelik parkuru Şimşek, 2.46.15'lik derecesiyle tekerlek farkıyla ilk sırada geçti. 

Gronholm farkı 

DÜNYA Ralli Şampiyonasının 9. yarışı olan Finlandiya Rallisi'nde ilk günün lideri Marcus Gronholm'ün birinciliğini sürdürdü. Finlandiyalı pilot, Ford sürücüsü Markko Martin'in 35 saniye önünde zirvede yer aldı. İlk gün aracı yoldan çıkarak yarış dışı kalan Petter Solberg, ikinci gün sekiz etaplık mücadelenin beşinde en iyi zamanı yapmayı başardı. 

Görevinden alındı 

BULGARİSTAN'DA rüşvet skandalına adı karışan Uluslararası Olimpiyat Komitesi IOC Üyesi Ivan Slavkov'un görevine son verildi. IOC Başkanı Jacques Rogge, İngiliz BBC Televizyonu tarafından kaydedilen görüntüleri incelediklerini ve Slavkov'un komite üyeliğine son verildiğini söyledi. 

Newcastle şokta 

İNGİLTERE'DE ligin başlamasına bir hafta kala Newcastle United'da büyük bir panik yaşanıyor. Shay Given, Andy O'Brien, Lee Bowyer ve Tony Caig'in iltihap nedeniyle hemen hemen gözkapaklarını hiç açamadıkları bildirildi. Rahatsızlanan oyuncuları evlerine yollayan yönetim, çok sıkı tedbirlerle salgın hastalığın önüne geçmeye çalışıyor. 

Zafer hazır 

LİGDE bugün Galatasaray ile karşılaşacak olan Konyaspor'da uzun süredir sakat olan Zafer Biryol'un forma giyecek olması sevinç yarattı. Sakatlığı nedeniyle hazırlık maçlarına dahi katılamayan Zafer Biryol'un ilk on birde sahaya çıkması bekleniyor. 

Cezalar başladı 

SPORDA şiddet ve düzensizliğin önlenmesine dair kanunun ilk somut uygulaması Ankara'da gerçekleşti. TSYD Kupası maçlarında taşkınlık yapan 11 kişi 1'er milyar lira ile cezalandırıldı. Ankara il spor güvenlik kurulu, aralarında Ankaraspor Asbaşkanı Mehmet Emin Katipoğlu'nun da bulunduğu kişilerin bu davranışları tekrarlaması halinde hapis cezasıyla karşı karşıya kalacağını açıkladı. 

Uzma zirvede 

ULUSLARARASI 4. GANT Cup 2004 Yelken Yarışları'nın son gününe girilirken, IRC Yarış Sınıfı'nda 18 millik Yalıkavak - Turgutreis etabını ilk sırada tamamlayan Mithat Önal'ın Uzma isimli yatı genel klasmandaki birinciliğini korudu. Yarış Gezi'de Bülent Öngen'in Caramio, Gezi A'da Hasan Sel'in Atlantis, Gezi B'de Mehmet Şükür Yılmaz'ın Yeşil ve Destek Sınıfı'nda Heniz Landerer'in Hot Chili isimli yatları birinci oldu. 


</TEXT>
</DOC>
