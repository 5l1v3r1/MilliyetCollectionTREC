<DOC>
<DOCNO> 270720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sonspo19.html </URL>
<DATE> 2004/09/10/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Trabzonlular'dan Federasyona siyah çelenk 
</HEADLINE>
<TEXT>

     Trabzonlular'ın, kentlerinde Gürcistan ile yapılan milli maçın ardından Trabzon seyircisine yönelik eleştirilerde bulunan Futbol Federasyonu Başkanı Dr.Levent Bıçakcı'ya olan tepkileri sürüyor. 
     Trabzonspor Kulübü Yönetim Kurulu Üyesi ve Trabzon Dernekler Birliği Başkanı Tahsin Usta ile yaklaşık 25 kişilik birlik üyesi, Levent'teki federasyon binasına gelerek, başkan Levent Bıçakcı'yı protesto etti ve siyah çelenk bıraktı. 
     Usta, burada yaptığı açıklamada, Atatürk'ün, 1924'de Trabzon'u ziyaretinde ''Beş sene evvel ilk defa Samsun'a ayak bastığım zaman bana kuvvet-i kalp veren arkadaşlarımın ilk saflarında kahraman Trabzonlular'ın bulunduklarını asla unutmayacağım. Sakarya Melhame-i kübrasına 3. fırkayla yetişen Trabzon evlatlarının meydan-ı muharebede gösterdikleri fedakarlıkların kıymetli hatırası daima dimağımda menkuş kalacaktır'' sözlerini hatırlattı. 
     Bıçakcı'nın açıklamalarıyla başlayan iftira ve karalama kampanyasına karşı tepkilerini belirtmek için Yunanistan maçının sonuçlanmasını beklediklerini vurgulayan Usta, özetle şunları söyledi 
     ''Sayın Bıçakcı, Trabzon halkını, milli davayı ve heyecanı ayaklar altına almakla suçlamıştır. Türk Milli Takımı'nın Trabzon'da bir komploya kurban gittiğini, aşağılandığını vurgulamıştır. 
     Bıçakcı, yaptığı yanlış sonucu başlayan kampanyadan doğan olumsuz havayı düzeltmek için bütün Trabzonlular'dan ve tüm Türk milletinden özür dilemelidir. Aksi takdirde Türk ulusunu, futbol kulüplerinin renklerine göre ayıran söylemiyle milli birlik ve beraberliğimizi tehdit edici güçlerin ekmeğine yağ sürmek töhmetinden kurtulamayacaktır. 
     Biz, Bıçakcı'nın söylediklerinin söz konusu maçta istenilen sonucu alamamanın psikolojisi içerisinde verilmiş talihsiz beyanatlar olmasını temenni ediyoruz.'' Açıklamanın ardından ellerinde Türk Bayrakları ve pankartlarla, sloganlar atarak federasyon binası önüne gelen grup, siyah çelenk bıraktı. Bu sırada binanın çevresinde güvenlik güçleri önlem aldı. 
     
</TEXT>
</DOC>
