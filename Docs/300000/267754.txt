<DOC>
<DOCNO> 267754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/yazar/kohen.html </URL>
<DATE> 2004/08/31/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Yanlış hedef... 
</HEADLINE>
<TEXT>


IRAK'ta terörün hedefi olarak akla en son gelebilecek ülke Fransa'dır... Nedeni açık Fransa ABD'nin Irak müdahalesine başından beri sert biçimde karşı çıktı. Fransız hükümeti, genelde Arap dünyasını destekledi, yanında yer aldı... 
Bu bakımdan "Irak İslam Ordusu"nun, iki Fransız gazetecisini kaçırıp öne sürdüğü şartların yerine getirilmemesi halinde onları öldüreceğini bildirmesi, herkesi tabii başta Fransızları şaşırttı. 
Şaşırtıcı diğer bir husus da "şartlar"la ilgili. Geçen hafta aynı örgüt bir İtalyan gazetecisini kaçırdığı zaman, koşul olarak, İtalyan hükümetinin Irak'tan askerlerini çekmesini istemişti. Bu yerine getirilmeyince, gazeteci öldürüldü... Ama Fransa için ortaya atılan talep tamamen Fransa'nın bir "iç işi" ile ilgili Eğer Fransız hükümeti okullarda başörtüsü yasağını kaldırmazsa, iki gazeteci, İtalyan meslektaşının akıbetine uğrayacak... 

FRANSA'da okullar bu hafta açılıyor ve yeni laiklik yasası yürürlüğe giriyor. Ne Cumhurbaşkanı Chirac, ne hükümet, ne muhalefet, kimse bundan geri adım atmayı aklına dahi getirmiyor. Olaydan büyük öfke duyan Fransız halkı da "Devlet böyle şantajlara boyun eğmez" diyor. Fransız gazeteleri, Fransızların bu fikir etrafında kenetlendiklerini bildiriyor, birçok Fransız Müslüman liderinin ve aydınının olaya sert tepkisini naklediyor... 
Şimdi Fransız diplomasisi "taviz vermeden rehineleri kurtarmanın yollarını" arıyor. Militanlar yaptıklarından vazgeçseler de, bu olay şu gerçeği gözlerin önüne açıkça serdi Terörizmin dini imanı veya mantığı yoktur ve sonuçta kendi hedefleri açısından geleceği de yoktur... 

Unutulan savaş... IRAK Afganistan'ı unutturdu... Gerçi Afganistan'da, Irak'taki kadar "sıcak" bir savaş durumu yok ama barış ve güvenlik de yok. Zaman zaman pek çok insanın hayatına mal olan bombalı saldırılar, üç yıl önce patlak veren Afganistan'daki "bitmemiş savaşı" da gözlerin önüne seriyor. Tıpkı önceki gün Kabil'de bir ABD güvenlik şirketinin merkezine karşı düzenlenen uzaktan kumandalı saldırı gibi... Veya birkaç saat farkla, ülkenin güneydoğusunda bir okulda, çoğu çocuk olmak üzere 10 kişinin ölümüne yol açan patlama gibi... 
Çokuluslu NATO gücünün Kabil'deki varlığına rağmen, son saldırının başkentin göbeğinde vuku bulması, Afganistan'da güvenlik durumunun vahametini gösteriyor. Ülkenin diğer bölgelerinde, geçici devlet başkanı Hamit Karzai'nin yönetimi kendi otoritesini tam kurmuş değil. Buralarda Taliban savaşçıları rahatça faaliyetlerini sürdürüyorlar. 

GERÇİ Afganistan'da siyasal ve ekonomik yapılanma yolunda bazı adımlar atıldı. Şimdi ülke, 9 Ekim'de yapılacak seçimlere hazırlanıyor. 
Kabil'deki saldırının seçimleri engellemeyi, halkı korkutmayı ve Karzai yönetimini sarmayı amaçladığı düşünülüyor. Ancak bu bağlamda, Taliban'ın terör yoluyla varlığını hissettirmesi, Afganistan'da olayın bitmediğini hatırlatıyor. 
NATO'nun İstanbul zirvesinde çokuluslu gücün 6400'den 10 bin kişiye çıkarılması, askerlerin Kabil dışında yeni görev bölgelerine sevk edilmesi ekonomik desteğin artırılması kararlaştırılmıştı. Her nedense müttefikler şimdiye kadar verdikleri sözü yerine getirmeye pek özen göstermediler. Sanki Afganistan'ı unuttular. Acaba son saldırılar, bir "hatırlatma" olacak mı .. 



</TEXT>
</DOC>
