<DOC>
<DOCNO> 294156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sonsiy05.html </URL>
<DATE> 2004/12/02/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
AKP'de ABD'yi eleştiren vekillere uyarı... 
</HEADLINE>
<TEXT>

     TBMM İnsan Hakları Komisyonu Başkanı Mehmet Elkatmış'ın ABD'ye yönelik "soykırım" suçlamasına ve Saadet Partisi'nin mitinglerine bazı milletvekillerinin destek vermesi AKP yönetimini kızdırdı. 
     Elkatmış'ın ABD ile gerginliğe neden olan açıklamalarının ardından AKP milletvekilleri arasında da ABD'ye yönelik eleştirilerin açıkça ifade edilmeye başlanması parti yönetimini alarma geçirdi. Saadet Partisi'nin İstanbul'da düzenlediği ve büyük kentlerde sürdüreceği mitinglere de milletvekillerinden destek açıklamaları gelince parti yönetimi duruma müdahale etti. 
     
     YÖNETİM ARACI KULLANDI 
     AKP yönetimi, ilk olarak ABD'yi açıkça suçlayan ve mitinglere destek veren açıklamaları nedeniyle Adana Milletvekili Abdullah Çalışkan ve çok sayıda milletvekilini uyardı. Parti yönetimi, "Ülkemizin uluslararası çıkarlarına zarar verecek ve ilişkilerde zaafiyetlere neden olacak açıklama yapmayın" uyarısında bulundu. Basına yapılacak açıklamalar için Grup yönetiminden izin alınması gerektiği vurgulandı. Uyarıda Saadet Partisi'nin mitingi kastedilerek, "Bir başka partinin gerçekleştirdiği etkinliği övücü açıklamalardan da kaçınılması" istendi. Parti yönetiminin milletvekillerine yönelik uyarıyı doğrudan yapmak yerine, genel merkeze yakın milletvekilleri aracılığıyla iletmesi dikkat çekti. 
     
     MİLLETVEKİLLERİ MİTİNGE DAVET EDİLECEK 
     Uyarıda bulunulan milletvekilleri, ABD'yi "Siyasal nedenlerle değil insanlık ve vicdan açısından eleştirdikleri" savunmasında bulunurken, Saadet Partisi'nin mitinglerinin de halkın hassasiyetini yansıttığını belirtti. 
     Saadet Partisi'nin de büyük kentler başta olmak üzere mitingleri sürdüreceği ve AKP milletvekillerini de davet etmeyi planladığı öğrenildi. 
     
</TEXT>
</DOC>
