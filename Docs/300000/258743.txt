<DOC>
<DOCNO> 258743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/soneko08.html </URL>
<DATE> 2004/07/28/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kayserili esnaf dünyaya açıldı... İnternetten pastırma sucuk satıyor... 
</HEADLINE>
<TEXT>

     Kayseri'de bir esnaf, kurduğu internet sitesinden pastırma ve sucuk satışı yapıyor. 
     Kayseri Kalesi çevresindeki Bursa Pazarı adlı işyerinde, Kayseri pastırması ve sucuğu satan Osman Karslı, bilgisayar ve internet merakını işiyle birleştirince sanal ortamda da pastırma ve sucuk satmaya başladı. 
     Karslı, yaklaşık bir yıl önce bir bilgisayar şirketinin yardımıyla www.bursapazari.com internet sitesini kurduğunu, daha sonra da internet kanalıyla aldıkları siparişleri Türkiye'nin her yerine göndermeye başladığını anlattı. 
     İnternet üzerinden sipariş kabul etmeye başlamasıyla satışlarının yüzde 30 civarında arttığını ifade eden Karslı, şunları söyledi 
     ''Bilgisayarı çok sevdiğim için işyerime bir bilgisayar almış ve internet bağlantısı yaptırmıştım. İnternetteki gelişmeleri de yakından takip ediyordum. İnternetten hemen her şeyin satışının yapıldığını görünce, ben de internet sitesi kurmaya karar verdim. Hesabımıza ücret yatıran müşterilerimiz Türkiye'nin her yerinden internet üzerinden siparişlerini iletiyorlar. Siparişini aldığımız pastırma ve sucukları vakumlayarak kargo yoluyla müşterilerimize gönderiyoruz.'' İnternetten yaptıkları satışlarda fiyatların değişmediğini belirten Karslı, 100 milyon lira üzerinde sipariş veren müşterilerinden de kargo ücreti almadıklarını kaydetti. 
     Karslı'nın internet sitesinde ayrıca, pastırmalı yemek tarifleri de bulunuyor. 
     
</TEXT>
</DOC>
