<DOC>
<DOCNO> 254886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sontur26.html </URL>
<DATE> 2004/07/12/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Zeytinburnu'nda 25 bin adet "extacy" ele geçirildi 
</HEADLINE>
<TEXT>

     Zeytinburnu'nda, 25 bin adet ''extacy'' uyuşturucu hap ele geçirildi. Olayla ilgili 7 kişi gözaltına alındı. 
     Narkotik Şube Müdürlüğü'nden alınan bilgiye göre, bir Avrupa ülkesinden İstanbul'a uyuşturucu hap getirilerek piyasaya sürüleceğinin belirlenmesi üzerine, uyuşturucu satıcılarıyla alıcı gibi davranılarak irtibata geçildi. 
     Buluşma yerine giden polis, 3 uyuşturucu satıcısını bir miktar uyuşturucu hapla yakaladı. Bu kişilerin ifadeleri doğrultusunda, Zeytinburnu'nda bir eve düzenlenen operasyonda, poşetler içerisinde 25 bin adet uyuşturucu ve uyarıcı nitelikte hap ele geçirildi. Evde bulunan biri kadın 4 kişi de gözaltına alındı. 
     Gözaltına alınan kişilerin sorgusunun devam ettiği bildirildi. 
     Uyuşturucu hapların bir bölümünün iç piyasaya sürülmeye çalışıldığı, bir bölümünün de Arap ülkelerine gönderilmek istendiği öğrenildi. 
     
</TEXT>
</DOC>
