<DOC>
<DOCNO> 254423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sontur04.html </URL>
<DATE> 2004/07/10/ </DATE>
<TIME> 05.20 </TIME>
<AUTHOR>  </AUTHOR>
<HEADLINE>
Van'da skandal... Mustafa Bayram ve 7 kişi cezaevine kondu .. 
</HEADLINE>
<TEXT>

     Van'da, Hamit Bayram'ın Bölge Trafik Şube Müdürlüğü'nde gözaltındayken kaçırılması olayına karıştıkları gerekçesiyle mahkemeye sevk edilen eski milletvekili Mustafa Bayram ile gözaltına alınan 7 kişi, tutuklanarak cezaevine konuldu. 
     Mustafa Bayram'ın oğlu Hamit Bayram'ın, Erciş karayolundaki Bölge Trafik Şube Müdürlüğü'nden kaçırılması olayına karıştıkları gerekçesiyle gözaltına alınan 7 kişi ve eski milletvekili Mustafa Bayram ile Edremit Belediye Başkanı olan oğlu Hecer Bayram'ın Nöbetçi Cumhuriyet Savcısı Oğuzhan Maden tarafından ifadeleri alındı. 
     Cumhuriyet Savcılığı'nda 5 saat süresince sanıkları tek tek sorgulayan Savcı Maden, Hecer Bayram'ı serbest bırakırken, diğer 8 kişiyi bir üst mahkemeye sevk etti. 
     Sanık avukatları Halil Kartal ve Ayhan Çabuk, Mustafa Bayram ile aralarında oğlu Mecit Bayram'ın da bulunduğu 7 kişinin tek tek savunmalarını yaptı. 

     
</TEXT>
</DOC>
