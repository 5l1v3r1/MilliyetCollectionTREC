<DOC>
<DOCNO> 291743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/soneko34.html </URL>
<DATE> 2004/11/24/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Yabancılar ABD piyasalarından kaçıyor... 
</HEADLINE>
<TEXT>

     ABD'ye büyük paralar akıtarak New York Borsası'nın yükselişlerinde etkili olan yabancı yatırımcıların son aylarda hisse senetlerinde milyarlarca doları bulan satış gerçekleştirdiği ve ülkeye giriş yapan yabancı sermaye miktarında önemli oranda düşüş görüldüğü bildirildi. 
     New York Times gazetesinin Hazine Bakanlığı verilerine dayandırdığı haberine göre, yabancı yatırımcıların geçtiğimiz Ağustos ve Eylül aylarında New York Borsası'ndaki net satışı, 5.9 milyar dolara ulaştı. 
     Ekim ve Kasım aylarında ABD'de yabancı satışlarının sürdüğü tahmin edilirken, veriler henüz açıklanmadığı için boyutları bilinmiyor. Fakat Şubat ayı itibariyle son 12 aylık sürede 58 milyar dolar olan ABD'ye yabancı sermaye girişinin Eylül'de 18.7 milyar dolara gerilemiş olması, yabancıların son aylarda ABD piyasalarından iyice soğuduğunu net bir şekilde ortaya koyuyor. 
     Gazeteye göre ABD menkul kıymet borsalarında önemli bir olumsuz gelişme olmamasına rağmen doların hızla değer kaybetmesi, yabancıların ABD'deki hisse senetlerini satarak paraları daha güçlü ülkelere yönelmesine neden oluyor. 
     New York Times'a konuşan fon yönetimi şirketi Deutsche Asset Management'ın baş yatırım stratejisti Bob Froehlich, ''ABD'nin cari açığının daha da artacağı korkusu yanında Başkan Bush'un terörle savaş politikası nedeniyle bütçe açığının azaltılamayacağı ve vergi indirimlerinin kalıcı olamayacağı beklentisi, yurtdışındaki yatırımcıları ürkütüyor'' dedi. 
     ABD'de faaliyet gösteren bir başka fon yönetim şirketi olan Rhodes Analytics'in baş yatırım stratejisti William Rhodes ise hisse senetleri piyasasında bir şeylerin ters gittiğini belirterek, ''Yabancıların en son gelip en son gitmesi eski bir kuraldır. Satışların artması kötü bir işaret'' diye konuştu. 
     
     EURO'DAKİ YÜKSELİŞ, ALMAN ŞİRKETLERİNE ZARAR VERİYOR 

     Euro ile ABD Dolar paritesinin, 1.25 doların üstüne çıkmasının, Alman şirketlerine zarar verdiği bildirildi. 
     Ekonomik araştırmalar grubu IFO tarafından yapılan araştırmaya göre, 1.25 dolar üstündeki bir parite, Alman şirketlerini mali açıdan zorlayarak rekabet güçlerini zayıflatıyor. 
     IFO ekonomistleri, halen 1.3150 düzeyindeki paritenin 1.35'e çıkması halinde, Avrupa Merkez Bankası'nın müdahalede bulunmasını istediler. 
     
</TEXT>
</DOC>
