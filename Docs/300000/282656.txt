<DOC>
<DOCNO> 282656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/yazar/akyol.html </URL>
<DATE> 2004/10/23/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Yargıtay bildirisi 
</HEADLINE>
<TEXT>


YARGITAY Başkanı Sayın Eraslan Özkaya dün Yargıtay Büyük Genel Kurulu'nun bildirisini kamuoyuna açıkladı. 
Yargının itibarı, güvenilirliği ve yıpratılmaması gerektiği yönündeki açıklamalara elbette yürekten katılıyorum. 
Ancak eleştireceğim birkaç nokta var. 
Evvela "Basın ve yayın organlarının da kişisel ikbal ve istikbal ya da ekonomik çıkar uğruna..." yargı ve Yargıtay hakkında "yakışıksız ve sorumsuz" yayınlar yaptığını iddia ediyorlar. 
Hukukun temeli "delil" olduğu halde delil göstermeden rencide edici soyut ifadelerle basın suçlanıyor. Evet, eleştiriden öteye, suçlamadır bu ifadeler... "Kişisel ikbal ve istikbal veya ekonomik çıkar" gibi ağır bir suçlama, delilsiz olarak böyle kolayca yapılırsa basın hürriyeti zora girer. 

HALBUKİ medya, edindiği haberleri yayımladı, tekzip de her zaman mümkündü. Ben şahsen 12 Ağustos tarihli yazımda Neşter Operasyonu'yla ilgili tartışmaları yorumlarken "Yargıtay'da rüşvet gerçekleşmemiş, çünkü karar aleyhte çıkmıştır" diye yazmış, 'sistem'i eleştirmiştim. 
Kaldı ki, sadece polisiye suçlar değil, 'hakim etiğine' aykırı davranışlar da 'haber'dir ve kamuoyu denetimi böyle haber ve yorumlarla gerçekleşir. 
Yargıtay Başsavcısı Sayın Nuri Ok'un 26 Ağustos tarihli açıklamasını hatırlıyorum. Ok, yargıyı ve Yargıtay'ı haklı olarak savunuyor ama "sayıları az da olsa hakim etiğine dikkat etmeyenler"i eleştiriyordu. Başsavcı Ok, "Neşter soruşturmasının sonucu kamuoyunu tatmin etmemiştir" diyerek şunları söylüyordu 
"Bu sonuca yönelik olarak gerek içeriden, gerek dışarıdan yapılan eleştirilerin tamamen haklılık zemininde olduğunun kabul edilmesi gerekir." 
Ve dünkü gazete manşetleri "Neşter davası" sebebiyle şahit olarak dinlenen saygın hakimler, iki Yargıtay üyesinin 'iş takibi' yaptıklarını anlatıyor 
Aynı gün açıklanan Yargıtay bildirisinde, bu tür münferit ama fevkalade vahim olaylar da kınansaydı, çok yerinde olurdu. En azından bu iki üyeye disiplin cezası verildiği hatırlatılmalıydı. Halbuki hiçbir olay yokmuş da basın durup dururken yayın yapmış gibi basın suçlanıyor. 

SİSTEM açısından bir konuyu 
önemli buluyorum. Yargıtay bildirisinde, mevcut soruşturma sistemi, yani Yargıtay başkan ve üyeleri hakkında soruşturma açmaya veya açmamaya Yargıtay içinde karar verilmesi savunuluyor. Yargıtay Cumhuriyet Başsavcısı'na yetki verilmesine ise karşı çıkılıyor. 
Halbuki, Anayasa'nın 148. maddesi, soruşturma açılan Yargıtay üyesinin Yüce Divan sıfatıyla Anayasa Mahkemesi'nce yargılanmasını öngörüyor. Mantık şudur Yargıtay kendi üyesini yargılamayacak arada mevki, kurum ve tanışıklık bağı bulunmayan başka bir yüce mahkeme yargılayacak... Doğru bir adalet mantığıdır bu. 
Ama en başta Yargıtay kendi üyesi hakkında soruşturma açılmasına veya açılmamasına karar verecek de ondan sonra yargılamayı Yüce Divan yapacak Bu, adalet mantığına aykırıdır. 
Bu konuda Yargıtay Cumhuriyet Başsavcısı'na da yetki verilmelidir, çünkü o aynı zamanda Yüce Divan Başsavcısı'dır. Bu, yargının itibarını çok daha artırır, zira yargı ve Yargıtay çok büyük çapta temizdir, saygıya layıktır. 



</TEXT>
</DOC>
