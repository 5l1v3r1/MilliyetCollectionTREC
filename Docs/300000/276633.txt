<DOC>
<DOCNO> 276633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonyas07.html </URL>
<DATE> 2004/10/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Bu iddia çok konuşulur Michael Jackson'ın ikizlerine hamileyim 
</HEADLINE>
<TEXT>

     Şule Sholeh Bocchelli isimli Los Angeleslı bir oyuncu, Michael Jackson'ın ikizlerini karnında taşıdığını iddia etti. 
     İngiliz bulvar gazetesi The Sun'ın Los Angeles mahreçli haberine göre, tüp bebek tedavisi sonucu Jackson'dan dördüz gebelik yaşadığını ileri süren 35 yaşındaki Şule Bocchelli, doktorların uyarısı üzerine kürtajla bebeklerden ikisini aldırdı. 
     13 yaşında bir erkek çocuğuna cinsel taciz suçlamasıyla yargılanması süren pop yıldızı Michael Jackson ise Los Angeleslı aktrisin iddialarını internet sitesinde yalanladı. 
     İngiliz gazetesinin haberine göre, Şule Bocchelli, ''Bu bebekler onun oğulları ve bunun tersini nasıl söyler anlamıyorum. Doğduklarında DNA testi yaptıracağım ve tüm dünya gerçeği anlayacak'' diye konuştu. 
     Taşıyıcı anne olduğunu yalanlayan Bocchelli'nin 2005 başında bebeklerini doğuracağı belirtildi. 
     Michael Jackson, Prince, Paris ve Prince Michael 2 adlı 3 çocuk babası. Prince ve Paris ünlü şarkıcının Debbie Rowe ile birlikteliğinden doğarken, Prince Michael 2'nin taşıyıcı annesi bilinmiyor. 
     
</TEXT>
</DOC>
