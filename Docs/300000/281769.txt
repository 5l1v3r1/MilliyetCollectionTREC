<DOC>
<DOCNO> 281769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/yazar/cemal.html </URL>
<DATE> 2004/10/20/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Felaket tellalları 
</HEADLINE>
<TEXT>


Boğaz'da muhteşem bir gece. Zarif bir hilal, Topkapı Sarayı'nın tepesinde sapsarı asılı duruyor. Boğaz Köprüsü ve Ortaköy Camii, ışıl ışıl. Uzaktan, Kız Kulesi'nin solgun ışıkları İstanbul'un güzelliğini büyülü kılıyor. 
Avrupa Parlamentosu Yeşiller Grubu Başkanı Daniel Cohn - Bendit neşeli 
"Burası Avrupa, karşısı Asya... İşte sorunumuz da bu " diyor gülerek. 
Arkasından ekliyor 
"Ama sonunda 'Boğaz mucizesi'ni gerçekleştireceğiz. Yani Türkiye AB'ye girecek. Referanduma falan kafayı takmayın. O zamana kadar kim öle kim kala. Önemli olan, Türkiye'nin Avrupa rayına oturması... Gerisi gelir." 
Haksız mı 
On yıl öncesini anımsıyorum. 
1995'in o tartışmalarını. 
AB karşıtları o zaman da ayaklanmıştı. Yandık bittik edebiyatı o zaman da uç vermişti. Muhalefet bastırıyordu. Koro hep bir ağızdan, Gümrük Birliği'nin Türk ekonomisini batıracağını söylüyordu. 1970'lerin "Onlar ortak, biz pazar " sloganı tekrar sahne almıştı. 
Özellikle otomotivcilerdi isyanları oynayan. Türkiye'nin AB nezdindeki değerli diplomatı Büyükelçi Cem Duna'ya neler çektirdiklerini iyi biliyorum. Geçen hafta sonu Milliyet Business ekinde Jan Nahum'un açıklamalarını okuyunca o dönemi yeniden anımsadım. 
Koç Topluluğu'nun o zamanki otomotiv yetkililerinden biri olan Nahum bugün günah çıkarır gibiydi 
"Koç'ta birçok yönetici 1990'lı yıllarda, Gümrük Birliği'ne giriliyor, Tofaş, Otosan yaşayamaz, otomotivden çekilelim diye girişimde bulunmuştu." 
Ama korkulan olmadı. 
Gümrük Birliği'nden en çok yararlanan sektör, o zamanlar en çok yakınan otomotiv sektörü oldu. Çünkü rekabet, sektörü derleyip toparladı, Avrupa pazarına uyum böyle gerçekleşti. 
1990'ların ortasında, armudun sapı üzümün çöpü denerek Gümrük Birliği reddedilmiş olsaydı, bugün AB'ye ne aday olabilirdik, ne de üyelik müzakerelerinin eşiğine gelirdik 
Hiçbiri olmazdı. 
Türkiye, on yıllık Gümrük Birliği uygulamasıyla AB'ye yeni katılan 10 üyenin çok önünde bugün. AB müktesebatının önemli bir bölümü bu sayede benimsendi. İmalat sanayii AB rekabetine tümüyle açılırken, hizmet sektörüyle ilgili müzakereler neredeyse tamamlamış durumda. 
Gümrük Birliği sayesinde gelmiş olduğumuz nokta, bir yandan dışa açılmanın ve küreselleşme koşullarına uyumun kapısını aralarken, aynı zamanda Türkiye'ye üyelik müzakereleri açısından büyük deneyim kazandırdı. Doğu Avrupa ülkeleri yola çıkarken böyle bir tecrübeye sahip değillerdi. 
Gümrük Birliği konusunda gerçekleşmeyen tek beklenti yabancı sermaye alanında yaşandı. Türkiye'ye doğrudan yabancı sermaye yatırımları beklendiği gibi akmadı, sadece damladı. Ama bundan da Gümrük Birliği değil, Türkiye'nin 1990'lardaki ekonomik ve siyasal istikrarsızlığı idi sorumlu olan... 
Bunlar yaşandı. 
AB karşıtları şimdi başka şarkılar söylemeye koyuldular. Türkiye'yi farklı muamelenin, ikinci sınıf üyeliğin beklediği... Serbest dolaşımın kabul edilmeyeceği... Tarımda itilip kakılacağı, vesaire... 
Alın serbest dolaşımı. 
Bugün Türkiye'nin 3.5 milyon vatandaşı Avrupa'da şakır şakır çalışıyor. Hiçbir AB üyesi ülkenin bir başka AB ülkesinde ya da Avrupa'nın geri kalanında bu kadar vatandaşı yok çalışan. 
Olması da mümkün değil. 
Çünkü serbest dolaşımda birçok yerde istisna uygulamaları ve geçiş dönemleri uygulanıyor. Örneğin Polonyalı işçilerin Almanya ve Avusturya'da serbest dolaşıma girmeleri 7 - 8 yıllık bir geçiş döneminin sonunda mümkün olabilecek. 
AB içinde işgücünün serbest dolaşımı fiili engellere de takılıyor. Çünkü AB ülkelerinde işsizlik büyük sorun olduğu için herkes alıp başını bir yerlere gidemiyor. Sendikal baskılar da bunu engelliyor. Bu açıdan kültürel farklılıklar da olumsuz rol oynuyor. Bir Alman'ın kalkıp Fransa'ya gidip çalışması ya da tersi öyle kolay değil. 
İşgücü piyasalarındaki katılık ve sınırlı akışkanlık, Avrupa ekonomilerinin rekabet konusunda Amerika karşısındaki en büyük dezavantajı aynı zamanda... 
Tarımdan söz edenler, AB'ye yeni katılan on ülkenin bu açıdan da geçiş dönemi yaşadıklarını, tarımsal dışsatımların kotalara tabi olduklarını unutuyorlar. Ya da İspanya ve Portekiz'le üyelik müzakerelerinin on yıla yakın sürdüğünü, daha sonra da bu ülkelerin on yıllık geçiş dönemleri geçirdiklerini akıllarına getirmiyorlar. 
Ya kasıtlı davranıyorlar. 
Ya da bilmiyorlar. 
İkisi de hoş değil. 
Önümüzde elbette zorlu bir süreç var. AB Komisyonu raporunda çifte standart kokan ve rötuşlansa iyi olacak bazı tatsızlıklar elbette yok değil. Ama çok fazla vozurdarsak, ağaçlara bakıp ormanda kaybolmak ihtimali de mevcut. 
Kervan bazen yolda düzülür 
Felaket tellallarına kafayı takmayın. 
Şimdi önemli olan 17 Aralık'taki AB zirvesinden müzakerelere gecikmeksizin başlanması yolundaki kararın çıkmasıdır çünkü... 



</TEXT>
</DOC>
