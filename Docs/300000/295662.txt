<DOC>
<DOCNO> 295662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sontur32.html </URL>
<DATE> 2004/12/07/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Kaçırıldığı iddia edilen kız, sevgilisi ile jandarmaya teslim oldu 
</HEADLINE>
<TEXT>

     Antalya'da yaklaşık 2,5 ay önce nişanlı olan 17 yaşındaki genç kızı kaçırdığı ve alıkoyduğu iddiasıyla aranan Harun A., genç kızla birlikte jandarma karakoluna teslim oldu. 
     Alınan bilgiye göre, dün jandarmayı arayarak teslim olacağını bildiren Harun A. 22 , yanında kaçırdığı iddia edilen F.Ç. 17 ile birlikte Doyran Belediyesi'ne ait resmi araçla, Çakırlar Jandarma Karakolu'na geldi. 
     Antalya'dan kaçarak Kayseri'ye gittikleri ve burada bir gecekondu kiralayarak birlikte yaşadıkları belirlenen Harun A. ile F.Ç.'nin, teslim olmak için geldiklerinde, merkeze bağlı Aksu Beldesi'nde otobüsten indikleri ve jandarmanın daha önce Doyran Belediye Başkanı Nurettin Ardıç'la görüşmesi dolayısıyla buradan alınarak, belediyeye ait otomobille karakola getirildiği açıklandı. 
     Karakola teslim olan Harun A.'nın ifadesinde, evlenmek istediği F.Ç.'yi kaçırmadığını ve kızın kendi isteğiyle kaçtığını söylediği bildirildi. 
     F.Ç.'nin de ifadesinde, anne ve babasının aynı beldede oturan Harun A.'yı sevdiğini bildikleri halde başka bir kişiyle kendisini nişanladıklarını belirterek, Harun A.'ya askerden dönüşünde kendisini kaçırmasını istediğini ve birlikte kaçtıklarını söylediği öğrenildi. 
     Soruşturma kapsamında genç kız, kendi izniyle jandarmalar tarafından bakirelik testi için Adli Tıp Kurumu'na gönderilirken, test sonucu bakire olmadığı anlaşıldı. 

     
</TEXT>
</DOC>
