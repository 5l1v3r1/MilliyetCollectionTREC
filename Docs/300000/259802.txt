<DOC>
<DOCNO> 259802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sontur18.html </URL>
<DATE> 2004/08/01/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
İzinsiz yerde mangal ateşi yakmak, cepleri de yakacak 
</HEADLINE>
<TEXT>

     Ormanlarda izin verilen yerler dışında ateş yakanlar, en az 1 yıl hapis ve 3 milyar liraya kadar ağır para cezasına çarptırılacak. 
     Bolu Valiliği'nden yapılan açıklamada, Türkiye'de tedbirsizlik dikkatsizlik ve yasalarda ön görülen kurallara uyulmaması ve ihmaller nedeniyle meydana gelen yangınlarda binlerce hektar ormanlık alanın yok olduğu belirtilerek, bu yangınların ulusal ekonomiye ve doğal hayata yönelik telafisi mümkün olmayan büyük ölçekli zararlara yol açtığı belirtildi. Açıklamada, ''Bu nedenle vatandaşlarımızın, belirlenen yerler dışında piknik ateşi yakmaması gerekiyor'' denildi. 
     Bolu'da geçen yıl yaşanan 3 büyük orman yangınında 300 hektarın üzerinde ormanlık alanın zarar gördüğüne de işaret edilen açıklamada, kanuna uymayanlar hakkında, 6831 sayılı Orman Kanunu'nda yer alan aşağıdaki cezaların uygulanacağı belirtildi 
     ''-Ormanlarda izin verilen ve ocak yeri olarak belirlenen yerler dışında ateş yakmak veya izin verilen yerlerde yakılan ateşi söndürmeden piknik alanını terk etmenin ve ormanlarda sönmemiş sigara ve yangına dolaylı olarak yol açabilecek madde atmanın cezası, 1 yıldan az olmamak üzere hapis ve 2004 yılı için 594 milyon lira ile 2 milyar 970 milyon lira ağır para cezası -Anız ve benzeri bitki örtüsü yakmanın cezası, 1 yıldan az olmamak üzere hapis ve 2 milyar 970 milyon lira ila 17 milyar 823 milyon lira arasında para cezası -Tedbirsizlik ve dikkatsizlik ile orman yangınlarına sebebiyet verenlerin cezası 2 yıldan 5 yıla kadar hapis ve 11 milyar 883 milyon lira ila 29 milyar 707 milyon lira arasında para cezası. 
     -Kasten orman yakanların cezası 10 yıldan 15 beş yıla kadar hapis ve 29 milyar 707 milyon lira ila 59 milyar 415 milyon lira arasında para cezası'' Bu arada, Bolu Valiliği, orman yangınlarına karşı söz konusu kanunda öngörülen cezaların mutlaka uygulanacağını yaptığı yazılı açıklamayla duyurdu. 
     Bu arada, Abant'ın da aralarında bulunduğu tabiat parkı ve milli park alanlarında jandarma ekipleri, piknik yapan vatandaşlara, belirlenen alanlar dışında piknik ateşi yakmamaları için sözlü olarak uyarılarda bulunuyorlar. 
     
</TEXT>
</DOC>
