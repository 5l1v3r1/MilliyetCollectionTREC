<DOC>
<DOCNO> 285947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/spor/spo04.html </URL>
<DATE> 2004/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan fırtınası 
</HEADLINE>
<TEXT>


Trabzon'un hocası, dünkü antrenmanda istediklerinin yapılmaması üzerine küplere bindi, oyuncularının sert bir şekilde dikkatini çekti 


İlk kurban Emre 
BORDO - Mavili takımın dün yaptığı antrenmanda Teknik Direktör Ziya Doğan damga vurdu. Çift kale maçta önce rakibini takip etmeyen Emre Aygün'e sert çıkan Doğan, "Ne yapıyorsun Topa bakma, rakibe bak. Adam kovala" diye konuştu. Tecrübeli hoca, ardından da gereksiz hücuma çıkması nedeniyle Tayfun'a, "Dikkat etsene. Takım arkadaşın topu kaptırdığında alanın bomboş kalacak" sözleriyle çıkıştı. 

Fatih korkuttu 
DOĞAN, Tayfun'un bir dakika sonra da savunmadan uzun top çıkaramaması üzerine yine sinirlendi ve "Uzun oynayacaksın. Yoksa topu kaptırdığında gol yeriz" diye azarladı. Kıran kırana geçen idmanda Yattara, Hüseyin ve Tolga kısa süreli sakatlık yaşadı. Şut atarken düşen Fatih Tekke'nin de bileği burkuldu. Doktorlar tarafından kontrol edildikten sonra idmanı bırakan Fatih'in durumunun iyi olduğu bildirildi. 

Trabzon'a kötü haber 

MALATYA, Trabzonspor'un da transfer gündemindeki Ayman Mohamed Abdelaziz'in sözleşmesini bir yıl uzattı. Başkan Yardımcısı İlhan Kavuk, kulüp binasında yapılan imza töreninde, Ayman'ın yaklaşık 2.5 yıldır Malatyaspor'da oynadığını hatırlatarak, Mısırlı futbolcu ile yeniden sözleşme imzalamanın mutluluğunu yaşadıklarını söyledi. Kavuk, imza konusunda fedakarlık yapan Ayman'a da teşekkür etti. 


</TEXT>
</DOC>
