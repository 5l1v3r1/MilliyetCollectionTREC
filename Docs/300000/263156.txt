<DOC>
<DOCNO> 263156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonsiy13.html </URL>
<DATE> 2004/08/13/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Ulaştırma Bakanı "Demiryollarına daha fazla destek vereceğiz" 
</HEADLINE>
<TEXT>

     Ulaştırma Bakanı Binali Yıldırım, demiryollarında gelişmiş ülkelerdeki kalite standartlarına ulaşılması için çalışmaların sürdürüleceğini belirterek, ''Demiryollarına bundan sonra daha fazla destek vereceğiz'' dedi. 
     Bakan Yıldırım, AK Parti Afyon İl Teşkilatı'nı ziyaretinde yaptığı açıklamada, Ankara-İzmir demiryolu hattında iyileştirme çalışmaları için gerekli projelerin hazırlandığını ve hattın rehabilite edilmesi için prototiplerin tamamlandığını kaydetti. 
     Son günlerde meydana gelen kazaların ''fırsat'' olarak görülmemesi gerektiğini ifade eden Yıldırım, demiryolu hatlarındaki bakım-onarım ve iyileştirme çalışmalarının sürdürüldüğünü bildirdi. 
     Binali Yıldırım, demiryollarındaki yaklaşık yarım asırlık boşvermişliklerin, 20 aydır yürütülen ''hummalı'' çalışmalarla kapatılması için çaba sarf ettiklerini söyledi. 
     Demiryollarında gelişmiş ülkelerdeki hız, emniyet ve kalite standartlarına ulaşılması için çalışmaların sürdürüleceğini anlatan Yıldırım, şunları kaydetti 
     ''Demiryollarına bundan sonra daha fazla destek vereceğiz. Amacımız, mümkün olduğunca kazaları en aza indirmek. Demiryollarında güvenliğin artırılması için kontrolsüz hemzemin geçitlerin kontrol altına alınması yönünde çalışmalarımız sürüyor. Bu geçitlerin kimin sorumluluğunda olduğuna bakılmaksızın, güvenli geçiş noktaları olması için gereken yapılacak.'' Bakan Yıldırım, Türkiye'de yaklaşık 4 bin kontrolsüz hemzemin geçit olduğuna işaret ederek, yoğunluğu fazla olan bölgelere öncelik verilerek, güvenli geçiş noktaları oluşturulacağını belirtti. 
     Tren kazalarına ilişkin araştırmaların devam ettiğini bildiren Yıldırım, demiryollarının Türkiye için vazgeçilmez olduğunu kaydetti. 
     İl başkanlığında bir süre partililerle basına kapalı olarak görüşen Yıldırım, daha sonra buradan ayrılarak Ankara'ya hareket etti. 
     
</TEXT>
</DOC>
