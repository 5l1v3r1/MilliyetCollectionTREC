<DOC>
<DOCNO> 263026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/yasam/axyas01.html </URL>
<DATE> 2004/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayatta kalmak için birbirlerini 'yediler' .. 
</HEADLINE>
<TEXT>


Tekneleri bozulunca deniz ortasında kalan 70 mülteci çıldırdı. 40 kişinin öldüğü teknede sütünü vermeyi reddeden genç anne, köpekbalığı dolu denize atıldı... 

DIŞ HABERLER SERVİSİ 

Karayipler'deki Dominik Cumhuriyeti'nden Porto Riko'ya yeni bir hayat kurmak için yola çıkan 70 mülteci, bindikleri teknenin motoru arıza yapınca, hayatlarının en zorlu 2 haftasını geçirdi. Denizde aç ve susuz kalan mültecilerden 40'ı öldü. 
29 Temmuz'da 9 metrelik bir tekneyle yola çıkan mültecilerin hayalleri, yolculuğun ikinci gününde Porto Riko kıyıları açığında motorun arızalanmasıyla son buldu. Her biri umuda yolculuk için 450 dolar ödeyen mültecilere yardım getireceğini söyleyen kaptan, yakından geçen bir başka mülteci teknesine geçti ve bir daha geri dönmedi. 

Çılgına döndüler 
Üçüncü gün teknedeki yiyecek ve suyun tükendiğini belirten kazazedeler, beşinci günün sonunda da yaşlıların ölmeye başladığını söyledi. Kazazedelerden Faustina Santana adlı kadın, kavurucu sıcağın altında açlıktan çılgına dönen insanların, kendilerini denize attığını belirtti. Yolculardan 40'ının öldüğü kaydedilirken, bir bölümünün denize atlayarak boğulan ya da köpekbalıklarına yem olan kişiler olduğu tahmin ediliyor. 
Kazazede Vernanva de La Cruz da, erkeklerin kendisini ve 2 kadını gemidekileri emzirmeye zorladığını söyledi. Cruz, adamların isteğini reddeden bir kadının dövülerek gemiden atıldığını belirtti. Cruz, süt vermesi için sürekli dövülen 3 kadından birinin de bu nedenle öldüğünü anlattı. 

Yamyamlık iddiası 
Dominik'teki yerel radyolar, kazadan kurtulanların, hayatta kalabilmek için ölen mültecilerin cesetlerini de yediğini öne sürdü. Ancak kazazede Ramon Ballano, bu iddiaları yalanladı. Bazı kişilerden gelen, cesetlerin kulaklarını yeme teklifini kendisi ve diğerlerinin şiddetle reddettiğini söyleyen Ballano, "Öleceksek birlikte ölelim" dediğini kaydetti. 
Önceki gün Porto Riko sahil güvenlik ekiplerince kurtarılan kazazedelerden sekizinin durumunun ağır olduğu bildirildi. 


</TEXT>
</DOC>
