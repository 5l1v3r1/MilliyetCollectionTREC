<DOC>
<DOCNO> 266708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/ekonomi/eko07.html </URL>
<DATE> 2004/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomi dünyasından bir yıldız kaydı... 
</HEADLINE>
<TEXT>


Bilkent Üniversitesi İktisadi ve İdari Sosyal Bilimler Fakültesi Dekanı Prof. Dr. Merih Celasun vefat etti 

ANKARA Milliyet 

Türkiye'nin ünlü ekonomistlerinden Bilkent Üniversitesi İktisadi, İdari ve Sosyal Bilimler Fakültesi Dekanı Prof. Dr. Merih Celasun 68 , tedavi gördüğü İbni Sina Hastanesi'nde vefat etti. 
1936 yılında Bursa'da doğan Celasun, 1964'te New York Coloumbia Üniversitesi'nde doktorasını tamamladı. 1965'te girdiği Devlet Planlama Teşkilatı'nda DPT 1968 - 69 yıllarında İktisadi Planlama Daire Başkanlığı yaptı. 1970 - 73 yılları arasında ODTÜ İstatistik ve Yöneylem Bölümü'nde öğretim üyeliği yapan Celasun, 1974 - 75 yıllarında Dünya Bankası'nda "kıdemli iktisatçı" olarak çalıştı. Celasun 1970 - 80 yılları arasında ODTÜ İstatistik ve Yöneylem Bölüm Başkanlığı yaptı. 
1982 - 84 yıllarında ODTÜ İktisat Bölümü Başkanlığı'nı üstlenen Celasun, 1999 yılından beri Bilkent Üniversitesi'nde dekanlık görevinde bulunuyordu. Çok sayıda kitabı bulunan Celasun, bugün Ankara Kocatepe Camisi'nde kılınacak cenaze namazının ardından Karşıyaka Mezarlığı'nda toprağa verilecek. 


</TEXT>
</DOC>
