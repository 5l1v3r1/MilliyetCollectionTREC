<DOC>
<DOCNO> 252197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonsiy09.html </URL>
<DATE> 2004/07/01/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
TCK değişiyor... Tasarının 34 maddesi daha Komisyon'da kabul edildi 
</HEADLINE>
<TEXT>

     TBMM Adalet Komisyonu'nda görüşülen TCK Tasarısı'nın 34 maddesi daha kabul edildi. 
     Komisyonun bugünkü çalışmasında, Alt Komisyon metni üzerinde yapılan görüşmelerde, çocuklara ve akıl hastalarına özgü güvelik önlemleri, suçta tekerrür ve özel tehlikeli suçlular, sınır dışı edilme, cezanın belirlenmesi, takdiri indirim nedenleri, cezaların içtimai, dava ve cezanın ortadan kaldırılması koşulları, dava ve ceza zamanaşımı, soykırım, insanlığa karşı işlenen suçlar, örgüt, göçmen kaçakçılığı ve insan ticareti, kasten yaralama, taksirle yaralama, insan üzerinde deney ve organ ve doku ticareti ile ilgili maddeler kabul edildi. 
     Komisyon'da yapılan bir değişiklikle, belli koşularda velayet hakkının kaldırılması, vasi tayini ve nafaka hükümlülüğünü düzenleyen madde, metinden çıkarıldı. Bununla ilgili düzenlemenin Medeni Kanun'da yer alması gerekçe gösterildi. 
     Önergeyle yapılan bir başka değişiklikle, kasten yaralama bir davranışın ihmaliyle oluşursa verilecek ceza, üçte ikisine kadar indirilecek. 
     
     ''HÜCRE YERİNE BAŞKA CEZA...'' 
     İşlediği suçlar dolayısıyla birden çok ağırlaştırılmış müebbet hapis veya müebbet hapis cezalarına mahkum olan kişi hakkında 6 aydan az ve 2 yıl 6 aydan fazla olmamak üzere yalnız olarak bir hücreye konulmak suretiyle ağırlaştırılmış müebbet hapis cezası infaz olunmasına ilişkin madde, tartışmalara neden oldu. 
     CHP Antalya Milletvekili Feridun Fikret Baloğlu, ''hücre dışında başka bir müeyyide'' bulunmasını önerdi. AK Parti Kastamonu Milletvekili Hakkı Köylü'nün ''Hücreden başka ceza bulunmadı. Pranga, zincire vurma vardı eskiden...'' demesine Baloğlu, ''bizi hücreye razı etmek için pranga getiriyor sayın başkan..'' diye itiraz eti. Köylü'nün, ağırlaştırılmış müebbet hapis cezasının idamın yerine uygulanacağına işaret etmesi üzerine Baloğlu, ''hücrenin hiçbir insani tarafı yok. Ben buna karşıyım. Bunun yerine gazete okumama gibi bir ceza verilse...'' dedi. 
     CHP Niğde Milletvekili Orhan Eraslan'ın da düzenlemeyi savunarak ''ben hücreyi bilirim, gazete okumamak bizim toplumumuz için bir ceza değil'' demesi üzerine Baloğlu, ''ben 1-2 günlük bir hücre cezasından bahsetmiyorum. Hücre, idamdan daha mı insani Tercih yapması istense mahkum, belki de idamı tercih eder'' diye konuştu. 
     Tartışmaların ardından madde aynen kabul edildi. 
     
     ORGAN VE DOKU TİCARETİ 
     Komisyon'da ''insan üzerinde deney'' başlıklı madde, uzun süre tartışıldı. Türk Tabipleri Birliği'nin madde üzerindeki eleştirilerini CHP Ankara Milletvekili Oya Araslı dile getirerek, düzenlemenin tartışılmasını istedi. 
     TCK Tasarısı üzerinde çalışan Alt Komisyon'da da görev alan İstanbul Üniversitesi Öğretim Üyesi Doç.Dr. Adem Sözüer, ''insan üzerinde bilimsel deney yapan hakkında 1 yıldan 3 yıla kadar hapis cezası, çocuklar üzerinde bilimsel deneyin hiçbir surette yapılmaması, hasta insan üzerinde rıza olmaksızın tedavi amaçlı denemede bulunan kişinin 1 yıla kadar hapisle cezalandırılmasını'' içeren düzenlemeyi savundu. Sözüer, ''Türkiye'de tıp alanında bu alandaki boşluk gideriliyor. Çünkü genç yaştaki insanlar 100-200 dolar karşılığında deneye tabi tutuluyor'' dedi. 
     Organ veya doku ticaretine ilişkin maddede ise ölüden alınacak organ ve doku nakli tartışıldı. Komisyon Başkanı Köksal Toptan, kornea nakli için izin alınmadığına işaret ederek, Türkiye'de bu uygulama konusunda bir rahatsızlık bulunmadığını, doktorların başarılı operasyonlar yaptığını söyledi. 
     CHP İstanbul Milletvekili Hasan Fehmi Güneş, ''100 yaşında ölen bir kişi de olsa izin alınmadan yakınımdan kornea alınmasını istemem. Bunun izne tabi olması gerekir'' görüşünü savundu. Toptan, ''kornea alınması vücut bütünlüğünü bozmuyor'' demesi üzerine CHP'li Baloğlu da ''kornea zaten hastanede alınabiliyor. Eğer izin getirilirse, herkes ölüsünü korur'' dedi. 
     Madde, bazı değişikliklerle kabul edildi. Hukuken geçerli rızaya dayalı olmaksızın kişiden organ alan kimseye 5 yıldan 9 yıla kadar, doku alınması halinde ise 2 yıldan 5 yıla kadar hapis cezası verilecek. Belli bir çıkar karşılığı hukuka aykırı olarak ölüden organ veya doku alan kimse hakkında 1 yıla kadar hapis cezasına hükmedilecek. Organ ve doku alan, satan ve satılmasına aracılık eden kişi hakkında da aynı ceza verilecek. 
     Komisyon, tasarı üzerindeki görüşmelerini öğleden sonra da sürdürecek. 
     
</TEXT>
</DOC>
