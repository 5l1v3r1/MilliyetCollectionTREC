<DOC>
<DOCNO> 255440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonspo23.html </URL>
<DATE> 2004/07/14/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Ali Şen'den başkan adayı Bıçakçı'ya büyük tepki... 
</HEADLINE>
<TEXT>

     Fenerbahçe Kulübü'nün eski başkanı Ali Şen, Futbol Federasyonu başkanlığına aday olan Levent Bıçakcı'yı, Fenerbahçe taraftarının istemeyeceğini öne sürdü. 
     Türkiye Futbol Adamları Derneği'nin TÜRFAD , Futbol Federasyonu seçimleri öncesi gelişmeleri değerlendirmek amacıyla organize ettiği Büyük Kulüp'teki toplantıdan önce basın mensuplarının sorularını yanıtlayan Ali Şen, Levent Bıçakcı'nın başkan adaylığı için ''Şimdi Bıçakcı'nın, Başbakan Recep Tayyip Erdoğan'ın adayı olduğunu söylüyorlar. Ancak kesinlikle Bıçakcı, Erdoğan'ın adayı değildir. Başbakanın adını kimse kullanmasın'' dedi. 
     Fenerbahçe taraftarının, Levent Bıçakcı'yı federasyon başkanı olarak görmek istemeyeceğini ileri süren Şen, ''Çünkü ben 1994'te görevdeyken bu insanlarla mücadele ettim. Türk futbolu bunlara kalmamalı. Ben, bunların Fenerbahçe düşmanı olduğunu söylemiştim. Fenerbahçe taraftarı, düşmanlık yapan kişileri unutmadı'' şeklinde konuştu. 
     Ali Şen, şimdiki başkan Haluk Ulusoy'a da değinerek, ''Ulusoy ile zaman zaman sürtüşmelerimiz olmuştur. Ancak Ulusoy'un Türk futboluna yaptığı hizmetler de göz ardı edilemez. Ulusoy iyi çalıştı. Şimdi futbolda birbirini satanları, ihanet edenleri görüyorum, üzülüyorum'' dedi. 
     
</TEXT>
</DOC>
