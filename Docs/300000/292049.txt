<DOC>
<DOCNO> 292049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonsiy07.html </URL>
<DATE> 2004/11/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
CHP'de 16 milletvekiline "kınama" istemi... 
</HEADLINE>
<TEXT>

     CHP Parti Meclisi'nin PM yarın yapılacak toplantısında, muhalif 16 milletvekilinin kınama istemiyle disipline sevkine ilişkin Merkez Yönetim Kurulu MYK önerisi karara bağlanacak. 
     Genelgeyle yapılan uyarıya rağmen Şişli Belediye Başkanı Mustafa Sarıgül'ün Mersin'de düzenlediği mitinge katılarak parti suçu işledikleri gerekçesiyle haklarında kınama cezası verilmesi istenen 16 milletvekilinin durumu yarın yapılacak PM toplantısında görüşülecek. 
     MYK'nın 16 milletvekiline kınama cezası verilmesine ilişkin kararının PM'de kabul edilmesi durumunda konu Yüksek Disiplin Kurulu'nun YDK gündemine gelecek. CHP'nin disiplin cezalarını düzenleyen 71. maddesine göre, YDK'nın kınama cezası vermesi durumunda, 16 milletvekili bir yıl süre ile parti organlarına seçilemeyecekler, seçilmişseler de ayrılmak zorunda kalacaklar. 
     Mitinge katıldıkları gerekçesiyle haklarında kınama cezası verilmesi istenen milletvekilleri arasında daha önce partiden ihraç edilen ve mahkeme kararıyla geri dönen İstanbul milletvekilleri Hasan Aydın ve Ahmet Güryüz Ketenci ile Ankara milletvekili Mehmet Tomanbay da bulunuyor. 
     Kınama cezasının kesinleşmesi halinde halen PM üyesi olan Hasan Aydın, Mehmet Tomanbay, Hüseyin Özcan, Feridun Ayvazoğlu ve Erdoğan Kaplan'ın bu görevlerinden ayrılmaları gerekecek. 
     
     PARTİ YÖNETİMİNE SUÇLAMA 
     İstanbul milletvekili Hasan Aydın, AA muhabirinin MYK kararına ilişkin sorusu üzerine parti yönetiminin ''Panikle hukuk dışı, adalet dışı davrandığını'' öne sürdü. 
     Sarıgül'ün ihracı konusunda YDK'nın henüz kesin bir karar vermediğini, kendisine yöneltilen suçlamalarla ilgili bir mahkeme kararı bulunmadığını belirten Aydın, ''Hakkındaki iddialar kanıtlanmamış bir kişinin yaptığı mitinge katıldıkları için milletvekillerinin parti suçu işlediklerini iddia etmenin izah edilecek bir yanı yok'' diye konuştu. 
     Aydın, CHP Genel Başkan Yardımcısı Eşref Erdem'in mitinge katılmalarını ''Başkaldırı ve meydan okuma'' olarak değerlendirmesi konusunda da şunları söyledi 
     ''Bu bir başkaldırı ve isyansa onların algıladığı anlamda değil. Bu, partinin çiftlik gibi, şirket gibi yönetilmesine, keyfiyet anlayışına isyandır, itirazdır. Yöneticilerin kendilerine verilmeyen hakları kullanmalarına isyandır.'' Hasan Aydın, mitinge katılanlardan Şanlıurfa milletvekili Vedat Melik'in kendilerinden ayrı, disiplin kapsamı dışında tutulmasıyla ilgili olarak da ''Arkadaşımız mitingde otobüsün üzerine çıkmadığı için bizden ayrı tutulmuştur. Ancak aramızda bir ayrılık söz konusu değildir'' dedi. 
     Aydın, İktidara Yürüyüş Hareketi'nden üç milletvekilinin kendilerine ve Sarıgül'e yönelik eleştirileriyle ilgili olarak da, ''İktidara Yürüyüş Hareketi bölünmedi aslında. Bu üç arkadaşımız vazgeçti. Açıklamalarıyla Deniz Baykal'a mesaj göndererek pişmanlık yasasından yararlanmaya çalışıyorlar''diye konuştu. 
     Bu arada, muhalif milletvekillerinin durum değerlendirmesi için dün akşam yapmayı planladıkları toplantının, MYK kararı üzerine gelecek haftaya ertelendiği bildirildi. 
     
</TEXT>
</DOC>
