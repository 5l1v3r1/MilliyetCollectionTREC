<DOC>
<DOCNO> 251174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/guncel/gun09.html </URL>
<DATE> 2004/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydar, saldırıda ölenlere üzülmüş 
</HEADLINE>
<TEXT>


PKK zirve süresince eylem yapmayacakmış 

DOĞAN HABER AJANSI 

Eski DEP milletvekili ve PKK KONGRA - GEL Başkanı Zübeyir Aydar, İstanbul'da yapılacak NATO Zirvesi'ni protesto eden grupların yaptığı eylemlerde masum insanların ölmesine üzüldüklerini ve bu tür saldırıları kınadığını söyledi. 
Örgütün Avrupa'daki yayın organı Özgür Politika gazetesine açıklama yapan Aydar, herkesin kendi düşüncesini çeşitli yollarla dile getirmesinin demokratik eylem hakkı olduğunu ancak sivillerin yaşamlarını yitirmesini kınadıklarını kaydetti. 

Diyalog yoluyla katkı 
Türkiye'nin zirvede Kürt sorunununu gündeme getireceğini savunan Aydar, NATO ülkelerinden kendilerinin dile getirdiği istekleri dikkate almasını isteyerek, "ABD bölgede demokratik oluşumlar, iddia ettiği gibi insan haklarına dayalı, demokratik bir bölge istiyorsa, Kürt ve Filistin halklarının sorunlarının diyalog yoluyla çözümüne katkı sunmalı" dedi. 
Askeri yetkililer de örgütün Türkiye'ye gelen liderlerin gözünde terör örgütü olarak nitelendirilmemesi amacıyla eylemlerini asgari düzeye düşürmeyi görüştüğü, Aydar'ın da bu nedenle barışçıl mesaj vermeye çalıştığını söyledi. 



</TEXT>
</DOC>
