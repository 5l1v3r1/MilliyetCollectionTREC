<DOC>
<DOCNO> 250190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sondun23.html </URL>
<DATE> 2004/06/23/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
AİHM, Türkiye'yi haksız buldu... 
</HEADLINE>
<TEXT>

     Avrupa İnsan Hakları Mahkemesi AİHM , gözaltında kötü muamele gördüğü ve adil yargılanma hakkının ihlal edildiği gerekçesiyle yapılan başvurularda, Türkiye'yi haksız buldu. 
     AİHM'den yapılan açıklamada, terör örgütüyle ilişkileri bulunduğu gerekçesiyle 1995 yılında gözaltına alınan Abdülrezzak Aydın ve Abdullah Yunus'un yaptıkları başvuruyla ilgili, Türkiye'nin Avrupa İnsan Hakları Sözleşmesi'nin AİHS 3. maddesini ihlal ettiği kararına varıldığı bildirildi. 
     Türkiye, karar gereği, başvuruda bulunanlara mahkeme masrafları da içinde olmak üzere toplam 45 bin euro ödeyecek. 
     AİHM'den yapılan açıklamada, Leşker Acar'ın, adil yargılanma hakkının ihlal edildiği gerekçesiyle yaptığı başvuruda da Türkiye'nin AİHS'nin 6. maddesini ihlal ettiği sonucuna varıldığı belirtildi. 
     Mahkeme, maddi tazminata gerek görmezken, Türkiye'nin sadece başvuruyu yapan kişiye mahkeme masrafı olarak 985 euro ödemesine karar verdi. 
     Adil yargılanma hakkının ihlal edildiği gerekçesiyle Ahmet Koç'un yaptığı başka bir başvuruda ise Türkiye'nin mahkeme masrafları dahil olmak üzere toplam 14 bin euro para cezası ödemesine karar verildi. 
     
     DOSTANE ÇÖZÜM 
     Açıklamada, yasadışı sol bir örgüte üye olduğu gerekçesiyle tutuklanan Ali Şahmo'nun kötü muamele gördüğü iddiasıyla yaptığı başvuruda, Türkiye'nin maddi tazminat ödeyerek ''dostane çözüme'' gittiği bildirildi. 
     Türkiye, mahkeme masrafları dahil olmak üzere Şahmo'ya 26 bin euro ödeyecek. 
     
</TEXT>
</DOC>
