<DOC>
<DOCNO> 274629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sontur10.html </URL>
<DATE> 2004/09/24/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Hakime yalvardı Lütfen sevgilimi bırakın 
</HEADLINE>
<TEXT>

     İZMİRLİ 14 yaşındaki D.K. gönlünü kaptırdığı Erzurumlu inşaat işçisi 21 yaşındaki Murat Dinç'le birlikte kaçarak, hamile kaldı. Ailesinin şikayeti üzerine tutuklanan ve hakkında 10 yıla kadar hapis istenen sevgilisi için hakime "Lütfen Murat'ı serbest bırakın. Onu deliler gibi seviyorum'' diye yalvaran D.K., adliyeden üzgün ayrıldı. 
     İzmir'e çalışmak için giden Murat Dinç, Güzelbahçe semtinde oturan D. K., ile tanıştı. Kısa sürede birbirine aşık olan gençlerin evlenmelerine D.K.'nın ailesi, "Yaşı küçük'' olduğu gerekçesiyle karşı çıktı. Murat Dinç'ten ayrı kalmak istemeyen D.K., sevgilisiyle birlikte kaçma kararı aldı. İki genç, geçtiğimiz Mayıs ayında otobüse binerek Erzurum'a geldi. D.K.ile birlikte Köprüköy İlçesi'ne bağlı Eyüpler Köyü'ndeki ailesinin yanına giden Murat Dinç, burada sevgilisiyle birlikte oldu. D.K.'nın ailesinin şikayetçi olması üzerine yakalanan Murat Dinç, 28 Ağustos günü tutuklanarak cezaevine kondu. 
     Erzurum 1'inci Ağır Ceza Mahkemesi'nde, Reşit olmayan mağdurenin kızlığını bozmak ve ırzına geçmek' suçlarından 3 yıldan 10 yıla kadar hapis istemiyle dava açılan Murat Dinç, ilk duruşmada "Birimizi sevdik. Damla'nın, Beni kaçır buralardan' sözü üzerine birlikte köyümüze geldik. Yaşı küçük olduğu için resmi nikah yaptıramadık. Ailem imam nikahı ile bizi evlendirdi. Zor kullanarak değil, birbirimizi sevdiğimiz için ilişkiye girdik'' dedi. 
     
     LÜTFEN SEVGİLİMİ BIRAKIN 

     Duruşma salonunda gözyaşlarını tutumayan D.K. ise, "Murat ile İzmir'de tanıştık, bir süre arkadaşlık yaptık. Ailemin evliliğimize karşı çıkması üzerine Murat'a Ne olur beni kaçır' dedim. O da beni Erzurum'a getirdi. Mayıs ayından beri Murat'ın ailesiyle birlikteyim. Kendi isteğimle Murat'la ilişkiye girdim. Bana şiddet veya baskı yapmadı. Dört aylık hamileyim. Lütfen sevgilimi serbest bırakın'' diye konuştu. 
     Mahkeme Heyeti Murat Dinç'in tutukluluk halinin devamına karar vererek, 14 yaşındaki D.K.'nın kemik yaşının belirlenmesi için duruşmayı erteledi. 

     
</TEXT>
</DOC>
