<DOC>
<DOCNO> 265873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/spor/aspo.html </URL>
<DATE> 2004/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'den müthiş adım 
</HEADLINE>
<TEXT>


Başkan Yıldırım, Kayserispor maçını Ali Sami Yen Stadı'nda oynamak için Özhan Canaydın'a teklif götürdü. Galatasaray olumlu yanıt verdi, iki kulüp arasındaki dostluk bağları tazelendi 

CÜNEYT KARAKAYA 


Nabız yokladılar 
ŞÜKRÜ Saracoğlu Stadı onarımda olduğu için bu haftaki Kayserispor maçını deplasmanda oynamak isteyen Fenerbahçe dün Sarı - Kırmızılı kulübün cevabını beklerken, Galatasaray'ın da nabzını yokladı. Başkan Özhan Canaydın ile bir telefon görüşmesi yapan Aziz Yıldırım, Kayseri'den olumsuz bir yanıt gelmesi durumunda, karşılaşmayı Ali Sami Yen Stadı'nda oynayıp oynayamayacaklarını sordu. 

Yönetim toplandı 
CANAYDIN, Yıldırım'a bunun mümkün olabileceğini belirterek, bu konuda ellerinden geleni yapacaklarını belirtti. Galatasaray Başkanı ayrıca bu durumun iki kulüp arasındaki dostluğun pekişmesine katkıda bulunacağına inandığını da söyledi. Yıldırım da bu düşüncelerinden dolayı Özhan Canaydın'a teşekkür etti. Bu gelişme üzerine Galatasaray yönetimi kendi arasında bir toplantı yaptı. 

Tepkiler tartışıldı 
SARI - Kırmızılı taraftarların ve camianın tepkisini konuşan Galatasaray yönetimi, doğabilecek tüm olumlu ve olumsuz olayları masaya yatırdı. Ancak akşam saatlerinde Kayserispor'dan gelen "Evimizde oynayabiliriz" yanıtı üzerine Ali Sami Yen girişimi sadece görüşme bazında kaldı. Fenerbahçeli yöneticiler, Kayserispor maçının nerede oynanacağına bugün karar verileceğini belirttiler. 

Rüştü gün sayıyor 

FENERBAHÇE'DE kaleci sorunu nihayet çözüldü. Sarı - Lacivertli yönetim, Teknik Direktör Daum'un isteği üzerine Rüştü için yaptığı girişimlerden olumlu sonuç aldı. Barcelona Kulübü, milli kaleciyi bir yıllığına kiralamayı kabul etti. Çarşamba gününe kadar eşyalarını toplayacak olan Rüştü Reçber, perşembe İstanbul'a gelecek. Aynı gün yıldız kaleciye imza töreni düzenlenecek. 

Daum'dan sürpriz 

KAYSERİSPOR maçının hazırlıklarına dün başlayan Fenerbahçe'de futbolcular önce düz koşu, ardından kondisyon çalışması yaptılar. Teknik Direktör Daum, çift kale maçta ise sürpriz bir değişikliğe giderek Nobre'yi yedeklerin arasına koydu. Alman hoca, forvette Hooijdonk - Tuncay ikilisine şans verdi. 
ORTA sahada Tuncay'dan boşalan bölgeye Serkan'ı monte eden tecrübeli çalıştırıcı, savunmanın sağında ise Önder Turacı'yı oynattı. Hooijdonk çift kalede yine penaltı kaçırırken, çalışma yaklaşık iki saat sürdü. Adalesinde ağrı olduğunu söyleyen Mehmet Yozgatlı ise takımdan ayrı düz koşu yaptı. 


</TEXT>
</DOC>
