<DOC>
<DOCNO> 297649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sontur04.html </URL>
<DATE> 2004/12/14/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Cem Uzan serbest bırakıldı 
</HEADLINE>
<TEXT>

     İstanbul Mali Şube ekipleri tarafından dün gece gözaltına alınan genç Parti Genel Başkanı Cem Uzan, sorgusunun ardından sevk edildiği mahkeme tarafından serbest bırakıldı. 
     Cem Uzan ile birlikte gözaltına alınan dokuz kişi emniyetteki sorgularının ardından Şişli Adliyesi'ne gönderildi. 
     Cumhuriyet Savcısı Mecit Ceylan'ın, Cem Uzan ile diğer dokuz kişinin 'cürüm işlemek amacıyla teşekkül oluşturmak', 'kamu kurumunu dolandırmak', 'gizli belge saklamak' ve 'sahte evrak düzenlemek' iddialarına ilişkin ifadelerine başvurduğu öğrenildi. 
     Cem Uzan ve dokuz kişi, sorgularının ardından mahkemeye sevk edildi. Genç Parti Genel Başkanı Cem Uzan daha sonra serbest bırakıldı. 
     
     Geçtiğimiz pazar gecesi gözaltına alınmıştı 
     Genç Parti Genel Başkanı Cem Uzan, geçtiğimiz pazar gecesi saat 23 00 sıralarında Beykoz Çubuklu'daki evinde, İstanbul Mali Şube Müdürlüğü ekipleri tarafından gözaltına alınmıştı. 
     Şişli Cumhuriyet Başsavcılığı'nın talebi üzerine gözaltına alındığı belirtilen Cem Uzan, önce sağlık kontrolünden geçirildi, ardından da evinde bulunan dokümana ilişkin ifadesine başvurulmak üzere İstanbul Mali Şube Müdürlüğü'ne götürüldü. 
     
     Uzan, 22 saat sorgulandı 
     Cem Uzan 22 saat süren sorgusunun ardından Şişli Adliyesi'ne sevkedildi. İstanbul Mali Şube polisi, geçtiğimiz cuma günü, TMSF'nin İmar Bankası'nda belirlediği bilgisayar yedek kayıtlarını bulmak amacı ile yeni bir operasyon başlatmıştı. 
     Aralarında Cem Uzan'ın Çubuklu'daki villası da olmak üzere 30 ayrı adrese baskın düzenlenmişti. Aramalarda uzanların TMSF'nin el koyduğu bazı şirketleri, muvazaalı bir biçimde yabancılara sattığına ilişkin belgeler bulunmuştu. 
     
</TEXT>
</DOC>
