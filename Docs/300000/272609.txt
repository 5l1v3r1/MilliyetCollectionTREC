<DOC>
<DOCNO> 272609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sondun21.html </URL>
<DATE> 2004/09/17/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Almanya'dan vatandaşlarına Acilen Irak'ı terkedin 
</HEADLINE>
<TEXT>

     Almanya Dışişleri Bakanlığı, can güvenlikleri olmadığı gerekçesiyle vatandaşlarından Irak'ı acilen terk etmelerini istedi. 
     Bakanlık sözcüsü Walter Lindner, başkent Berlin'de yaptığı açıklamada, Irak'ta yaklaşık 100 Almanın bulunduğunu, bu kişilerin çoğunun yardım kuruluşu temsilcileri, işadamları, gazeteci ve büyükelçilik görevlileri olduğunu söyledi. 
     Lindner, Alman vatandaşlarına acilen ülkeyi terk etmeleri çağrısında bulunduklarını kaydetti. 
     Lindner, ayrıca bazı radikal dinci derneklerin 1-3 Ekim günleri arasında Berlin'de düzenlemek istedikleri kongreye yurtdışından katılmak isteyenlere vize vermeyeceklerini bildirdi. 
     Bu konuda yurtdışındaki Alman temsilciliklerine talimat verildiğini ifade eden Lindner, kongreye katılmak istediklerini belirterek vize almak isteyen kişilere vize verilmeyeceğini söyledi. 
     Öte yandan Alman hükümet sözcüsü Bela Anda, Başbakan Gerhard Schröder'in 23 Eylül'de Zürich'te İsviçre Cumhurbaşkanı Joseph Deiss ile görüşeceğini açıkladı. 
     Anda, görüşmede ikili ilişkilerin yanı sıra güncel uluslararası sorunların ele alınacağını kaydetti. 
     
</TEXT>
</DOC>
