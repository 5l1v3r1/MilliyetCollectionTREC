<DOC>
<DOCNO> 252877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sontur22.html </URL>
<DATE> 2004/07/04/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Van'daki patlamada işyerleri zarar görenlere para yardımı yapılacak 
</HEADLINE>
<TEXT>

     Van Valisi Hikmet Tan, patlamada işyerleri hasar görenlere parasal yardımda bulunacaklarını söyledi. 
     Vali Tan, kendisinin hedef alındığı bombalı saldırının üçüncü gününde, patlamanın meydana geldiği Ordu Caddesi'ndeki esnafı tek tek ziyaret etti. 
     Patlamanın etkisiyle işyerlerinin camı kırılan birçok esnafın mağdur olduğunu gören Tan, işyerlerinin kırık camlarını değiştiremeyecek durumda olanların isimlerini aldı. 
     Tan, şöyle konuştu 
     ''Burada 3 insanımızı kaybettik, onlarca vatandaşımız yaralandı. Esnafımız da maddi açıdan büyük zarar gördü. Maddi durumu iyi olmayan esnafımıza, işyerlerinin gördüğü zarara göre 500 milyon ile 1 milyar lira arasında parasal yardım yapacağım. Allah devletimize ve milletimize bir daha böyle acılar yaşatmasın'' dedi. 
     Vali Tan'ın ziyaretinin kendilerini çok mutlu ettiğini belirten esnaf ise ''Valimize bir değil, beş iş yerimiz feda olsun. Yeter ki ona bir şey olmasın'' şeklinde konuştular. 
     Patlamanın olduğu caddede satış yapan çocukları gören Vali Tan, çocuklardan sakız ve bisküvi satın aldı. Çocuklarla bir süre sohbet eden Tan, ''Üç gün önce burada selpak satan bir arkadaşınız yaralandı. Sizler kendinize dikkat edin ve burada satış yapmayın'' dedi. 
     
</TEXT>
</DOC>
