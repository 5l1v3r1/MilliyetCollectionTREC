<DOC>
<DOCNO> 293479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonspo10.html </URL>
<DATE> 2004/11/30/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Canaydın Galatasaray taraftarlarına eğitim semineri vereceğiz 
</HEADLINE>
<TEXT>

     Galatasaray Kulübü Başkanı Özhan Canaydın, Beşiktaş-Çaykur Rizespor maçında bir taraftarın bıçaklanarak öldürülmesiyle zirveye çıkan futbol şiddeti vakalarının kendilerini çok üzdüğünü, ancak bu günlerin geleceğinin önceden belli olduğunu söyledi. 
     Işık Sigorta ''11 Altın Adam Yarışması''nın Kalyon Otel'de gerçekleştirilen Ekim ayı jüri toplantısında konukların sorularını yanıtlayan başkan Canaydın, ''Yaşanan olaylar hepimizi üzdü ve bu günlerin geleceği de belliydi'' dedi. 
     2002 Haziran ayında İstanbul kulüpleri, emniyeti ve valiliği biraraya gelerek çok önemli kararlar aldıklarını anlatan Canaydın, ''Bedava bilet dağıtımını yasaklamaya, deplasman organizasyonları yapmamaya ve derbi maçlara taraftar götürmemeye karar verdik. Dönemim İstanbul Valisi Erol Çakır, yaşanan olayları, ''Bunlar terördür ve engellemezseniz siz de başkanlar olarak terör başı olursunuz'' diye çok ciddi sözler sarfetmişti. Ancak biz toplu bilet organizasyonu yapmamız gerektiğine kanaat getirdik ve o zaman kararları uygulayamadık. Eğer o zaman bu kararların üzerinde durulmuş olsaydı, belki Cihad Aktaş'ı bugün yitirmemiş olacaktık'' diye konuştu. 
     Kendisini, Fair-Play ödülü almış, ancak içi rahat olmayan bir başkan olarak nitelendiren Özhan Canaydın, sözlerini şöyle sürdürdü 
     ''Hepimiz bunlardan sorumluyuz. Ben, 'taraftarı polise satan, olmaz olsun böyle başkan' tezahüratını da görmüş biriyim. Ama hepimiz artık huzurlu olmak istiyoruz. Beşiktaş'ın başına gelen üzücü hadise her takımın başına gelebilirdi. Artık sonuna geliyoruz. Özel güvenliklere dönmemiz lazım. Bu işi hep beraber yapmalıyız. Hepimiz bir suç işliyoruz ve provakosyanların içinde yer alıyoruz. Ceza görmemiz lazım. Bazen, bunlar önlenirse reytingler mi düşecek diye bir soru geliyor aklıma. Gelin provoke etmeden bu işi önleyelim. Hepimizin başındaki bir dert. Devlet, kolluk kuvvetleri ve özellikle basın bizimle birlikte olmazsa, bir şeyler yapmamız zor. Aldığımız tedbirlerin arkasında olalım. Reytingler, tirajlar düşer diye korkmayalım. Hepimiz bazı cezalar ödeyeceğiz, çünkü hatalıyız.'' 
     
     ''TARAFTARIMIZI EĞİTECEĞİZ'' 
     Başkan Canaydın, yaşanan şiddet olaylarının önüne geçebilmek için Galatasaray olarak kendi taraftarları için eğitim seminerleri düzenleme kararı aldıklarını açıkladı. 
     Taraftarları 200'er kişilik gruplar halinde ve psikologların da eşliğinde bir eğitim programına tabii tutacaklarını ifade eden Canaydın, ''Bu kararı yeni aldık. Biz Galatasaray olarak taraftarımız için eğitim seminerlerine başlıyoruz. Taraftarımızı kendimiz eğiteceğiz'' dedi. 
     Diğer yandan, Türk futbolunun içinde bulunduğu durumun endişe verici olduğunu kaydeden Canaydın, ''Futbolun gidişini endişeyle seyrediyoruz. Taraftarın azalması, futbol seviyesinin düştüğünün işaretidir. Bizi artık yabancı transferi yapmaktan vazgeçirecek bir nesil bekliyoruz. Çünkü kaliteli yabancı Türkiye'ye gelmek istemiyor. Türk futbolunda ciddi bir düşüş var. Dünya 3.'sü olan Türk futbolunu daha ilerilere taşımamız lazım. Bir duraklama dönemi geçiriyoruz'' diye konuştu. 
     Ayrıca, Seyrantepe Projesi ile ilgili olarak çalışmalarının sürdüğünü dile getiren Canaydın, ''Çalışmalarımız devam ediyor. Bu kesinlikle devletin Galatasaray Kulübü'ne bir lütfu değildir. Üst hakkını almıştık. 3-3,5 ay içinde de toprak mülkiyetini almış olacağız. Güzel tesisler kurmayı temenni ediyoruz'' derken, lig yarışı için ise ''Hedefimiz şampiyonluk. 100. yılımızda o güzel kupaya sarılabilirsek bize büyük mutluluk olur'' ifadelerini kullandı. 
     
</TEXT>
</DOC>
