<DOC>
<DOCNO> 265073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sontur12.html </URL>
<DATE> 2004/08/20/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Türk şoför ailesine kavuştu "Aç kalsam bile Irak'a gitmem" 
</HEADLINE>
<TEXT>

     Irak'ta taşımacılık yapan Türk kamyon şoförü Mustafa Köksal, Irak'ta tutsak geçirdiği 15 günün ardından Mersin'in Tarsus İlçesi'ndeki ailesine kavuştu. 
     Şişe suyu götürmek için gittiği Irak'ta, 5 Ağustos'ta Musul'a 100 kilometre kala bir lokantadan çıktıktan sonra silahlı bir grup tarafından kaçırılarak rehin alınan Tarsuslu kamyon şoförü Mustafa Köksal 67 , ilçe halkı tarafından sevinç gösterileriyle karşılandı. 
     Köksal'ın camları kırılan ve lastikleri patlatılan kamyonu, Tarsus Şoförler Odası'nın tahsis ettiği bir TIR'a yüklenerek Habur Sınır Kapısı'ndan Türkiye'ye giriş yaptı. 
     Şoför Köksal, 43 yıllık eşi Fatma Köksal, çocukları ve yakınlarıyla kucaklaşarak sevinç gözyaşları dökerken, yaşadığı korku dolu günleri ağlayarak anlattı. Bu sırada, eşi Fatma Köksal baygınlık geçirdi. 
     İşsiz kaldığı için gittiği Irak'ta kimler tarafından rehin tutulduğunu bilmediğini söyleyen Köksal, yaşadıklarını şöyle anlattı 
     ''Beni ve şoför arkadaşım Durmuş Kumdereli'yi bir araca bindirerek, gözlerimizi bağladılar. Onlara, Ben iki aydır burada kamyonumu bekliyorum. Kamyonum bağlıydı, onu almaya gelmiştim dedim. Bunun üzerine beni bıraktılar. İnşallah Durmuş Kumdereli de kurtulup, ailesinin yanına döner.'' Borçlarını ödemek için Irak'a gittiğini ifade eden yaşlı kamyon şoförü Köksal, ''Borcumuz o kadar çoğalmıştı ki ev kirasını, kamyonun vergisini bile ödeyemez duruma gelmiştim. Ancak, Irak'ta geçirdiğim sıkıntılı günlerin bu ülkeye her ne pahasına olursa olsun gidilmeyeceğini anladım. Hiçbir kamyon şoförüne de önermem. Türk plakalı kamyon şoförleri ile kimse ilgilenmiyor. Güvence hiç yok. Artık aç kalsam bile bu ülkeye gitmem'' dedi. 
     
</TEXT>
</DOC>
