<DOC>
<DOCNO> 274581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonsiy06.html </URL>
<DATE> 2004/09/24/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
TBMM bu yasama yılında 3. kez olağanüstü toplanacak... 
</HEADLINE>
<TEXT>

     TBMM, 22. Yasama Dönemi'nin 2. Yasama Yılında üçüncü kez olağanüstü toplanacak. 
     Meclis'in bu yasama yılı sonrası girdiği tatil, ilk olarak CHP'nin, Pamukova'da meydana gelen tren kazası nedeniyle Ulaştırma Bakanı Binali Yıldırım hakkında verdiği gensoru önergesini görüşmek üzere 4 Ağustos Çarşamba günü kesintiye uğradı. 
     TBMM Başkanvekili İsmail Alptekin yönetiminde saat 15.00'te açılan Genel Kurul'da yapılan yoklamada toplantı yeter sayısının bulunduğu belirlendi ve görüşmelere başlandı. 
     Görüşmelerin ardından yapılan oylama sonucu Ulaştırma Bakanı Binali Yıldırım hakkında verilen gensoru önergesinin gündeme alınması 171'e karşı 319 oyla reddedildi. Bir milletvekilinin çekimser kaldığı oylamada 2 oy da mükerrer sayıldı. 
     Oylamadan sonra Başkanvekili Alptekin, Genel Kurul'u 1 Ekim günü toplanmak üzere kapattı. 
     
     TCK GÖRÜŞMELERİ 

     Daha sonra 6 Eylül Pazartesi günü AK Parti milletvekilleri, Türk Ceza Kanunu TCK Tasarısı'nı görüşmek üzere TBMM'nin olağanüstü toplanmasını istedi. 
     Genel Kurul 14 Eylül Salı günü toplanarak tasarıyı görüşmeye başladı. ''Zina tartışmalarının'' damgasını vurduğu bu çalışmalar 17 Eylül Cuma gününe kadar sürdü. Tasarının yürürlük ve yürütme maddelerine gelindiğinde Adalet Komisyonu Başkanı Köksal Toptan, tasarıyı komisyona geri çektiklerini bildirdi. Genel Kurul, daha önce planlandığı gibi 18 Eylül Cumartesi günü yeniden toplandı. Başkanvekili Nevzat Pakdil gündeme geçmeden önce yoklama yaptı. Yapılan iki yoklamada da toplantı yeter sayısına ulaşılamayınca Pakdil, ''Bu durumda, olağanüstü çağrı önerisinde yer alan kanunun görüşülme imkanı kalmamıştır ve çağrı önerisi düşmüştür'' diyerek Genel Kurul'u, 1 Ekim Cuma günü saat 15.00'de toplanmak üzere kapattı. 
     
     ÜÇÜNCÜ ÇAĞRI 

     TCK Tasarısı'nın yasalaşmamasının Türkiye'nin AB üyeliği önünde engel oluşturduğu tartışmaları arasında CHP milletvekilleri, Genel Kurul'un 28 Eylül Salı günü saat 15.00'de toplanarak tasarının görüşmelerini tamamlamasını istedi. 
     Başbakan Recep Tayyip Erdoğan'n Brüksel'de yaptığı görüşmelerin ardından da AK Parti milletvekilleri 23 Eylül Cuma günü TBMM Başkanı Bülent Arınç'a, Meclis'in 26 Eylül Pazar günü saat 11.00'de olağanüstü toplanması istemiyle başvurdu. 
     Arınç bu istemi kabul ederek TBMM'yi olağanüstü toplantıya çağırdı. 
     TBMM, 22. Dönem 3. Yasama Yılına 1 Ekim Cuma günü başlayacak. 
     
</TEXT>
</DOC>
