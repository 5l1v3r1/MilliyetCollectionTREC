<DOC>
<DOCNO> 294857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/guncel/axgun01.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bize bir şeyler oldu 
</HEADLINE>
<TEXT>


Prof. Dr. Ünsal, toplumda şiddet eğiliminin son dönemde arttığını belirterek, "Stattaki şiddet bunun parçası" dedi 

PINAR AKTAŞ İstanbul 

Galatasaray Üniversitesi Siyaset Bilimi Bölümü Öğretim Üyesi Prof. Dr. Artun Ünsal, "Türk toplumunda son dönemde yükselen bir şiddet eğilimi var. Stat şiddeti bunun bir parçası. Bu da tamamen devletin yönetsel zafiyetinden kaynaklanıyor" dedi. 
Stat şiddetiyle ilgili yaptığı araştırmalarını "Ticarileşen Türkiye Futbolunda Şiddet" adındaki kitapta yayımlayacak olan Ünsal, sporda şiddet olaylarının yeni olmadığını, statlara sokulan bıçakların yıllardır bilindiğini vurguladı. Kulüp taraftarı emniyet müdürleri olduğunu belirten Altun, "Polis eğitimsiz. Onlar bile maçı izliyor. Sırtlarını tribüne dönmek yerine sahaya dönüyor" diye konuştu. 
Türk toplumunda şiddet kültürü olduğunu, şiddetin stattan topluma değil, toplumdan stata yansıdığını kaydeden Ünsal şöyle devam etti 
"7 yaşındaki çocuk, 9 yaşındaki çocuğu oyunda mızıkçılık ettiği için kalbinden vuruyor. 2 çocuk, yaşlı bir kadını öldürüyor. Bize bir şeyler oldu. Sağlıksız bir toplum olmaya doğru gidiyoruz." 


</TEXT>
</DOC>
