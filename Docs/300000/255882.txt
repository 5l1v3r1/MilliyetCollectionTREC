<DOC>
<DOCNO> 255882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/soneko13.html </URL>
<DATE> 2004/07/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türkiye'ye krizde geldiğine pişman olmadı... 
</HEADLINE>
<TEXT>

     Fransız bitkisel kozmetik markası Yves Rocher, Kasım krizinde 2. kez geldiği Türkiye'de mağaza sayısını artırdı. 
     Kozmetik-hijyen-güzellik ürünleri üreten markanın Türkiye'de, 8'i İstanbul'da olmak üzere 15 mağazası bulunuyor. Yves Rocher, alışveriş merkezlerinin açılmasına paralel olarak Anadolu'da daha fazla yayılmayı hedefliyor. 
     Yves Rocher Türkiye Distribütörü Koza Kozmetik Genel Müdürü Asuman İnal, AA muhabirine yaptığı açıklamada, adını kurucusu Yves Rocher'den alan markanın, 1959 yılında faaliyete geçtiğini ve 90 ülkede, bin 500 civarında satış noktasında müşterisiyle buluştuğunu söyledi. 
     İnal, Yves Rocher'in Türkiye'de Boyner Holding'le 1990'lı yıllarda başlayan ortak operasyonunun büyüme politikasındaki farklılıklar nedeniyle devam etmediğini belirterek, Yves Rocher'in 1999 yılında distrübütörlüğünü aldıklarını ve 2000 yılında Türkiye'deki ilk mağazayı açtıklarını bildirdi. İnal, şunları kaydetti 
     ''Operasyona başlar başlamaz, kriz nedeniyle moralimiz biraz bozuldu. Fakat krizin bize olumlu tarafları da oldu. Müşteri tekrar gelmiş olmamıza çok sevindi. Biz de arka arkaya mağazalar açarak marka olarak bir daha gitmeyeceğimizi gösterdik. Giden biz değildik ama 15 gün arayla mağazalar açtık ve kalıcı olduğumuzu kanıtladık. Gittiğimiz yerlerden aldığımız tepkiler kriz olmasına rağmen moralimizi düzeltti.'' Ağırlıklı olarak B grubuna hitap ettiklerini ve kendilerine A grubundan da çok müşteri geldiğini dile getiren İnal, ürünlerin bitkisel ve doğal olmasını önemseyen müşterileri bulunduğunu ve bu ürünler içerisinde kimyasal ve hayvansal hiçbir katkı maddesi yer almadığını söyledi. 
     
     ''DOĞAL ÜRÜNLERE KAYMA SÖZ KONUSU OLACAK'' 
     Asuman İnal, tüketicinin bilinçlenmesiyle doğal ürünlere kaymanın söz konusu olacağını vurguladı. 
     Tüketicinin doğal ürünler konusundaki bilincinin daha yeni oluştuğunu ifade eden İnal, kozmetikte ağırlığın 25-40 yaşlarında toplandığını ve müşteri portföyünde bayanların ağırlıkta bulunduğunu bildirdi. 
     İnal, erkeklerin alışveriş portföyünde yüzde 5-7 paya sahip olduğunu, ancak, kadınların da erkekler için alışveriş yaptığını belirterek, ''Erkekler mağazalarımızdaki kabin bakımlarında randevularına daha sadık, ayda bir geliyorlar. Ürün kullanımında da daha sorgulayıcı, daha bilinçli yaklaşıyorlar. Ürünlerin bitkisel olması, çevreye ve doğaya zarar vermemesiyle daha fazla ilgililer'' diye konuştu. 
     Hızlı büyümeyi planlayan ve bu yönde hareket eden bir marka olduklarını vurgulayan İnal, bu yıl 2003'e oranla yüzde 20 büyüme hedeflediklerini ve 3 mağazanın daha açılmasının gündemde olduğunu söyledi. 
     İnal, ''Anadolu'da daha fazla yayılmayı hedefliyoruz. Anadolu'da gidecek çok yolumuz var. Oralarda alışveriş merkezlerini tercih etmek durumundayız. Bunlar yapıldıkça, girmeye çalışıyoruz, görüşmelerimiz var'' diye konuştu. 
     
</TEXT>
</DOC>
