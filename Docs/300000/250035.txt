<DOC>
<DOCNO> 250035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sontur17.html </URL>
<DATE> 2004/06/22/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Basketbol sahasında yaşamını yitirdi .. 
</HEADLINE>
<TEXT>

     Bursa Atatürk Spor Salonu'nda oynanan basketbol karşılaşmasında fenalaşan Bursa Sosyal Hizmetler Çocuk Esirgeme Kurumu SHÇEK Basketbol Takımı oyuncusu 20 yaşındaki genç, hayatını kaybetti. 
     SHÇEK Kulübü Başkanı Mustafa Baştürk, AA muhabirine yaptığı açıklamada, takımlarında forma giyen Onur Yaldızipek'in 20 , Orhangazi Belediyespor ile dün akşam oynadıkları Büyük Erkekler Basketbol Bursa Ligi 2. devre karşılaşmasının ikinci yarısında, topsuz alanda aniden yere yığıldığını söyledi. 
     Salonda bulunan sağlık görevlilerinin ilk müdahaleyi yaptığını, genç oyuncunun nefes almakta zorlandığı belirlenince ''112 Acil Servis'' ekiplerinin çağrıldığını belirten Baştürk, ''Oyuncumuz, yapılan tüm müdahalelere rağmen yolda hayatını kaybetti. Onur, arkadaşları tarafından çok sevilen biriydi. Hepimiz çok üzgünüz'' dedi. 
     Baştürk, SHÇEK yurtlarında kalan çocuklara, takımlarını desteklemek ve antrenmanlara eşlik etmek yoluyla basketbolü sevdirmeyi amaçladıklarını vurgulayarak, şöyle konuştu 
     ''Takımımız, yurtlarımızda kalmayan ve sağlık kontrollerini düzenli olarak yaptıran lisanslı amatör sporculardan oluşuyor. Demirtaş Endüstri Meslek Lisesi mezunu olan Onur da yakın bir zamanda check-up yaptırmıştı. Check-up sonuçları temiz olmasına rağmen, yaşamını yitirdi. Kesin ölüm nedenini öğrenmek için otopsi raporlarını bekliyoruz.'' Olayla ilgili soruşturma açılırken, Onur Yaldızipek'in cenazesi, Bursa Devlet Hastanesi morguna kaldırıldı. 
     
     UZMAN GÖRÜŞÜ 

     Uludağ Üniversitesi Tıp Fakültesi Spor Hekimliği Bilim Dalı Başkanı Prof. Dr. Selçuk Küçükoğlu, bu tarz olayların sadece Türkiye'de değil, dünya şampiyonalarında bile görülebildiğini belirtti. 
     Sporcuların, özellikle sıcak hava koşullarında sıvı alımlarını kontrol altında tutmaları gerektiğini vurgulayan Küçükoğlu, terlemeye bağlı su ve elektrolit kaybının, kalpte ritim bozukluğu ve ani kalp durmasına neden olabileceğini bildirdi. 
     Küçükoğlu, sporcuların performansını artırmak için kullandıkları doping ilaçları ve genetik faktörlerin de ani kalp krizine neden olduğunu dile getirerek, ''Spora başlayacak kişiler, sağlık raporu muayenesi sırasında iyi sorgulanmalı. Bu yolla risk altındaki kişilerin, spor yapmaları engellenebilir. Herkesi aynı muayeneden geçirirseniz, işin içinden çıkamazsınız'' diye konuştu. 

     
</TEXT>
</DOC>
