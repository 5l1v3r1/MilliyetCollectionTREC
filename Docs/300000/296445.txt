<DOC>
<DOCNO> 296445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/spor/aspo.html </URL>
<DATE> 2004/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Her maç ameliyat 
</HEADLINE>
<TEXT>


Christoph Daum, Stern dergisi ile yaptığı röportajda, Fenerbahçe'nin tüm karşılaşmalarını acil ameliyatlara benzetti, "Cerrah, hemşire ve narkoz uzmanından biri dikkatsiz davranırsa hasta ölür" dedi 


'İkinci vatanım' 
FENERBAHÇE Teknik Direktörü Christoph Daum, Türkler'in tahmin edilenden daha fazla hoşgörülü olduklarını söyledi. Tecrübeli çalıştırıcı, Alman Stern dergisine verdiği demecinde, Türkiye'yi ikinci vatanı kabul ettiğini, iki ülke arasında insani açıdan arabuluculuk yaptığını kaydetti. Daum, Türkçe'yi ne kadar öğrendiği biçimindeki bir soruya, Türkçe, "Biraz. Burada sizinle olmaktan çok mutluyum" yanıtını verdi. 

'Bana baba diyorlar' 
TÜRKİYE'DE bazı futbolcuların kendisine "Baba" lakabıyla hitap ettiklerini ifade eden Sarı - Lacivertli takımın çalıştırıcısı, "Çevremdeki insanların sadece sevgisini değil saygısını da kazanmak istiyorum" dedi. Türkiye'de futbolun çok önemsendiğini, hatta bazı taraftarların takımları yenilince işe bile gitmediklerini anlatan Christoph Daum, "Avrupa'da futbol coşkusu, Türkiye'de ise futbol fanatikliği var" diye konuştu. 

'Sabırlı olmayı öğrendim' 
DAUM, Türkiye'de Almanlar'ın bazı özelliklerini savunduğunu da ifade ederek, bunları güvenilirlik, hassasiyet ve disiplin olarak sınırladı. Oynadıkları tüm maçları "acilen yapılan ameliyatlara" benzeten tecrübeli çalıştırıcı, "Böyle ameliyatlarda cerrah, hemşire ve narkoz uzmanı gibi kişiler var. Bir kişi dikkat etmezse hasta ölür" dedi. Daum, yaşlandıkça sabırlı olmayı öğrendiğini de kaydetti. 

En kısa kutlama 

Fenerbahçe, Manchester zaferini çabuk unuttu, dün sabahtan itibaren Galatasaray'a konsantre oldu. Daum takıma röportaj yasağı koydu 
Toplantı yaptı 
SARI - Lacivertliler, Galatasaray ile yapacağı derbi maçın hazırlıklarına ara vermeden başladı. Antrenman öncesi futbolcularıyla toplantı yapan Teknik Direktör Christoph Daum'un, Manchester United maçındaki mücadelelerinden dolayı kutladığı oyuncularından, artık derbiye konsantre olmalarını istediği belirtildi. Alman hoca ayrıca futbolcularına röportaj yasağı da getirdi. 

Yönetimden yemek 
SAMANDIRA Tesisleri'nde, antrenör Roland Koch yönetimindeki antrenmanda, Manchester'a karşı 90 dakika forma giyen oyuncular yaklaşık yarım saat koşu yaptıktan sonra tesislere girdi. Çalışmaya hasta olan Nobre, Önder, ağrısı olan Serhat ve tedavileri süren Van Hooijdonk, Deniz ve Kemal katılmadı. Yönetim bu akşam takıma Faruk Ilgaz Tesisleri'nde bir yemek verecek. 


</TEXT>
</DOC>
