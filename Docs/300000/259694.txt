<DOC>
<DOCNO> 259694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/spor/yciftci.html </URL>
<DATE> 2004/08/01/ </DATE>
<TIME>  </TIME>
<AUTHOR> Mehmet ÇİFTÇİ  </AUTHOR>
<HEADLINE>
Daha büyük gaf 
</HEADLINE>
<TEXT>



Galatasaray Başkanı Sayın Özhan Canaydın ile ilgili bir süre önce yaptığım, Real Madrid Kulübü'ndeki görüşme haberinin yankılarının h l sürmesi bir gazeteci olarak beni mutlu ederken, bir takım yanlış anlaşılmalar olduğunu İspanya'dan üzülerek takip etmekteyim. 
Sayın Başkan'ın önceki gün yaptığı açıklamalar, üzgünüm ama gerçeği yansıtmamakta. Üzgünüm çünkü Galatasaray gibi saygın bir kulübün Başkanı'nın kamuoyuna açıklamalar yaparken, gerçekleri tam olarak yansıtması gerektiğini düşünüyorum. Eğer içinde bulunulan zor koşullar ve baskılardan bu tip gerçek dışı beyanlar ile kurtulmak hedefleniyorsa, bunun Real Madrid Başkanı ile görüşememekten daha büyük bir ayıp ve gaf olduğu inancını taşımaktayım. 
Gerçi Sayın Başkan'dan özür diledim ama, bu haberin içeriği için değil, haberden dolayı kendisini üzdüğüm içindi ve "Atladığım veya yanlış aktardığım bir nokta varsa, İspanyol idareciler ile tekrar konuşup, düzeltirim" dedim. 
Canaydın'ı en çok üzen olay haberimin, çarpıtılarak yorumlar yapılması olmuş. Açtığı telefonda, kendisi benden heberi düzeltmemi istedi ve dört gün uyuyamadığını, benim de uykusuz geceler geçirmemi diledi. 
Ben de fotoğrafların çekildiği esnada orada olduğumu, ancak bir tanışıklığım olmadığı için yanlarına gitmediğimi, geri kalan detayları da İspanyol idarecilerden aldığımı ifade ettim. 
Hatırlanacağı gibi "Başkanın orada ne işi vardı" yazımda, iki konu ön plana çıkmaktaydı. Galatasaray yöneticilerinin kapıda beklerken görüntülenmeleri ve Real Madrid Başkanı'nın katılmadığı toplantıda, Galatasaray'ın neden Başkan düzeyinde temsil edildiğiydi. 
H l da aynı fikirde ve haberin arkasındayım. 
Ülkemden binlerce kilometre uzakta gelişmeleri takip etmekte zaman zaman zorlansam da, işim gereği pek çok detayın da farkındayım. Kimin hangi hesaplar ile ne yorumlar yaptığının da, Canaydın'ı başkanlıktan etmek için ne dolaplar çevirdiğini de az da olsa biliyoruz. Bizim ise amacımız hesap peşinde olmadan sadece mesleğimizi yapmak. 
İspanya'dan herkese sevgiler. 



</TEXT>
</DOC>
