<DOC>
<DOCNO> 295449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/yazar/sazak.html </URL>
<DATE> 2004/12/07/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Putin'in ziyareti 
</HEADLINE>
<TEXT>


Rusya Devlet Başkanı Vladimir Putin'in Türkiye ziyareti tarihsel bir eşikte gerçekleşiyor. 
Osetya'daki okul baskını nedeniyle aralık ayına ertelenen gezi, Ankara'nın AB'den tam üyelik müzakerelerine başlanması yönünde karar beklediği zirve öncesine rastladı. Putin, Türk-Rus ilişkilerinin 500 yıla varan 'sorunlu' tarihi boyunca ülkemizi ziyaret eden ilk devlet başkanı konumunda. 
20'nci yüzyılın başlarında iki ülkenin siyasi kaderinde bugünküne benzer kesişmeler gözlenmişti. Osmanlı'nın parçalandığı ve Kurtuluş Savaşı'nın Türkiye Cumhuriyeti'nin kurulmasıyla son bulduğu zaman diliminde Çarlık Rusyası'nı yıkan Sovyet Devrimi de tarih sahnesindeki yerini alıyordu. 
1920'ler, Ankara-Moskova ilişkilerinde dostluğun öne çıktığı yıllardı. İkinci Dünya Savaşı ertesinde 'Boğazlar meselesi'nin patlaması ve Soğuk Savaş sürecine girilmesiyle, Türkiye artık 'komünizme karşı' Batı'nın jandarması rolüne itiliyordu. 
Berlin Duvarı yıkılıp Sovyetler dağıldıktan sonra Avrasya politikaları nedeniyle Rusya ve Türkiye ilişkilerinde, özellikle ticari açıdan büyük ilerlemeler gözlendi. Çeçenistan hariç, Moskova-Ankara arasında ciddi gerginlikler yaşanmadı. 
Vladimir Putin'in ziyareti, 21'inci yüzyılın ilk çeyreğinde iki ülke ilişkilerinde 'stratejik açılım'ların başlangıcı olabilir mi 
Çünkü soru aynıdır 
21. yüzyılda Türkiye ve Rusya nasıl bir yere sahip olacaktır. Tarih boyunca bu coğrafyada güçlü imparatorluklar kurmuş, çıkar çatışmalarının tarafı olmuş iki ülke de, içinde bulunduğumuz zaman diliminde 'yönlendirilen ülkeler' modeline uygun düşüyorlar. Bu tanımı, Rusya eski Başbakanı Yevgeniy Primakov, 1990'lardan sonra 'tek kutuplu' dünyada kendi rolüne razı olan ülkesi için yapmıştı. 
Rusya bu rolü 11 Eylül'e dek 'itirazsız' oynadı. Ancak ABD'nin Afganistan ve Irak işgaliyle dünya egemenliği kurma niyeti engellenemez hale gelince Putin yönetiminin 'denge politikaları' arayışları öne çıkmaya başladı. Primakov, 'yönlendirilen ülke' modelinden çıkma zamanının geldiği görüşünde. 
Rusya dünya arenasında yeniden aktif bir oyuncu olacak mıdır 
Türkiye'nin 'yol haritası'nda ise AB hedefi var. Ancak 2005 sonbaharında müzakerelere başlanması yönünde bir karar alınsa bile, AB'nin tam üyelik hedefini 'ucu açık' bırakması nedeniyle, Avrupa ile kurulacak bağ, 'gevşek' olacak. 5-10 yıl sonrasını kimse göremiyor 
Avrupa ve ABD dışında 'üçüncü yol' Türkiye'nin Rusya ile Avrasya boyutlu yeni stratejiler geliştirmesi düşüncesidir. 
Putin'in ziyareti nedeniyle Moskova'dan verilen 'güçlendirilmiş ortaklık' mesajları bu çerçevede anlam kazanıyor. Rusya liderinin Ankara'daki temasları, tarihi önemdedir. 



</TEXT>
</DOC>
