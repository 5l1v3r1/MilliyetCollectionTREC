<DOC>
<DOCNO> 283451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/soneko33.html </URL>
<DATE> 2004/10/26/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Bush korkusu dolara değer kaybettiriyor 
</HEADLINE>
<TEXT>

     Dolar euro karşısınjda son sekiz ayın en düşük değerinde Dünya piyasalarında yayılan Başkan Bush'un seçimleri yeniden kazanacağı korkusu dolara değer kaybettiriyor. 
     Uluslararası yatırımcılar Bush'un dış politikadaki saldırgan tavrının bütçe ve cari açıkları artırmasından korktuğu için dolar satarak euro, sterlin ve yene yöneliyor. 
     Piyasaların Başkan Bush'un seçimleri kazanacağına giderek ikna olması nedeniyle dolar hızla değer kaybetmeye başladı. Bugün 1.28 sınırını aşan euro gelen kar satışlarıyla 1.2799'a düşmesine rağmen bir çok uzman yakın bir zamanda 1.30 sınırının bile denenebileceğini tahmin ediyor. 
     
     Diğer para birimleri değer kazanıyor 
     Hızla dolar pozisyonlarını bozarak diğer güçlü para birimlerine yönelen yatırımcılar, euro, sterlin, yen ve İsviçre Frangı'nın değer kazanmasına neden oluyor. 
     Uluslararası yatırımcıların Bush'un seçimleri kazanmasından endişelenmesinin en önemli nedeni dış politikadaki saldırgan tavrı. 
     
     öBush seçilirse ekonomi zayıflayacakö 
     ABD’nin Afganistan ve Irak'ta savaşa girişmesiyle birlikte hızla büyüyen bütçe açıklarına son yılların en kötü cari açık rakamı da eklenince yatırımcıların gelecek endişeleri de arttı. Çünkü Bush'un seçilmesi durumunda aynı saldırgan tavrı sürdürmesi, bunun da açıkları artırıp Amerikan ekonomisini daha da zayıflatması bekleniyor. 
     
     Japonya da tedirgin 
     Bu arada doların yen karşısında son dört yılın en düşük seviyesine gerilemesi dünyanın ikinci büyük ekonomisi olan Japonya'yı da endişelendiriyor. 
     Ekonomik krizle mücadele eden Japonya, yenin daha fazla değer kazanmasını istemiyor. Bu yüzden Japon Merkez Bankası'nın dolardaki değer kaybı sürerse piyasalara müdahale etmesi bekleniyor. 
     
</TEXT>
</DOC>
