<DOC>
<DOCNO> 284413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sonspo31.html </URL>
<DATE> 2004/10/29/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Gaziantepspor kampa girdi... 
</HEADLINE>
<TEXT>

     Birinci Süper Futbol Ligi'nde 4 haftadır galibiyete hasret kalan Gaziantepspor, Çaykur Rizespor ile yapacağı karşılaşmanın hazırlıklarını tamamlayarak Celal Doğan Tesisleri'nde kampa girdi. 
     Kulüp Genel Menajeri Ali Doğan, Çaykur Rizespor maçında galibiyetten başka düşünceleri olmadığını söyledi. 
     Son haftaların en formda takımlarından biriyle karşılaşacaklarını belirten Doğan, ''İşimiz gerçekten çok zor. Çaykur Rizespor son haftaların en iyi ekiplerinden. Kendi sahamızda oynamanın avantajını da kullanıp sahadan 3 puanla ayrılmak istiyoruz. Kötü gidişata bu maçta son vermek istiyoruz'' dedi. 
     Lige, UEFA Kupası'na katılma ve ligde üst sıralar hedefiyle başladıklarını, bu iddialarını bugün de koruduklarını ifade eden Doğan, şöyle devam etti 
     ''Ligde her takım kaybedebilir. Hedeften daha fazla uzaklaşmamak için Çaykur Rizespor maçını mutlak kazanmak zorundayız. Büyük engelleri aşıp küçük bir engelde boğulmak istemiyoruz. Rotadan küçük bir sapma oldu. Ama emin adımlarla yolumuza devam ediyoruz. 3 puanlı sistemde her an her şey olabiliyor. 
     Bundan sonra daha dikkatli olacağız ve hata yapmayacağız. Galibiyet hasretine Çaykur Rizespor maçı ile son vermek istiyoruz. Bu maç ligdeki çıkış maçımız olacak.'' Öte yandan kırmızı-siyahlı takımda, sakatlığı bulunan kaleci Hasegiç'in kadroda yer almayacağı, tedavileri süren Lazarov ve Hasan Özer ile cezası sona eren kaptan Mehmet Polat'ın formalarını giyebilecekleri belirtildi. 
     
</TEXT>
</DOC>
