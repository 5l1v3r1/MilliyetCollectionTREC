<DOC>
<DOCNO> 292894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sontur23.html </URL>
<DATE> 2004/11/28/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Engelli inşaat ustası, Sayısal Loto'yu bir sayı ile kaçırdı... 
</HEADLINE>
<TEXT>

     Manisa'nın Sarıgöl İlçesi'nde sağır ve dilsiz inşaat ustası Salim Soykan, oynadığı sayısal lotoda bir sayı ile 2.5 trilyon lirayı kaçırdı. 
     Sayısal lotonun bu haftaki çekilişinde şanslı numaralar 21, 28, 29, 30, 38 ve 45 olarak belirlendi ve 6 bilen bir kişi 2 trilyon 575 milyar 750 milyon 950 bin lira ikramiye kazandı. 
     Sarıgöllü Salim Soykan'ın kuponundaki sıralama ise 22, 28, 29,30, 38 ve 45 şeklinde olduğu için yalnızca 1 sayıyla 6 bilme fırsatını kaçırdı. 
     Elindeki kuponla Sarıgöl sayısal loto bayisi İsmet Çevik'in yanına gelen duyma ve konuşma engelli Salim Soykan'ın şanssızlığı durumu öğrenen ilçe sakinlerini üzdü. 
     Bayi İsmet Çevik, her hafta tüm şans oyunlarını oynayan Soykan'ın zaman zaman küçük ikramiyeler aldığını belirterek, ''Kuponu görünce çok üzüldüm. Çünkü ihtiyaç sahibi birisi ve yalnızca bir rakamla trilyonu kaçırdı. Kuponun üst sırasına işaretlediği 21'i alta yazsa trilyoner olacaktı. Kendisi üzülmüyor, gülüp geçiyor. 5 bildi ve l milyar 500 bin lira alacak'' dedi. 

     
</TEXT>
</DOC>
