<DOC>
<DOCNO> 278968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/ekonomi/eko02.html </URL>
<DATE> 2004/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamukbank-Halkbank birleşmesi aralıkta 
</HEADLINE>
<TEXT>


Ahmet Erhan Çelik 

Pamukbank'ın Halk Bankası'na devrini öngören birleştirme operasyonu nihayet gerçekleşiyor. Tahmini maliyeti 2 ile 3.1 katriyon lira arasında olacağı hesaplanan operasyonun tamamlanacağı tarih 17 ve 30 Kasım olarak iki seçenekli tarih biçiminde belirlendi. Ortak hale getirilen bilgisayar altyapısının ilk olarak önümüzdeki Ramazan Bayramı tatili süresince test edilmesi planlandı. İki bankanın müşterileri en geç 1 Aralık'tan itibaren Halk Bankası tabelası taşıyan tek banka üzerinden işlem yapacak. 
Pamukbank ve Halkbank birleşmesi fiilen gerçekleştikten sonra bu bankaların en az 150 şubesi kapatılacak. Şube operasyonları ağırlıkla aynı yerlerdeki şubelerin birleştirilmesiyle yoluyla yapılacak. Çalışan sayısında bin kişilik indirim yapılarak norm kadro kabul edilen 11 bin rakamına ulaşılacak. Halen Halkbank'ta 2700, Pamukbank'ta da 70 çalışan, emekli olabilmek için dilekçe vermiş bulunuyor. Ayrıca şubelerdeki çalışan dağılımı ihtisas bankacılığı ilkelerine uygun olarak yeniden belirlenecek. 

İlk adım atıldı 
Halkbank ve Pamukbank'ı birleştirme operasyonunun ilk adımı geçen hafta cumartesi günü toplanan Pamukbank olağanüstü genel kurulunda atıldı. Halk Bankası da genel kurulunu yarın toplanacak. 

Yeni Lira gecikmeye neden oldu Bilgi veren bankaların yetkililerine göre birleştirme kanunu Temmuz başında yayınlandığı halde iki nedenden dolayı operasyonda gecikme yaşandı. 
Küçük banka olan Pamukbank'ın "Mistral" adındaki bilgisayar sisteminin Halkbank'a uyarlanması zaman aldı. Halkbank'ın yıllar önce dağıtık sistem olarak adlandırılan ve Ziraat Bankası'yla ortak kullandığı bilgisayar altyapısı yeniden tasarlandı. Asıl sıkıntının ise bilgisayar programlarının 6 sıfırı atılmış Yeni Türk Lirası'na uygun hale getirilmesi sırasında yaşandığı bildirildi. 
Her iki banka fiili birleşmenin sağlanacağı tarihe yakın bir zamanda ikinci kez genel kurullarını toplayarak birleşme prosedürüne son nokta konulacak. 


</TEXT>
</DOC>
