<DOC>
<DOCNO> 252254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sontur17.html </URL>
<DATE> 2004/07/01/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Terörle mücadelede başarı... 4 operasyonda 8 terör olayı aydınlatıldı... 
</HEADLINE>
<TEXT>

     Adana ve çevresinde son 9 ayda, jandarmanın gerçekleştirdiği operasyonlarda, 8 ayrı terör olayının tamamının aydınlatıldığı, terör örgütü üyelerinin önemli bölümünün sağ ya da ölü olarak ele geçirildiği, yardım ve yataklık edenlerin yakalanarak, bölgede huzur ve güven ortamının sağlandığı bildirildi. 
     AA muhabirinin edindiği bilgiye göre, Adana Jandarma Bölge Komutanlığı'na bağlı birlikler tarafından, halkın huzur ve güvenliğinin sağlanması ve teröristlerin etkisiz hale getirilmesi için 2003 yılının Ekim ayından itibaren yoğunlaştırılan operasyonlarda başarı sağlandı. 
     Bölgede, 15 Ekim 2003 tarihinden, 13 Haziran 2004 tarihine kadar meydana gelen güvenlik güçlerine saldırı, yol kesme ve gasp, mayın döşemek suretiyle ölüme ve yaralanmaya sebep verme ve gönüllü köy korucularının şehit edilmesi ile sonuçlanan 8 ayrı terör olayının tamamı aydınlatıldı. 
     Terör olaylarına yönelik olarak Hatay'ın Amanos Dağları, Osmaniye'nin Zorkun Yaylası, Adıyaman ve Kahramanmaraş Engizekler bölgesindeki operasyonlarda, toplam 12 terörist ölü, 7 terörist sağ olarak ele geçirildi. Güvenlik güçlerinin kararlı tutumları sayesinde terör örgütü mensubu 5 kişi örgütten kaçtı. Teröristlere yardım ve yataklık yapan 37 kişi yakalandı. 
     Kahramanmaraş Engizekler bölgesinde faaliyet gösteren 6 kişilik PKK-Kongra Gel terör örgütü grubunun tamamı etkisiz hale getirildi. 
     Operasyonlarda, teröristlerle birlikte 17 adet Kaleşnikof piyade tüfeği, bu tüfeğe ait 72 adet şarjör, 2 bin 100 adet Kaleşnikof piyade tüfeği mermisi, bir adet Kanas keskin nişancı tüfeği, 9 adet tabanca, 48 adet el bombası, 6 kilogram C-4 patlayıcı madde, saniyeli fitil ve patlayıcı madde yapımında kullanılan değişik cins ve miktarda malzeme, 6 adet telsiz, bol miktarda ilaç ve yaşam malzemesi ele geçirildi. 
     
     AYDINLANAN OLAYLAR 
     Sorumluluk alanında Adana, Mersin, Gaziantep, Hatay, Adıyaman, Kahramanmaraş, Kilis ve Osmaniye illeri bulunan Adana Jandarma Bölge Komutanlığı'nın operasyonlarında aydınlanan 8 ayrı terör olayı şunlar 
     15 Ekim 2003 Adana Cezaevi Bölük Komutanlığı'na ait servis aracına silahlı saldırı sonucu bir jandarma erin şehit, bir uzman çavuşun ve bir jandarma erinin yaralanması. 
     27 Şubat 2004 Hatay'ın Erzin İlçesi, Kuyuluk Köyü bölgesinde orman muhafaza memurlarının yolunun kesilerek bir tabanca ve bir cep telefonunun gasp edilmesi. 
     24 Mart 2004 Hatay'ın Erzin İlçesi'nde elektrik trafosuna patlayıcı madde konularak, trafoya giden yola yerleştirilen mayına basması sonucu bir TEDAŞ görevlisinin şehit olması, bir görevlinin de yaralanması. 
     26 Mart 2004 Hatay'ın Erzin İlçesi'ne bağlı Edikli tarla mevkiinde PKK-Kongra Gel terör örgütü mensupları ile meydana gelen silahlı çatışma sonucu bir jandarma komando erinin yaralanması. 
     26 Mart 2004 Osmaniye'nin Zorkun Yaylası bölgesinde, askeri konvoya saldırı düzenlenmesi ve bir jandarma komando erinin aynı bölgede mayına basması sonucu yaralanması. 
     28 Nisan 2004 Adıyaman'ın Gölbaşı İlçesi Haydarlı Jandarma Komutanlığı'na ait BTR aracına silahlı saldırı sonucu bir uzman çavuş ve bir jandarma erinin yaralanması. 
     14 Mayıs 2004 Hatay'ın Hassa İlçesi'nin Çardak Yaylası'nda araziye döşenen mayına basması sonucunda bir çobanın hayatını kaybetmesi. 
     13 Haziran 2004 Hatay'ın Dörtyol İlçesi'ne bağlı Tohtak Yaylası yolunda çalışma yapan köy hizmetlerine ait iş makinelerinin emniyetini sağlama görevi yapan gönüllü köy korucularına yapılan silahlı saldırı sonucu 3 korucunun şehit edilmesi, 3 korucunun yaralanması. 
     Yetkililer, bölgede temin edilen huzur ve güvenin devamına yönelik operasyonların devam ettiğini, özellikle dağlık bölgelerdeki yaylacıların gönül rahatlığı ile dolaşabileceklerini kaydettiler. 
     
</TEXT>
</DOC>
