<DOC>
<DOCNO> 293654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/siyaset/asiy.html </URL>
<DATE> 2004/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'de böyle diye zıplamamalıyız 
</HEADLINE>
<TEXT>


MGK'nın ilk sivil Genel Sekreteri Alpogan, Avrupa Birliği üyesi 2 ülkede, Türkiye'dekine benzeyen yapıda MGK olduğunu söyledi 

ANKARA Milliyet 


Atina Büyükelçiliği'nden Milli Güvenlik Kurulu MGK Genel Sekreterliği'ne atanan Yiğit Alpogan'ın ilk araştırması, Avrupa Birliği AB üyesi 25 ülke ile ABD'deki MGK benzeri yapıları incelemek oldu. Alpogan'ın tespitlerine göre, kuvvet komutanları, yalnızca AB üyesi Macaristan ve Portekiz'de Türkiye'deki gibi kurul toplantılarına katılıyor. 
Alpogan, bilgilendirme toplantısında, MGK Genel Sekreterliği'nde MGKGS 279 sivil ve 15 asker olmak üzere toplam 294 kişinin görev yaptığını anlattı. Alpogan, "genel sekreterliğin bir think - tank kuruluşu gibi MGK üyelerine politika k ğıtları üretip verdiğini" kaydetti. Kurulun ilk sivil Genel Sekreteri olan Alpogan'ın, sık sık gizlilik yerine şeffaflık vurgusu yaptığı basın toplantısında dikkat çeken açıklamaları özetle şöyle 

YUNANİSTAN TEHDİT Mİ 
Yunanistan, Türkiye'nin AB perspektifini desteklemektedir. İki ülke arasındaki 2004 ticaret hacmi hedefi 2.5 milyar dolardır. Turist sayısı karşılıklı olarak 800 binlere ulaşmıştır. Bütün bunları mütalaa ettiğimizde, "dış tehdit" değerlendirmesi bakımından bu olumlu değişikliklerin de yansıması lazım. 

İMHA YOK, ARŞİV VAR 
Türk devletinin geleneğinde hiçbir zaman belge yakmak yoktur. Belgeler arşive kaldırılmış durumdadırlar. Bu kurum tarafından hiçbir işaretleme, fiş tutulmamıştır, bu fişlerin yakılması gibi de bir olay yoktur. 

GÜVENLİK KURULLARI 
25 AB üyesi ve aday ülke ile ABD incelendiğinde, aralarında İngiltere'nin de bulunduğu 6 ülkede MGK benzeri bir yapı yoktur. 10 ülkedeki yapıda ise askerler yer almamaktadır. 8 ülkenin güvenlik kurulunda sadece Genelkurmay Başkanı yer almaktadır. Macaristan ve Portekiz'de ise Genelkurmay Başkanı ile kuvvet komutanları bizdeki gibi MGK benzeri yapılar içinde yer almaktadır. ABD'de ise güvenlik kurulu küçük, etkin ve fonksiyonel bir yapıya sahiptir. 

AB'DE 2'Sİ BENZİYOR 
ABD'deki güvenlik kurulu, ABD Başkanı'nın verdiği öneme göre personel sayısı değişir. Bizim de bu hale gelmemiz için birtakım icraatın zaman içinde yapılmasının gerektiğine inanıyoruz. Mevcut MGK kompozisyonu Türkiye'nin çıkarlarına uygunsa, bu yönde devam edeceğinde herhangi bir kuşku olmaması lazımdır. "AB'de sadece iki tanesi bize benziyor, ne yapmamız gerekir " diye bir sonuca zıplamamamız gerekir. 

MİLLİ SİYASET BELGESİ 
Milli Güvenlik Siyaset Belgesi MGSB , 4 - 5 yılda bir güncellenir. Son olarak 2001'de güncellenmiştir. Temmuz 2004'te yeni MGSB için düğmeye basılmış ve MGK üyesi kurum ve kuruluşlardan yeni belgenin nasıl olacağı konusunda görüş istenmiştir. 2005'te yeni belge ortaya çıkacak. 

NOTLAR.. 
'MGK'da glasnost' 

Alpogan'ın tanıtım toplantısı, 1933'te kurulan MGKGS'nin 71 yıllık tarihinde bir ilk oldu.Toplantıya Genelkurmay nezdinde akredite olmayan basın-yayın organlarının temsilcileri de çağrıldı.Vakit gazetesi adına toplantıya katılan basın mensubunun "İç ve dış tehditler konusunda Andıç türü çalışmalar var mı " sorusu üzerine Alpogan, sert bir üslupla "Andıç ne anlama geliyorsa, o tip bir çalışma yapmadıklarını" belirtti.İngiliz Reuters haber ajansı, Yiğit Alpogan'ın dün kurumun kapılarını gazetecilere ve yabancı diplomatlara açmasını "glasnost" olarak tanımladı. Bülteninde, Alpogan'ın basın toplantısıyla ilgili geniş bölümler aktaran Reuters, düne kadar kapalı olan Türk kurumunun "glasnost"u kucakladığını kaydetti. "Glasnost", dağılan Sovyetler Birliği'nin son lideri Mihail Gorbaçov'un, 1980'lerin ortalarından itibaren ortaya koyduğu siyasette açıklık ve şeffaflık politikasıydı. Amaç, komünizmin katı kurallarıyla halka kapatılan devlet kapılarının açılarak, halkın yöneticilerine güven duymasının sağlanmasıydı. 

</TEXT>
</DOC>
