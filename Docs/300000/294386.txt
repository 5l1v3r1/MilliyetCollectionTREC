<DOC>
<DOCNO> 294386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun15.html </URL>
<DATE> 2004/12/03/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Belçika basını 40 yıllık kararsızlık son bulacak 
</HEADLINE>
<TEXT>

     Belçika'nın yüksek tirajlı gazetelerinden ''Le Soir'', Brüksel hükümetinin, tam üyelik müzakerelerinin 2005 yılında başlatılması konusunda Ankara'ya tam destek verdiğini yazdı. 
     Dışişleri Bakanı Karel De Gucht'un Ankara temaslarını değerlendiren gazete, Türkiye'nin ''bugünkü en önemli Avrupa dosyası'' olduğunu belirterek, Ankara'da çok yoğun bir diplomasi trafiği yaşandığını, ''havanın bulutlu olduğunu'', Belçika Meclis Başkanı Herman De Croo, Avrupa Parlamentosu Başkanı Josep Borrell ve Dışişleri Bakanı De Gucht gibi isimlerin başkentte temaslarda bulunduklarını anlattı. 
     Rusya Devlet Başkanı Vladimir Putin'in bu dönemde Türkiye'ye yapacağı resmi ziyaretin önemine de işaret eden gazete, 16-17 Aralık tarihlerindeki AB zirvesi sırasında, 25 üye ülkenin devlet ve hükümet başkanlarının, ''40 yıldır süren bir kararsızlığa son vereceklerini'' yazdı. 
     Türkiye'nin uzun yıllardır AB'den giriş tarihi beklediğini, devlet ve hükümet başkanlarının, iki hafta içinde, müzakerelerin başlatılması konusunu ve bu ülkenin, özellikle siyasi açıdan hazır olup olmadığını karara bağlayacaklarını belirten ''Le Soir'', Belçika'da Başbakan Guy Verhofstadt'ın hükümetinin Türkiye yaklaşımını son yıllarda eski hükümetlere oranla değiştirerek, Ankara'ya olumlu bakan bir açıya taşıdığını kaydetti. 
     Verhofstadt hükümetinin, ''Türkiye'nin geleceğinin AB olduğu'' görüşünü savunduğunu ifade eden gazete, Dışişleri Bakanı De Gucht'un da aynı mesajı Ankara'ya taşıdığını, Avusturya, Fransa gibi bazı ülkelerin Belçika gibi düşünmediğini, buna karşılık, başta Almanya olmak üzere bazı ülkelerin Brüksel hükümeti ile aynı görüşü paylaştıklarını ifade etti. 
     Türkiye'ye 2005 yılı içinde bir tarih verilebileceğini ancak başka senaryoların da gündemde olduğunu, bu tarihin 2006'ya sarkıtılabileceğini, bazı koşullara bağlanabileceğini, Kıbrıs Rum kesiminin tanınmasının bir önkoşul olabileceğini, bu tür bir koşulun ortaya atılmasının Belçikalılar tarafından da reddedildiğini belirten gazete, Türkiye ile Belçika ilişkilerinin son yıllarda çok geliştiğini, Belçika'nın, Avrupa Güvenlik ve İşbirliği Teşkilatı Başkanlığı'nı Türkiye'nin desteği sayesinde elde ettiğini yazdı. 
     
</TEXT>
</DOC>
