<DOC>
<DOCNO> 254729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sondun15.html </URL>
<DATE> 2004/07/12/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
MI5'ten teröre karşı bölgesel hücreler 
</HEADLINE>
<TEXT>

     İngiltere iç istihbarat servisi MI5'in, dinci terör örgütlerinden gelebilecek 11 Eylül benzeri saldırılara karşı daha etkili çalışabilmek için ''bölgesel hücreler'' kurmaya karar verdiği bildirildi. 
     Konuyla ilgili resmi açıklamanın bugün yapılacak bütçe düzenlemeleri içinde istihbarat ve güvenlik için ayrılacak ek bütçeyle yapılacağını duyuran Guardian gazetesi, ilk güvenlik hücrelerinin Müslümanların yoğun olarak yaşadığı ortabatı ile kuzeybatı İngiltere'de oluşturulacağını yazdı. 
     Oluşturulacak hücrelerde görev alacak istihbarat elemanlarının, polisin özel birimleriyle yakın çalışma içinde olacağına dikkat çeken Guardian, MI5'in ilk kez Londra'daki karargahı dışında böylesine ''kurumsal'' bir yapılanmaya girdiğini, buna da ''El Kaide'' korkusunun yol açtığını kaydetti. 
     Hücrelerin, MI5'te çalışacak Müslümanlar bulmayı da amaçladığını belirten Guardian gazetesi, ''İnternet sitelerine Müslüman ve Arapça konuşan, MI5 hücreleriyle çalışacak kişiler bulunması için ilanlar verilecek'' diye yazdı. 
     Pilot uygulamanın bu yaz başlayacağını duyuran Guardian, ''yeni hücreler için binaların kiralanmaya başlandığını'' öne sürdü. 
     
</TEXT>
</DOC>
