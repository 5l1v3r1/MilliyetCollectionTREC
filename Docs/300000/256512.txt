<DOC>
<DOCNO> 256512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/soneko19.html </URL>
<DATE> 2004/07/19/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
TMSF, Dinç Bilgin anlaşmasını ticari sır gerekçesiyle açıklamadı 
</HEADLINE>
<TEXT>

     Tasarruf Mevduatı Sigorta Fonu TMSF , Medya Grubu firmalarının Fon'a olan borçlarının tasfiyesine yönelik olarak imzalanan protokolü, "ticari sırrı" gerekçe göstererek İMKB ve SPK'ya göndermedi. 
     İstanbul Menkul Kıymetler Borsası İMKB 15 Mart 2004, Sermaye Piyasası Kurulu SPK da 20 Nisan 2004 tarihlerinde, TMSF'ye birer yazı göndererek, 27 Ekim 2000'de hisseleri Fon'a geçen Etibank'ın eski hakim ortağı Dinç Bilgin'in kontrolündeki Medya Grubu firmalarının Fon'a olan borçlarının bir kısmının tasfiyesiyle ilgili anlaşmayı göndermesini istediler. 
     TMSF'nin Başkan Yardımcısı Yüksel Görgeç imzasıyla İMKB'ye bugün gönderdiği açıklamada, protokolün bir örneğinin SPK ve İMKB'ye gönderilmesinin Sermaye Piyasası Kanunu'nun 24'üncü maddesinde çizilen çerçeveyi aşan bir husus olduğu ileri sürüldü. 
     Halka açık şirketlerce yapılmış olsa dahi ticari ve mali anlaşmaların tam bir örneğinin İMKB veya SPK'ya gönderilmesinin ticari sıra ilişkin tüm yasal mevzuat ve teamüllerin aşılması anlamına geleceğinin düşünüldüğü kaydeilen TÜMSF"nin açıklamasında, "Anlaşma hakkında yatırımcıların kararlarını ve haklarını kullanmalarını etkileyebilecek tüm hususlar, Fon mevzuatı çerçevesinde karar süreci içinde açıklanmaktadır" denildi. 
     
     TOPLAM BORÇ 889.6 MİLYON DOLAR OLARAK BELİRLENDİ 

     Görgeç, Medya Grubu'na ait bir kısım varlıkların koşulsuz olarak Fon tarafından belirlenecek değerler üzerinden Fon'a devredilmesi, Medya Grubu ile Merkez Grubu arasında marka, isim ve imtiyaz hakları ile bir kısım menkul ve gayrimenkullerin değerlendirilmesine yönelik olarak düzenlenen lisans sözleşmelerine Fon tarafından muvafakat verilmesi karşılığında, sözkonusu grup firmalarının bu sözleşmeden kaynaklanan lisans alacaklarının borçlarına mahsuben Fon'a ödenmesi çerçevesinde anlaşma sağlandığını anımsattı. 
     Anlaşmanın, Medya Grubu firmalarının Fon'a olan borçlarıyla ilgili nihai bir borç tasfiye protokolü özelliği taşımadığını bildiren Görgeç, Fon'un yasal olarak tahsil etmeye yetkili olduğu borç tutarının Medya Grubu tarafından ayrıca kabul ve taahhüt edilmek kaydıyla, Fon alacağının 27 Ekim 2000 tarihli bakiyesinin dolara dönüştürüldüğünü ve tahsilatların anaparadan düşülerek ve tazminler ilave edilerek 27 Ekim 2002 itibariyle toplam 889.6 milyon dolar olarak belirlendiğini kaydetti. 
     Görgeç, 452.7 trilyon lira olarak belirtilen tutarın Etibank'ın Fon'a devredildiği tarih itibariyle belirlenen hakim ortak sorumluluğu olduğunu belirterek, sözkonusu anlaşmanın bununla birlikte diğer Fon bankalarına ve Fon iştiraklerine olan borçları da kapsadığını vurguladı. 
     
     39 FİRMA VE ŞAHIS TARAFINDAN İMZALANDI 

     Anlaşmanın halka açık 3 firma dahil olmak üzere Medya Grubu'na dahil toplam 39 firma ve şahıs tarafından imzalandığını kaydeden Görgeç, bu firmaların tamamının tüm borcu asaleten ve veya kefaleten üstlendiğini bildirdi. 
     Görgeç, Fon'un gerekli gördüğü her aşamada yasal ve icrai takiplere devam edeceğini, davalar ve takiplerin borçlular tarafından kabul edileceğini ifade ederek, lisans anlaşmalarının mali yükümlülüklerinin de bu hususlarla paralellik oluşturduğunu bildirdi. 
     Lisans sözleşmesine taraf olan şirketlerin Merkez Grubu şirketleri Merkez ATV Televizyon Prodüksiyon, Merkez Gazete Dergi Basım Yayıncılık ve Merkez İzmir Gazete Dergi Basım Yayıncılık olduğunu kaydeden Görgeç, istenilen diğer bilgilerin belirtilen şirketlerden sağlanabileceğini söyledi. 
     Görgeç, Fon tarafından devir alınacak varlıklara ilişkin devir işlemlerinin devam ettiğini, bu nedenle başka bir bilgi verilmesinin mümkün olmadığını bildirdi. 

     
</TEXT>
</DOC>
