<DOC>
<DOCNO> 272366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonsiy26.html </URL>
<DATE> 2004/09/16/ </DATE>
<TIME> 21.14 </TIME>
<AUTHOR>  </AUTHOR>
<HEADLINE>
''AB açısından yeterli'' 
</HEADLINE>
<TEXT>

     AK Parti Genel Başkan Yardımcısı Dengir Mir Mehmet Fırat, TCK Tasarısı'nın yürütme ve yürürlük maddeleri dışında görüşmelerinin tamamlanmasının AB açısından yeterli olduğunu söyledi. 
     Fırat, AA muhabirine yaptığı açıklamada, tasarının ilgili diğer 3 düzenleme ile birlikte ve eşzamanlı olarak yürürlüğe girmesinin planlandığını belirterek, bu nedenle Komiyona geri çekilmesinin doğal olduğunu söyledi. 
     Tasarının yürütme ve yürürlük maddeleri dışında görüşmelerinin tamamlandığını, bunun AB açısından yeterli olduğunu kaydeden Fırat, ''Bu geri çekmenin altında başka bir neden aranmamalıdır. TCK, İnfaz Yasası ve CMUK'un 1 yıl sonra ve aynı anda yürürlüğe girmesi planlanıyor. Bu paket içinde henüz komisyondan geçmeyen yasalar var. Meclis açılıp, komiyonlar oluştuğunda bunlara öncelik verilecek. Bu nedenle böyle bir yol izlendi'' dedi. 
     Fırat, tasarının komisyona geri çekileceğine bugün karar verildiğini ve bunun CHP'ye de bildirildiğini ifade etti. 
     Fırat, TBMM'nin yarın Cumhurbaşkanı Ahmet Necdet Sezer tarafından bir kez daha görüşülmek üzere geri gönderdiği Bakanlar Kurulu ile yasama organı üyelerinin bu görevlerinde geçen sürelerin akademik kariyer süresinden sayılmasını öngören yasayı görüştükten sonra 1 Ekim'e kadar yeniden tatile gireceğini belirtti. 
     
</TEXT>
</DOC>
