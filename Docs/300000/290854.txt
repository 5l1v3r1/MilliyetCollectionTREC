<DOC>
<DOCNO> 290854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/soneko05.html </URL>
<DATE> 2004/10/16/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
THY, 35 trilyon liralık halka arz için SPK'ya başvurdu... 
</HEADLINE>
<TEXT>

     Türk Hava Yolları THY , halka arz yoluyla 35 trilyon liralık hisse senedi ihracı için Sermaye Piyasası Kurulu'na SPK başvurdu. 
     SPK'nın Haftalık Bülteni'ne göre, geçen hafta 3 ortaklık hisse senedi ihracı için Kurula müracaat etti. 
     Bu çerçevede Global Yatırım Holding A.Ş. 15 trilyon lira, Marmaris Altınyunus Turistik Tesisler A.Ş. de 2 trilyon 437.5 milyar liralık bedelli hisse senedinin, Türk Hava Yolları ise halka arz yoluyla 35 trilyon liralık hisse senedinin ihracının kurul kaydına alınmasını istedi. 
     Finansbank A.Ş. Dow Jones İstanbul 20 A Tipi Borsa Yatırım Fonu da, 300 milyar liralık yatırım fonu katılma belgesi ihracı nedeniyle SPK'ya başvuruda bulundu. 
     Bu dönemde aralarında Petrol Ofisi'nin de bulunduğu 5 ortaklığın 65 trilyon 479 milyar liralık bedelli hisse senedi ihracı ise kurul kaydına alındı. Petrol Ofisi'nin ihraç edilecek bedelli hisse senedi tutarı 40 trilyon lira olarak açıklanırken, bedelli hisse senedi ihraçları kayda alınan diğer ortaklıklar, Viking Kağıt ve Selüloz A.Ş, Bumerang Yatırım Ortaklığı A.Ş, Avrasya Yatırım Ortaklığı A.Ş. ile Global Yatırım Holding A.Ş. olarak sıralandı. 
     
     KAYITLI SERMAYE TAVANLARI YÜKSELDİ 
     Kurul, Hes Hacılar Elektrik Sanayi ve Ticaret A.Ş'nin kayıtlı sermaye tavanını 40 trilyon liradan 100 trilyon liraya, Global Menkul Kıymetler Yatırım Ortaklığı A.Ş'nin 4 trilyon liradan 50 trilyon liraya, Borova Yapı Endüstrisi A.Ş'nin ise 10 trilyon liradan 20 trilyon liraya yükseltme talebini de uygun gördü. 
     Bu arada İMKB'de hisse senetleri işlem gören Avrasya Yatırım Ortaklığı A.Ş'nin ortakları tarafından portföylerinde bulunan hisse senetlerinin Kurul kaydına alınma taleplerine de olumlu yanıt verildi. Bu şekilde Mehmet Kutman, Erol Göker ve Sedat Alsancak'ın 2.75 milyar liralık hisse senetleri kurul kaydına alındı. 
     Kurul, Türk Ekonomi Bankası A.Ş. A Tipi Değişken Fonu, Akbank T.A.Ş. Özel Bankacılık B Tipi Değişken Fonu, Turkish Bank A.Ş. B Tipi Tahvil ve Bono Fonu, ABN AMRO Bank N.V Merkezi Amsterdam İstanbul Şubesi B Tipi Değişken Fonu'nun yatırım fonu katılma belgelerinin kayda alınmasını da uygun gördü. 
     
</TEXT>
</DOC>
