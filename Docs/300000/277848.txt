<DOC>
<DOCNO> 277848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sontur35.html </URL>
<DATE> 2004/10/06/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Böyle şaka görülmedi .. 
</HEADLINE>
<TEXT>

     Kütahya'nın Tavşanlı İlçesi'nde, kaldıkları yurtta başlarına çorap geçirip gaz tabancası ve çatalla, ''şaka olsun'' diye arkadaşlarını rehin alan 4 üniversite öğrencisi, olayı gerçek sanarak yurttan kaçan bir ''rehine''nin şikayeti üzerine gözaltına alındı. Öğrenciler, şaka yaptıkları anlaşılınca serbest bırakıldı. 
     Dumlupınar Üniversitesi Tavşanlı Meslek Yüksekokulu'nda öğrenim gören öğrencilerin barındığı özel bir erkek öğrenci yurdunda meydana geldi. 
     Yurda yeni gelen arkadaşlarına şaka yapmak isteyen C.S, K.B, H.K. ve A.A, başlarına çorap geçirdikten sonra gaz tabancası ve çatalla yatakhanedeki H.U.G, O.B, O.A, M.T. ve A.K'yi rehin aldı. 
     Olayın gerçek olduğunu sanarak yurttan, kapı camını kırarak kaçan H.U.G'nin ihbarı sonucu, yurda giden Tavşanlı İlçe Emniyet Müdürlüğü ekipleri, 4 öğrenciyi gözaltına alırken, ''rehineler''in de ifadelerine başvurdu. 
     Sorgulamalarında, başlarına çorap geçirerek gaz tabancası ve çatalla yurda yeni gelen arkadaşlarını ''şakayla'' rehin aldıklarını söyledikleri öğrenilen öğrencilerin, olayın şaka olduğunu açıklayamadan, H.U.G'nin korkarak yurttan kaçınca ''şakanın dozunun fazla olduğunu'' anladıklarını ifade ettikleri bildirildi. 
     Sorgulamalarının ardından adliyeye sevk edilen öğrenciler, nöbetçi Cumhuriyet Savcısı tarafından serbest bırakıldı. 
     
</TEXT>
</DOC>
