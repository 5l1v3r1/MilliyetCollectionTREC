<DOC>
<DOCNO> 270692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sonsiy03.html </URL>
<DATE> 2004/09/10/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Gül Türkiye kararı subjektif olursa tepkilere yolaçar 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Aralık ayındaki AB zirvesinde Türkiye hakkındaki kararın subjektif olması durumunda bunun tepkilere yol açacağını söyledi. 
     Estonya'daki temaslarını sürdüren Gül, Estonya Dışişleri Bakanı Kristiina Ojuland ile görüşmesinin ardından düzenlenen ortak basın toplantısında konuştu. 
     Türkiye'nin kritik eşiği aştığını, siyasi kriterleri yerine getirdiğini ve ilerleme raporunun pozitif ve adil bir rapor olacağına yüzde 100 emin olduğunu belirten Gül, ''Tüm bunlara rağmen siyasi karar subjektif olursa bu elbette tepkilere yol açar'' dedi. 
     Gül, ellerinde bir liste bulunduğunu, AB Komisyonu ile birlikte bu listeyi takip ederek bu noktalara geldiklerini anlattı. 
     Türkiye'deki reform sürecine ilişkin bilgi veren Gül, ''Ev ödevlerimizi yapmadan AB'den herhangi bir şey istememek zihniyetindeyiz'' diye konuştu. 
     Bakan Gül, Türkiye'nin AB'ye ne zaman üye olabileceğine ilişkin tahmininin sorulması üzerine de ''Belki 10 yıl... Müzakereler zaman alacaktır, bu performansa bağlı'' dedi. Büyük ülkelerle müzakerelerin zaman alacağını ifade eden Gül, müzakerelere başlanmasıyla üye olmanın birbirinden ayırt edilmesi gerektiğini kaydetti. 
     AB Komisyonu'nun genişlemeden sorumlu üyesi Günter Verheugen'in ''Kürtler konusunda Türkiye'nin hala yapması gereken şeyler var'' yönündeki açıklamasının hatırlatılmasına karşılık Gül, şunları söyledi 
     ''Türkiye'ye çok büyük övgüler sıraladı. İstediği yeri gezebileceğini söyledik. Türkiye'de kritik eşiğin aşıldığını belirtti. Türkiye'de reform süreci kesinlikle devam edecektir. Verheugen de Türkiye'de her şeyin güzel gittiğini çok açık şekilde dile getirdi.'' Gül, Estonya'nın NATO ve AB üyeliklerini desteklediklerini de hatırlatarak, Estonya'nın da AB konusunda Türkiye'yi desteklemesini beklediğini ifade etti. 
     
</TEXT>
</DOC>
