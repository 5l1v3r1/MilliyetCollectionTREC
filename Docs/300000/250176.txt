<DOC>
<DOCNO> 250176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sondun09.html </URL>
<DATE> 2004/06/23/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Rehinenin başı kesildi, Güney Kore geri adım atmıyor 
</HEADLINE>
<TEXT>

     Güney Kore cumhurbaşkanı, Irak'ta rehin alınan bir vatandaşlarının öldürülmesinin kendisinde şok etkisi yaptığını ancak Irak'a ilave asker göndermeye devam edeceklerini söyledi. 
     Cumhurbaşkanı ulusal televizyonda yaptığı konuşmada, rehine Kim Sun-il'in başı kesilerek öldürülmesinin, insanlık suçu olduğunu kaydetti. Cinayeti Birleşmiş Milletler de kınadı. 
     Öldürülen Güney Koreli'nin cesedi Bağdat'ın batısındaki bir yolda bulundu. 
     Güney Kore yönetimi, rehinenin serbest bırakılması için Irak'taki yüzlerce askerinin geri çekilmesi talebini reddetmişti. 
     BBC Güney Kore muhabiri, bu gelişme ardından, Güney Kore'de Irak'a asker göndermeye muhalefetin muhtemelen artacağını söylüyor. 
     
     Amerika'dan Felluce'ye saldırı 

     Güney Koreli rehinenin öldürüldüğü haberinden bir kaç saat sonra, Amerikan ordusu Felluce'deki bir eve hava saldırısı yaptı. Evin ebu Musab el Zarkavi'nin yandaşları tarafından kullanıldığından şüpheleniliyordu. 
     Amerikan ordu sözcüsü, güçlü istihbarat üzerine yapılan saldırıda, yüksek teknolojili hassas silahların kullanıldığını söyledi. 
     Saldırıda bir çok kişinin öldüğü ve yaralandığı bildiriliyor. 
     Amerikalılar, Irak'ta yabancıların rehin alınması eylemlerinde, Ürdün doğumlu olan ve el Kaide ile bağlantılı olduğu düşünülen, el Zarkavi'nin kilit rol oynadığını düşünüyor. 
     Güney Koreli Kim Sun-il'in öldürülmesinde de Zarkavi'nin parmağı olduğu ileri sürülüyor. 
     
</TEXT>
</DOC>
