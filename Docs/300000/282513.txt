<DOC>
<DOCNO> 282513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonspo14.html </URL>
<DATE> 2004/10/22/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Formula 1... İstanbul Yarış Pisti'nin uzunluğu 5 bin 378 metre olacak 
</HEADLINE>
<TEXT>

     21 Ağustos 2005 tarihinde Türkiye'de ilk kez gerçekleştirilecek Formula 1 Yarışları'nın yapılacağı İstanbul Yarış Pisti'nin uzunluğunun 5 bin 378 metre olacağı bildirildi. 
     İstanbul Ticaret Odası'na İTO bağlı FİYAŞ'ın işverenliğinde inşa edilen İstanbul Yarış Pisti ve tesisleri, Tuzla Tepeören Mevkii'nde bulunmakta ve toplam 2 milyon 215 metrekarelik bir alanı kaplamakta. 
     Bu arada, 5 bin 378 metre uzunluğunda ve 12.5-21.5 metre genişliğindeki pistte yarışlar, saat yönünün tersine yapılacak. 
     En keskini yarı çapı 15 metre olan 6'sı sağ, 7'si sol dönüşlü toplam 13 adet viraj, 655.5 metrelik start-finiş düzlüğü ile birlikte toplam 4 adet düzlük bulunmakta. 
     
     MAKSİMUM HIZ 320.58 KİLOMETRE OLACAK 

     Saatte maksimum 320.58 kilometre hıza ulaşılması öngörülen pist, 16 adet düşey kurp ile beraber iniş ve çıkışlı bir yapıya sahip olacak. 
     Pistteki en yüksek boyuna eğimin yüzde 8.145 olacağı vurgulanan pist çevresindeki yolun uzunluğu ise 5 bin 482 metre, tesis içi yolların uzunluğunun da 2 bin 286 metre olacağı ve pistin 124 bin adet lastik bariyer ile çevreleneceği dile getirildi. 
     Proje kapsamında çevre yolu ile iç yolları bağlayan 2 adet alt geçit, yaya ulaşımı için 3 adet üst geçit ile 2 adet alt geçit bulunmakta. 
     
     155 BİN KİŞİ AYNI ANDA YARIŞLARI İZLEYEBİLECEK 

     Gerçekleştirilecek çalışmalar sonunda yarışları 155 bin kişinin aynı anda izleyebileceği vurgulandı. 
     12 bin 700 metrekarelik alana oturan ana tribün 30 bin kişilik kapasiteye sahip olacak. 60 bin kapasiteli geçici tribünler, 60 bin kişilik doğal tribünler ve 5 bin kişilik VIP locaları ile birlikte toplamda 155 bin kişiye yarışları aynı anda seyretme imkanı sağlanacak. 
     Öte yandan, İstanbul Yarış Pisti tesisleri içinde bin 56'şar metrekarelik alana oturan toplam 7 bin 392 metrekarelik 2 adet 7 katlı VIP kuleleri ve 11 bin 888 metrekarelik oturma, 32 bin 616 metrekarelik kullanım alanına sahip 2 katlı padok binaları olacak. 
     
     ''AB'YE GİRME SÜRECİNDE FORMULA 1 YARIŞLARI ÇOK KATKI YAPACAK'' 

     İstanbul'da 21 Ağustos 2005 tarihinde ilk kez gerçekleştirilecek Formula 1 Yarışları öncesi İstanbul Ticaret Odası İTO tarafından düzenlenen Logo ve Promosyon Ürünleri Tasarım Yarışması'nda dereceye girenler ödüllerini aldı. 
     İTO'nun merkezinde gerçekleştirilen törende, yarışmada dereceye girenlere ödülleri verildi. 
     Ödül töreninde konuşan İTO Başkanı Mehmet Yıldırım, Türkiye'nin Avrupa Birliği'ne AB girme sürecinde Formula 1 Yarışları'nın çok katkı yapacağını belirterek, ''Türkiye'ye tarihin verilmesinden sonra yarışlar sayesinde ülkemiz 3 yıl erken AB'ye girecek'' dedi. 
     Yıldırım, Türkiye'nin 10 yıl içinde AB'ye gireceğinin açıklanması halinde, yarışlar sayesinde bu tarihin 3 yıl daha erkene çekileceğini iddia ederek, ''Türkiye'ye 10 yıl sonrasını verirlerse ülkemiz 7 yılda AB'ye girer. Formula 1 sadece yarış değil. Otomotiv sanayinin dünyaya açılmasını sağlayacak. Bu sayede ülkemizin otomobil ihracatı ikiye katlanacak. Özellikle yan sanayiye önemli katkılar olacak'' diye konuştu. 
     Mehmet Yıldırım, son yıllarda tekstilde de önemli bir çıkışın yaşandığını vurgulayarak, şunları söyledi 
     ''Düzenlediğimiz Logo ve Promosyon Ürünleri Tasarım Yarışması sayesinde moda markalaşmasında önemli kazançlar elde edeceğiz. Bu şekilde yarışların promosyon ürünleri olacak. Yarışları iki kategoride gerçekleştirdik. Birini logoda, diğerini ise promosyon ürünleri tasarımı olarak düzenledik. Yarışların jüri üyeliğini moda alanında deneyimli kişilerden seçtik. Ayrıca yarışların yapılacağı alanda bin metrekarelik reyonlarda promosyon ürünlerimizi satmak için mağazamız olacak. Bu mağaza yılın 365 günü açık kalacak. Gelecek taleplere göre mağazayı büyütebiliriz.'' 
     
     ''PİSTİ HAZİRAN AYI BAŞINDA AÇMAYI PLANLIYORUZ'' 

     İTO Başkanı Yıldırım, Formula 1 Yarışları'nın yapılacağı Tuzla İlçesi Tepeören Mevkii'nde bulunan pisti ise haziran ayı başında açmayı planladıklarını söyledi. 
     Haziran ayı başında İstanbul'da Otomobil Fuarı'nın düzenleneceğini kaydeden Yıldırım, ''Bu fuar sırasında pisti de açmayı planlıyoruz'' dedi. 
     Mehmet Yıldırım, pistin kaba inşaatının büyük bölümünün tamamlandığını ifade ederek, ''Peyzaj çalışması sürüyor. Bu alanda inşaat yüzde 5'lik bir bölümü kapsıyor. Yüzde 95 ise çevre düzenlemesine ayrıldı. Parkur içinde ağaçlandırma çalışması da yapılıyor. Bu sayede en büyük parkın ortaya çıkmasını sağlayacağız'' diye konuştu. 
     Başkan Yıldırım, pistin tamamlanması için şu ana kadar 80 milyon dolarlık bir yatırım yaptıklarını vurgulayarak, ''Daha 10 milyon dolarlık yatırım yapacağız. Ayrıca inşaatta ne kadar çimento, demir, asfalt ve diğer malzemeleri kullandığımızın hesabını şu aşamada yapmadık. Bu hesaplar yıl sonunda ortaya çıkar'' diyerek sözlerini tamamladı. 
     
     YARIŞMADA DERECEYE GİRENLER ÖDÜLLERİNİ ALDI 

     Logo ve Promosyon Ürünleri Tasarım Yarışması'nda dereceye girenler ödüllerini aldı. 
     Logo yarışmasında Mete Güler birinci olurken, Ahmet Fuat Ocak ikinciliği, Fatih Moray ise üçüncülüğü elde etti. Logo yarışmasında birinciliği elde eden Mete Güler 5 milyar lira para ödülü alırken, ikinci Ahmet Fuat Ocak 3 milyar lira, üçüncü Fatih Moray ise 2 milyar lira para ödülü kazandı. 
     Promosyon ürünleri tasarım yarışmasında ise birinciliği Esra Keskin, Selma Özkan ve Evrim Yalçınkaya'nin ortaklaşa yaptığı eser alırken, ikinciliği Ebru Baranseli ve Yavuz Gürsoy'un eserleri aldı. Bu kategoride ilk sırada yer alan esere 10 milyar lira, ikinciliği elde eden eserlere ise 7.5'ar milyar lira para ödülü verildi. 
     
</TEXT>
</DOC>
