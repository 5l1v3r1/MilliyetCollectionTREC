<DOC>
<DOCNO> 255190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sontur34.html </URL>
<DATE> 2004/07/13/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Lösemi hastası baba, kızının da lösemi olduğunu duyunca yıkıldı 
</HEADLINE>
<TEXT>

     Eskişehir'de lösemi hastası bir baba tedavisi sırasında şüphe üzerine testlerini yaptırdığı kızının da lösemi hastası olduğunu öğrendi. 
     Lösemi hastası baba Veysel Kazak, yaptığı açıklamada, 2002 yılında kan kanserine yakalandığını belirterek, hasta olduğunu öğrendiği ilk zamanlarda çevreden gördüğü tepkiler nedeniyle zor günler yaşadığını söyledi. 
     Tedavisi sürerken şüphe üzerine 7 yaşındaki kızı Feyza Kazak'a da testler yaptırdığını ifade eden Kazak, şöyle konuştu 
     ''Testler sonucunda kızımın eklem romatizması olduğu tespit edildi ve 1 yıl boyunca bu tedavi uygulandı. Herhangi bir iyileşme olmayınca yeniden test yaptırdık. Bu testler sonucunda kızımın lösemi hastası olduğunu öğrendik. İlk zamanlarda çok bocaladım ve hayli zor günler geçirdim. Kendi derdimi unutup çocuğumun bu hastalıkla mücadele etmesine yardım ediyorum.'' Kazak, kızının bu öğretim yılında okula başlayacağını belirterek, şimdiden kızının okulda zorluk yaşamaması için başlayacağı okulun yöneticileri ve öğretmenleriyle görüştüğünü bildirdi. 
     Kızı Feyza'nın gelecek hafta ameliyat olacağını anlatan baba Veysel Kazak, halkın hastalık hakkında yeterli bilgiye sahip olmaması ve löseminin bulaşıcı bir hastalık gibi algılanması nedeniyle yaşamlarının daha da zorlaştığını sözlerine ekledi. 
     
</TEXT>
</DOC>
