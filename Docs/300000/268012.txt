<DOC>
<DOCNO> 268012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/siyaset/siy01.html </URL>
<DATE> 2004/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'yı yeniden 'ciddileştirdi' 
</HEADLINE>
<TEXT>


MEHMET GÜNDEM 


"Babalar topuklayınca çocuklar frene basar." 
Ruslara ait hoş bir vecize. Yeltsin'in boşalttığı Kremlin'e Putin'in gelmesi, bazı çevrelerde Gorbaçov'dan itibaren "Topuklanmış bulunan özgürlüklerin frenlenmesi" olarak algılandı. 
Bu kuşkucu algılamayı oluşturan Putin'in geçmişidir. Putin, tarihsel süreçte oluşmuş "Rus" algılamasına uygun bir portre veriyor. Tahsilinin ilk yıllarında biyoloji ve beşeri bilimlerde hayli başarılı, aynı zamanda iyi bir güreşçi ve şampiyonluğu olan bir judocudur. Dirayetli, sert, sportmen, eğitimli, geleneğe ve tarihe bağlı, "Büyük Rusya ideali" mimiklerine kadar yansımış bir lider. Yeltsin'in istikrarsız döneminde bunalan Rus halkının aradığı "güçlü devlet"i sağlamak için umut bağlanan "lider" oldu. Yeltsin'le karikatürize edilen Rusya, Putin'le yeniden "ciddi"leşti. 
Putin bugün bir Rus gelenekçisi olarak kendi doktrinini oluşturma yolunda ilerliyor. Öyle ki, Batı basınında "Kazıklı Voyvoda Putin" başlıklı haberler yapılıyor. 

'Vladimir'in annesiyim' 
Kremlin'den Putin'in geçmişine dair detaylı bilgi verilmez. Vladimir Vladimiroviç Putin, 7 Ekim 1952'de St. Petersburg'da o zamanlar Leningrad gizli servisle ilişkileri olan bir işçi ailesinin çocuğu olarak doğar. Anne ve babası hakkındaki bilgiler yok denecek kadar azdır. Babasının 1996'da öldüğü biliniyor. Resmi kaynaklara göre, annesi de babasından altı ay önce ölmüştür. Bazı gazeteciler Putin'in çocukluğunun geçtiği Gürcistan'ın Metehi köyüne gittiklerinde, "Ben Vera Putina. Viladimir'in annesiyim" diyen 73 yaşında bir kadınla karşılaşırlar. Gürcistan'da yayımlanan Alya gazetesine göre, köye Sovyet ve Gürcü istihbarat servisinden gelmişler ve köylüleri Putin hakkında bilgi sızdırmamaları için uyarmışlar. Köy halkı Putin'i Vova diye biliyor. 
Putin, Leningrad Devlet Üniversitesi'nde hukuk okuyup, 1975'te dış istihbarat ajanı olarak KGB'nin saflarına katılır. Aynı dönemde ekonomi alanında master yapar. 1985'te Doğu Almanya'ya, Dresden'e atanır. Doğu Alman Gizli Polis Teşkilatı STASİ ile çalışır. 

Yeltsin'e dokunulmazlık 
1990'da döndüğü Rusya'da, SSCB'nin dağılmasının getirdiği kaos ortamında bulur kendini. Olayların üzerine gidişindeki sükunet ve kararlılık Yeltsin'i etkiler. Ağustos 1999'da Yeltsin, Başbakan Stepaşin'in yerine Putin'i atar ve varisi olduğunu ilan eder. Yeltsin'in 31 Aralık 1999'da istifasıyla, Putin'in vekaleten başladığı Rusya Devlet Başkanlığı seçimlerle asalete dönüşür. İlk icraatı Yeltsin'e dokunulmazlık sağlayan kararnameyi imzalamaktır. 
Kremlin'in yeni patronu, o günlerde anayasasının değişmesi gerektiğinden, Cumhurbaşkanı'nın yetkilerinin artırılmasından ve dört yıllık dönemin yedi yıla çıkarılmasından söz eder. Putin'in amacı 2011'e kadar Kremlin'de kalmaktır. O tarihte 58 yaşında olacak olan Putin, yeni bir anayasa değişikliği ile üçüncü dönemi de garantileyecektir. Hedef 2018'dir. 


</TEXT>
</DOC>
