<DOC>
<DOCNO> 283114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sondun37.html </URL>
<DATE> 2004/10/25/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Katolik Kilisesi, İspanya hükümetini protestoya hazırlanıyor 
</HEADLINE>
<TEXT>

     İspanya'da Katolik Kilisesi, hükümetin sosyal hayata ilişkin kararlarını protesto için Aralık ayında geniş çaplı bir gösteriye hazırlanıyor. 
     Başbakan Jose Luiz Rodriguez Zapatero hükümetinin ötanazi, eşcinsel evlilik ve evlat edinme konularında reform planlarına karşı çıkan Katolik Kilisesi, tepkisini meydanlarda gösterecek. 
     Nüfusun yüzde 99'u Katolik olan İspanya'da, Katolik Kilisesi'ne bağlı dernek, grup ve hareketler, İspanyol Sosyalist İşçi Partisi PSOE hükümetini, reform yaparken sivil toplumla diyaloga girmemekle suçluyor. 
     İnternet siteleri aracılığıyla Aralık ayında yapılacağı duyurulan gösteriye katılma çağrısı yapılırken, ''Sizin katılımınız kesinlikli gerekli olacak. Sesinizi duyurun'' gibi ifadelere yer verildi. 
     Öte yandan, ''Celeste Tel'' adlı araştırma şirketinin yaptığı bir ankette, İspanyolların ötanazi ve eşcinsellere evlenme haklarının tanınmasını destekledikleri belirlendi. Bununla birlikte, nakete katılanlar eşcinsellerin evlat edinmelerine karşı çıktı. 
     Hükümetin eşcinsellere evlenme ve evlat edinme hakkı tanınması ile ötanazinin yasallaştırılmasına ilişkin kararlarının Aralık ya da Ocak ayında parlamentoda tartışılması bekleniyor. 
     Eşcinsellere evlenme ve evlat edinme hakkı, Avrupa'da sadece Belçika ve Hollanda'da veriliyor. 
     
</TEXT>
</DOC>
