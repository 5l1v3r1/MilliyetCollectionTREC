<DOC>
<DOCNO> 275056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/soneko04.html </URL>
<DATE> 2004/09/26/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Çiftçi üründen kaybetti, fiyattan kazandı 
</HEADLINE>
<TEXT>

     Türkiye'nin önemli elma üretim merkezlerinden bir olan Konya'nın Ereğli İlçesi'nde üreticiler, aşırı soğuklar nedeniyle ürünlerinin yaklaşık yarısını kaybederken, hasatla birlikte piyasada oluşan fiyata sevindi. 
     Ereğli İlçe Tarım Müdürü Özkan Özgüven, AA muhabirine yaptığı açıklamada, kiraz ve elmanın ilçenin tarımsal anlamda en önemli ürünleri arasında yer aldığını söyledi. 
     Geçtiğimiz ilkbahar ayında yaşanan aşırı soğukların bu yıl meyve üreticilerini üzdüğünü belirten Özgüven, özellikle kiraz üretiminin bir önceki yıla göre yüzde 90 oranında düştüğünü ifade etti. 
     Kiraz üreten meyvecilerin oldukça sıkıntılı bir dönem geçirdiğini kaydeden Özgüven, aynı şekilde Mayıs ayındaki soğuk havaların elma ağaçlarını da etkilediğini söyledi. 
     Ereğli'de elmacılığın, kirazdan sonra yaygın olarak yapılan meyvecilik türü olduğunu belirten Özgüven, ''Yaklaşık 35 bin dekarlık alanda elma ağacı bulunuyor. Bunun yanı sıra 12 bin dekarlık arazide de bodur elmacılık yapılıyor. İlçemizde modern elma bahçeleri bulunuyor. Ancak, bu yılki verim geçen yıla oranla yüzde 50 oranında düşük gerçekleşecek'' dedi. 
     İlçenin geçen yıl elma üretiminin yaklaşık 250 bin tona yaklaştığını anımsatan Özgüven, şunları söyledi 
     ''Elma hasadı bugünlerde başladı. Bu yıl rekolteyi 125 bin ton civarında bekliyoruz. Bu durum kiraza göre sevindirici, ancak yine de ürünümüzün yarısını soğuklarda kaybettik. Özellikle Mayıs ayında yaşanan soğuklarda çiçek açan elma ağaçları büyük zarar görmüştü. Ereğli ve civar bölgeler Türkiye'nin elma ihtiyacının önemli bir bölümünü karşılıyordu. Fakat bu bölge, bu yıl istenen üretimi mevsimsel şartlar nedeniyle gerçekleştiremedi.'' 
     
     ELMA BU YIL PARA EDİYOR 
     Üreticinin rekolte düşüklüğüne üzülürken, piyasada oluşan fiyata sevindiğini dile getiren Özgüven, bu yıl elmanın fiyatının 500-600 bin liradan satıldığını söyledi. 
     Geçen yıl ürün bolluğu nedeniyle fiyatların 200 bin liranın üzerine çıkamadığını anımsatan Özgüven, şöyle devam etti 
     ''Geçtiğimiz yıl soğuk hava depolarındaki elmaları tüketmekte çok zorlanmıştık. Çiftçi ürünün bolluğuna sevinmiş, ancak elmayı istediği fiyattan satamadığı için zarar etmişti. Bu yıl ise tam tersi bir durum söz konusu. Hasadı yapılan elmanın bir anda tüketilmesi mümkün değil. Elmanın soğuk hava depolarında bekletilmesiyle fiyatının 1 milyon lirayı bulacağını tahmin ediyoruz.'' 
     
</TEXT>
</DOC>
