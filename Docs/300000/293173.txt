<DOC>
<DOCNO> 293173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sontur25.html </URL>
<DATE> 2004/11/29/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Bilecik Valisi'nin makam aracına tren çarptı, kardeşi ile şoförü öldü .. 
</HEADLINE>
<TEXT>

     Bilecik Valisi Ayhan Çevik'in tamir için Adapazarı'na götürülen Audi marka makam otomobiline Pamukova İlçesi yakınlarındaki hemzemin geçitte tren çarptı. Kazada, Vali Çevik'in kardeşi Osman Çevik ve aracı kullanan polis memuru Fatih Esin Ertürk öldü. 
     Adana-Haydarpaşa seferini yapan 11125 sefer sayılı İçanadolu Mavi Treni, Adapazarı'na bağlı Ali Fuat Paşa Beldesi ile Pamukova İlçesi arasındaki hemzemin geçitte, Vali Ayhan Çevik'in içinde bulunmadığı polis memuru Fatih Esin Ertürk yönetimindeki makam aracına çarptı. 
     Kazada, polis memuru Ertürk ile makam aracının içinde bulunan Vali Çevik'in kardeşi Osman Çevik yaşamını yitirdi. 
     
     VALİ AYHAN ÇEVİK 

     1951 yılında Tekirdağ'ın Hayrabolu İlçesi'ne bağlı Çıkrıkçı Köyü'nde dünyaya gelen Ayhan Çevik, Ankara Üniversitesi Siyasal Bilgiler Fakültesi'ni bitirdikten sonra Tekirdağ'da kaymakam adayı olarak göreve başladı. 
     Sırasıyla, Denizli'nin Çal, Erzurum'un Hınıs, Malatya'nın Doğanşehir kaymakamlıklarında bulunan Çevik, İçişleri Bakanlığı Teftiş Kurulu bünyesinde Mülkiye Müfettişliği ve Mülkiye Başmüfettişliği görevini sürdürürken, 10 Eylül 1993 tarihinde Gümüşhane Valiliği'ne atandı. 
     Çevik, Gümüşhane'de 27 Eylül 1993 - 15 Nisan 1996 tarihleri arasında, Tokat'ta 16 Nisan 1996 - 23 Mart 1998 tarihleri arasında, Çankırı'da 23 Mart 1998 - 24 Eylül 1999 tarihleri arasında Valilik yaptı. 
     Çankırı Valiliği sırasında 5 Mart 1999 tarihinde suikasta uğrayan Çevik, bir araca yerleştirilen bombanın uzaktan kumandayla patlatılması sonucunda ağır yaralanmıştı. Tedavisinin ardından 4 Ekim 1999'da Uşak Valiliği'ne atanan Vali Çevik, 30 Ocak 2003 tarihinden itibaren Bilecik Valisi olarak görev yapıyor. 
     
     POLİS MEMURU ŞOKTA 

     Sakarya'nın Geyve İlçesi'nde, hemzemin geçitte trenin çarptığı otomobilden, kazadan 10 dakika önce inen polis memuru olayı telsizden duyduğunda şok geçirdi. 
     AA muhabirinin aldığı bilgiye göre, Pamukova İlçe Emniyet Müdürürlüğü'nde trafik ekibinde görev yapan Müçteba Hoşgör, Fatih Esin Ertürk'ün kullandığı Vali Ayhan Çevik'in makam otomobiliyle Bilecik'ten ilçeye geldi. 
     Görev yerine gittiğinde, telsizden, kısa bir süre önce indiğini otomobilin kaza yaptığı anonsunu duyan ve iki kişinin öldüğünü öğrenen Hoşgör, şok geçirdi. Mesai arkadaşları tarafından teskin edilmeye çalışılan Hoşgör'e, 1 gün izin verildi. 
     AA muhabirinin telefonla görüştüğü polis memuru Hoşgör, neşeli bir yolculuk sonrası kazayı duyunca yıkıldığını söyledi. 
     Hoşgör, ''Vali beyin kardeşi ve makam şoförü oldukça neşeliydiler. Ben araçtan indikten dakikalar sonra ölecekleri kimin aklına gelirdi. Çok üzgünüm'' dedi. 
     

     
</TEXT>
</DOC>
