<DOC>
<DOCNO> 268225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sontur12.html </URL>
<DATE> 2004/09/01/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Hırsızı kovalarken otomobil çarptı 
</HEADLINE>
<TEXT>

     Mustafa İNSAN MERSİN, DHA 
ALMANYA'dan tatil için Mersin'e gelen 26 yaşındaki Nail Erdoğan, park ettiği otomobilindeki önündeki çantayı alarak kaçan 3 kişiyi kovalarken başka bir otomobilin çarpması sonucu yaralandı. 
     Almanya'nın Usending kentinde bir fabrikada işçi olarak çalışan Nail Erdoğan, yıllık iznini geçirmek için memleketi Kayseri'ye geldi. Erdoğan, daha sonra Mersin'deki akrabalarını ziyaret etmek ve tatil yapmak için bu kente geçti. Arabasını Gazi Mustafa Kemal Bulvarı'nda park ederek marketten su alan Nail Erdoğan, otomobilinin yanında tanımadığı 3 kişi olduğunu fark etti. Bu kişilerin otomobilinin ön camındaki içinde kimlik, pasaport, kredi kartları ile para olan çantasını alarak kaçtığını gören Erdoğan, bu kişileri yakalamak için peşlerinden koştu. 
     Kovalamaca sırasında yolun karşısına geçen Nail Erdoğan'a Lütfi Öztürk yönetimindeki 33 HV 619 plakalı otomobil çarptı. Çarpmanın etkisiyle yere savrularak yaralanan Erdoğan, çevreden yetişen vatandaşlar tarafından Devlet Hastanesi'ne götürülerek tedavi altına alındı. 
     Kaçan 3 zanlıdan 18 yaşındaki Aydın Özsevgi'yi vatandaşlar kovalamayı sürdürdü. Elindeki çantayı atarak kaçmayı sürdüren Özsevgi, vatandaşlar tarafından yakalanıp, polise teslim edildi. Çanta sahibine verilirken, Özsevgi çıkarıldığı mahkemece tutuklandı. Polis, diğer iki zanlıyı arıyor. 
     
</TEXT>
</DOC>
