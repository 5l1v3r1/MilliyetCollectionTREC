<DOC>
<DOCNO> 292814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sondun28.html </URL>
<DATE> 2004/11/28/ </DATE>
<TIME> 18.46 </TIME>
<AUTHOR>  </AUTHOR>
<HEADLINE>
New York'ta biber gazı paniği... 
</HEADLINE>
<TEXT>

     ABD'de yılın en yoğun alışveriş günlerinden biri olan dün, New York'ta Times Square'de bulunan oyuncak mağazası Toys ''R'' Us'ta kimliği belirlenemeyen kişiler tarafından kullanılan biber gazı yüzünden büyük panik yaşandı. 
     Akşam saatlerinde meydana gelen olay sırasında bir asansörden bırakılan biber gazı yüzünden, ''Center of the Toy Universe'' isimli binada alışveriş yapan çoğu çocuk 3 bin kişinin panik ve göz yaşları içerisinde mağazayı boşalttığı bildirildi. 
     Yoğun öksürük ve solunum zorluğuyla korku içinde dışarı kaçan müşterilerden 13'üne olay yerinde tıbbi müdahalede bulunulduğu, 7'sinin ise göz yanması ve solunum problemi şikayetleriyle Manhattan'daki bir hastaneye sevk edildiği kaydedildi. 
     New York polisi, olayın sorumlusunu bulmak için geniş çaplı soruşturma başlatırken, mağazanın güvenlik kameralarının çektiği görüntüleri inclemeye aldığı, ancak olayla ilgili olarak şu ana kadar herhangi bir tutuklama olmadığı ifade edildi. 
     Polisin, olayın şaka amaçlı yapıldığı üzerinde durduğu belirtiliyor. 
     Biber gazının, ilk olarak bozulmuş yumurta kokusuna benzer kokusuyla fark edildiği, daha sonra ise boğazda yanmaya sebep olduğu kaydediliyor. Olay üzerine mağazaya derhal 80 itfaiyeci ile 50 polisin gönderildiği belirtilirken, mağazanın bir saat kapalı kaldıktan sonra yeniden açıldığı ifade ediliyor. 
     
</TEXT>
</DOC>
