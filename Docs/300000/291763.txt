<DOC>
<DOCNO> 291763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sonsiy15.html </URL>
<DATE> 2004/11/24/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Irak Konferansı'nın ardından... 
</HEADLINE>
<TEXT>

     Mısır'ın Şarm El Şeyh kentinde dün yapılan Irak Konferansı'nda, Irak'ta seçimlerin Ocak 2005 bitmeden yapılması ve seçilecek yeni hükümetin 31 Aralık 2005'e kadar kalıcı anayasayı hazırlaması gerektiği belirtildi. 
     Konferansın sonunda yayınlanan ortak bildiride yer alan belli başlı noktalar şunlar 
     Bildirinin ilk maddesinde, Irak'ın bağımsızlığı, siyasi birliği ve toprak bütünlüğünün önemi vurgulanarak, Irak halkının geleceğini demokratik yollarla belirleme hakkına sahip olduğu kaydedildi. 
     Bildirinin ikinci maddesinde, Irak'a komşu ülkelerin başlattığı bölgesel girişime atıfta bulunularak, bu girişimin Irak halkının ve bölge istikrarının yararına olduğu bildirildi. 
     Ortak bildiride, BM'nin Irak'ta önemli bir rol üstlenmesi gereğine dikkat çekilerek, BM'nin özellikle seçimler sırasında sürece destek olması gerektiği kaydedildi. 
     Konferansın katılımcıları, Irak'ta yeni bir anayasa hazırlanması sırasında BM'nin belirleyici rol oynaması gerektiğini de ifade ederek, bu çerçevede uluslararası kamuoyuna BM'nin Irak'taki rolüne destek olması çağrısında bulunuldu. 
     Bildiride ayrıca, bu konferansın Irak'taki siyasi yelpazede, daha geniş katılım sağlanması açısından önemli bir adım olduğu kaydedilerek, Irak'taki geçici hükümetin, ülkede şiddeti reddeden tüm unsurların siyasi sürece katılımı için elinden geleni yapması gerektiği bildirildi. 
     Konferans katılımcıları, bu çerçevede geçici hükümete, seçimlerden önce mümkün olan en yakın zamanda Irak'taki siyasi yelpaze temsilcileri ve sivil toplum örgütleri ile bir araya gelmesini ve bu konferansın sonuçlarını paylaşması çağrısında bulundu. 
     Bildiride, Irak'ta yapılacak seçimlere değinilerek, seçimlerin Ocak 2005 bitmeden yapılması ve seçilecek yeni hükümetin 31 Aralık 2005'e kadar kalıcı anayasayı hazırlaması gerektiği kaydedildi. 
     Irak'taki tüm terör eylemlerinin kınandığı bildiride, Irak halkının acı çekmesine neden olan bu eylemlerin bir an önce son bulması gerektiği vurgulandı. Bu maddenin devamında tüm taraflar, sivillere yönelik aşırı şiddet kullanmamaya çağrılarak, geçici hükümetin de uluslararası insan hakları ilkeleri ve BM kararları çerçevesinde hareket etmesi gerektiği bildirildi. 
     Bildirinin yedinci maddesinde de Irak'taki tüm suikast ve adam kaçırma eylemleri kınanarak, Irak'ın yeniden yapılandırılmasına katkıda bulunmak için bu ülkede bulunan yerel ve yabancı şirketlerin üyelerine, gazetecilere, diplomatik misyon üyelerine yönelik eylemlerin son bulması gerektiği kaydedildi. 
     Bildirinin bir başka maddesinde, tüm taraflar, BM'nin 1546 sayılı kararı çerçevesinde Irak'ın istikrarına katkıda bulunmaya çağrılarak, bu çerçevede teröristlerin Irak'a geçmesi ve silahlandırılmasına engel olunması gerektiği belirtildi. 
     Bildirinin onuncu maddesinde de Irak'taki çokuluslu koalisyon gücünün görev süresi konusuna değinilerek, bu sürenin açık uçlu olmadığı ve 1546 sayılı BM kararında öngörüldüğü gibi, siyasi sürecin tamamlanmasının ardından bu gücün görevinin de biteceği belirtildi. 
     Irak'ın kendi güvenlik kuvvetlerinin mümkün olan en kısa sürede daha önemli bir rol oynaması gerektiği vurgulanarak, bu çerçevede tüm ülkelerden bu konuda geçici hükümete yardımcı olmaları istendi. 
     Ortak bildiride, daha önce Irak'a mali yardım taahhüdünde bulunan ülkeler ve kurumlara da bu taahhütlerini yerine getirme çağrısında bulunularak, Irak geçici hükümetinden de yeniden yapılandırılmaya tüm tarafların katkıda bulunabilmesi için şeffaf ve adil bir ortam yaratması talep edildi. 
     Konferans bildirisinde, Irak'ın borçlarında indirime gidilmesinin ülkenin yeniden yapılandırılması için önemli olduğu belirtilerek, bu çerçevede, Paris Kulübü dahil olmak üzere pek çok alacaklı ülkenin buna ilişkin taahhütlerinin memnuniyetle karşılandığı bildirildi. 
     Bildirinin bir başka maddesinde de eski Irak rejimi üyelerinin adalet önüne çıkarılmasının önemine işaret edildi. 
     Bildirinin 14'üncü ve son maddesinde de konferansta elde edilen sonuçların takip edilmesi gerektiği kaydedilerek, bu nedenle katılımcı ülkelerin temsilcilerinin Şubat 2005'te bir araya gelmeleri ve elde ettikleri sonuçları rapor halinde dışişleri bakanlarına sunmaları öngörüldü. 
     Bu arada, diplomatik kaynaklardan edinilen bilgiye göre, Dışişleri Bakanı ve Başbakan Yardımcısı Abdullah Gül, ortak bildiride şoförlere yönelik saldırılardan da bahsedilmesi için girişimde bulundu. 
     Kaynaklar, Gül'ün bildiriye, ''Sivillerin, şoförlerin ve Irak'ın yeniden imarı için yerli ve yabancı firmalarda çalışan diğer kişilerin, Irak halkına yardım sağlayan yardım örgütlerinin, diplomatik misyon çalışanlarının ve gazetecilerin kaçırılması ve öldürülmelerini kınayan, suç eylemleriyle mücadele çabalarında Geçici Irak Hükümeti'ne desteği artırma çağrısında bulunan'' bir madde eklenmesi için girişimde bulunduğunu söylediler. 
     Ortak bildirinin, Irak Konferansı'nın bir gün öncesinde düzenlenen Yüksek Düzeyli Memurlar toplantısında hazırlandığına işaret eden kaynaklar, Gül'ün, bu önerisini, konferansta dile getirdiğini belirttiler. Kaynaklar, girişimin, konferansın kayıtlarında yer alacak olması açısından önemli olduğunu kaydettiler. 
     
</TEXT>
</DOC>
