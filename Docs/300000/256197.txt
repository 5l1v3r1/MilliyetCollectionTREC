<DOC>
<DOCNO> 256197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/dunya/dun01.html </URL>
<DATE> 2004/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan kurtuldu korumalar öldü 
</HEADLINE>
<TEXT>


DIŞ HABERLER SERVİSİ 


Irak'ın başkenti Bağdat'ta Adalet Bakanı Malik Dohan El Hasan'ı hedefleyen intihar saldırısının ardından bir yaralı hastaneye yetiştirilmeye çalışılıyor. Bağdat'ın Adel bölgesinde, El Hasan'ın konvoyuna bomba yüklü araçla düzenlenen intihar saldırısında ikisi bakanın koruması beş kişi öldü, 31 kişi yaralandı. Adalet Bakanı El Hasan şans eseri yaralanmadı. Saldırıyı El Kaide bağlantılı "Tevhid ve Cihad" örgütü üstlendi. Ebu Musab El Zerkavi liderliğindeki örgütün bir internet sitesinde yayımlanan açıklamasında "Tevhid ve Cihad grubundan kardeşleriniz, dönek ve ABD'ye bağlı hükümetin Adalet Bakanı Malik Dohan El Hasan adlı dönek ve haine karşı operasyon düzenlemiştir. Bu sefer oklarımızdan kurtuldunuz, ancak bir dahaki sefere kurtulamayacaksınız" denildi. Bu arada Bağdat'ın 30 kilometre güneyindeki Mahmudiye'de de Irak Ulusal Muhafız kararg hının önünde de dün sabah bomba yüklü araçla intihar saldırısı düzenlendi. Bu saldırıda iki kişi öldü, 25 kişi yaralandı. Patlama meydana geldiği sırada dışarıda acemi er kaydı için sırada bekleyenler bulunuyordu. 


</TEXT>
</DOC>
