<DOC>
<DOCNO> 268339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/yasam/axyas01.html </URL>
<DATE> 2004/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Turbo Feza'nın kahreden kazası 
</HEADLINE>
<TEXT>


4x4 arazi araçlarına gönül vermiş yarışçılardan 'Turbo' lakaplı Feza Aytaç, kendi düzenlediği yarışlardan dönerken geçirdiği kazada can verdi... 

Gülay Fırat 

Arkadaşlarının 'Turbo Feza' dediği Off Road yarışçısı 40 yaşındaki Feza Aytaç, Sapanca'da ilk kez organizasyonunu yaptığı Suzuki Adventure Trophy yarışlarından dönerken, trafik kazasında hayatını kaybetti. 
4x4 arazi araçları camiasını sarsan kaza, geçtiğimiz pazartesi meydana geldi. Aytaç'ın bir ay önce kurduğu Off Road Masters Grubu OMG isimli şirket, 27 - 28 - 29 Ağustos'ta Suzuki Adventure Trophy'yi, başarıyla gerçekleştirdi. 
Burada yarışmayan Aytaç çok keyifliydi, çünkü Türkiye'de ilk kez bu organizyonu gerçekleştirmenin mutluluğunu yaşıyordu. 
Aytaç, yarışlar sonrası eşi Gülin ve 15 yaşındaki kızı Yosun'la yola çıktı. 

Kemer takmadı mı 
30 Ağustos'ta saatler 00.15'i gösterirken, Feza Aytaç, 34 NB 070 plakalı, 4 x 4 arazi aracının hakimiyetini Tuzla yakınlarında kaybetti. Bariyerlere çarpan araçtan fırlayan Aytaç, kaza yerinde can verirken, eşi Gülin ile kızı Yosun'un sağlık durumlarının iyi olduğu bildirildi. Aytaç'ın aşırı hız yaptığı, kemer takmadığı için de aracından fırladığı öne sürüldü. 
Feza Aytaç'ın yakınları ise bu iddiaları reddederek, kazaya 4x4 araçtaki teknik bir arızanın yol açtığını ileri sürdüler. 

6 yıldır arazide yarışıyordu 

4 X 4 araçlarla doğada, zor koşullarda yapılan off road sporuna gönül veren Feza Aytaç, İstanbul Off Road Kulübü üyesi ve yarışçısıydı. 1998'de yarışlara katılmaya başlayan Aytaç, 2001 - 2002 - 2003'te Türkiye Off Road Şampiyonası'nda N1 kategorisinde Türkiye 2.'si oldu. 2004 Türkiye Off Road Şampiyonası 4. yarışında birinci geldi. Kartal'da yaşayan Aytaç'a, son 3 senedir Suzuki firması sponsorluk yapıyordu. 


</TEXT>
</DOC>
