<DOC>
<DOCNO> 287631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/spor/aspo.html </URL>
<DATE> 2004/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliler'in dersi oruç 
</HEADLINE>
<TEXT>


Milli Takım oyuncuları, Federasyon Eğitim Dairesi Koordinatörü Turgay Renklikurt ile mentör Turgay Biçer'den oruç ile ilgili brifing aldı. Toplantıda olayın bilimsel tarafı masaya yatırıldı 

BİLAL MEŞE 


'Futbol ağır iştir' 
FUTBOL Federasyonu Eğitim Dairesi Koordinatörü Turgay Renklikurt ile A Milli Takım Mentörü Turgay Biçer, Ukrayna maçı öncesinde Ay-Yıldızlı futbolculara oruç konusunda bir dizi uyarılarda bulundular. Polat Otel'de gerçekleşen toplantıda Renklikurt, vücut anatomisini anlattı, futbolun ağır bir iş olduğunu ve oruç tutulması halinde sakatlık riskinin artacağını söyledi. 

'Kişisel tatmin' 
TOPLANTIDA söz alan Turgay Biçer ise oruç olayının sosyolojik ve psikolojik yanları anlattı. Oruç olayının kişisel bir tatmin olduğuna dikkat çeken mentör Biçer, "Sizler Türkiye adına iş yapıyorsunuz. Kişisel tatminler, toplum tatminlerinin önüne çıkamaz. Toplumun sizlerden beklentisi büyük. Bu beklenti de Türkiye'nin 2006 Dünya Kupası'na gitmesidir" ifadelerini kullandı. 

Biletler satışta 

ŞÜKRÜ Saracoğlu Stadı'nda 17 Kasım'daki Türkiye - Ukrayna maçının biletleri satışa çıktı. Fiyatlar şöyle Maraton alt bölüm 18 milyon, Maraton üst bölüm 10 milyon, Numaralı tribün 10 milyon, Migros ve Telsim kale arkası tribünler 7 milyon lira. 

Kaptan iddialı 

A Milli Takımın kaptanı Bülent Korkmaz, Ukrayna maçı öncesinde iddialı konuştu. Ersun Yanal'ın her konuşmasında örnek futbolcu olarak gösterdiği tecrübeli futbolcu "Zorluk derecesi yüksek ve kritik bir maç oynayacağız. Ancak bu maçı kazanıp hedefe emin adımlarla gitmek istiyoruz, bunu da başaracağız" dedi. 
AY - Yıldızlı takımda havanın mükemmel olduğuna da dikkat çeken Bülent Korkmaz, "İyi bir jenerasyon var. Çok yetenekliler. Bu zoru başaracak güçteler. Böylesi bir jenerasyonla birarada olmaktan gurur duyuyorum" diye konuştu. Bu arada oldukça neşeli geçen Milli Takım idmanına grip olan Volkan katılmadı. 

Ersun Yanal ikiye bölündü 

Antrenmana gitti 
A Milli Takım Teknik Direktörü Ersun Yanal, A2 Takımı'nın kendisine bağlanması üzerine adeta ikiye bölündü. Ay - Yıldızlı takımdan artan zamanlarının çoğunu A2'ye ayıran tecrübeli hoca dün kadroya çağrılan oyuncularla kısa bir toplantı yaptı. 

"Sıra gelecek" 
Olimpiyat Stadı'ndaki çalışmaya giden Yanal, futbolculara hem moral verdi, hem de bir dizi uyarılarda bulundu. Yanal, "Sizler A Milli Takımı'nın bir parçasısınız. İskelet kadroyu oluşturuyorsunuz. Şu anda buradasınız, yarın bir bakmışsınız ki A Takım'dasınız. Size de sıra gelecek" dedi. 

Saat değişikliği 

A2 Milli Futbol Takımı'nın, Future Cup turnuvası kapsamında 16 Kasım Salı günü İstanbul Atatürk Olimpiyat Stadı'nda Avusturya A2 Milli Takımı ile yapacağı maçın başlama saati değiştirildi. Futbol Federasyonu'ndan yapılan açıklamaya göre karşılaşma saat 18.00'den 17.00'ye alındı. 


</TEXT>
</DOC>
