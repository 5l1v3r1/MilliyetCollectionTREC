<DOC>
<DOCNO> 257286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sondun04.html </URL>
<DATE> 2004/07/22/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
11 Eylül raporu Hava korsanları derin kurumsal hataları kötüye kullandı 
</HEADLINE>
<TEXT>

     ABD'deki 11 Eylül saldırılarını soruşturan komisyonun nihai raporunda, hava korsanlarının uzun zamandır yönetim içinde görülen ''derin kurumsal hataları'' kötüye kullandığı ifadesinin yer aldığı bildirildi. 
     Komisyonun bulgularını yakından takip eden Amerikalı yetkililer, raporda, 19 hava korsanının kararlılık ve sabrının tanımlandığını belirterek, kara ve havayoluyla taşımacılık prosedürlerinin soruşturulmasında güvenlik değerlendirmesi için deneme uçuşlarının yapıldığını söylediler. 
     Beyaz Saray yetkilileriyle Kongre liderlerine, 20 aydır çalışan komisyonun bulguları hakkında bilgi verildiği ve 575 sayfalık nihai raporun bir nüshasının, kamuoyuna duyurulmadan önce ABD Başkanı George Bush'a iletileceği belirtildi. 
     Bir yetkili, raporda Bush ve eski ABD Başkanı Bill Clinton'un, El Kaide tehditini ciddiye aldığının, başkanlardan hiçbirinin, yıllardır planlanan saldırıları durdurmayı başaramadıkları için suçlanamayacağının ifade edildiğini kaydetti. 
     Siyasi ve yasal nedenlerden ötürü istihbarat birimleri arasında bilgi paylaşımında görülen zayıflığın ve ''derin kurumsal hataların'' saldırıların meydana gelmesindeki en önemli etken olarak ele alındığı bildirildi. 
     Raporda, birtakım operasyonların yapılmasında fırsatın kaçırıldığı da belirtildi. 
     
</TEXT>
</DOC>
