<DOC>
<DOCNO> 261316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/yasam/axyas02.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Göğsündeki çelik kalbine saplandı 
</HEADLINE>
<TEXT>


Göğüs kafesinin genişletilmesi için takılan çelik barın kalbine saplanmasıyla ölümden dönen üniversite öğrencisi dava açacak 

Konya DHA 

Nefes darlığı ve halsizlik şik yetiyle İstanbul Dr. Siyasi Ersek Göğüs, Kalp ve Damar Cerrahisi Araştırma Hastanesi'ne giden Mete Ergül'e "kuş göğüs" teşhisi kondu. Geçen yıl eylül ayında ameliyat edilen Ergül'ün göğüs kafesi genişletilerek, 17 santimetrelik çelik bar takıldı. Ancak Ergül'ün, dik durumda oturtulduğu sedyenin aniden açılması nedeniyle düştüğü, çelik barın kalbine saplandığı öne sürüldü. Taburcu edilen Ergül, 8 gün sonra acılar içinde geri döndü. Ergül'ün ameliyat dikişlerinden sızan kan vakumla alındı. Ergül, yeniden evine gönderildi. 
Bir ayda 60 kilodan 45 kiloya düşen Ergül'ün bu kez tomografisini çeken doktorlar, çelik barın kalbine saplandığını tespit etti. 

'Kalbimi yamadılar ' 
6.5 saat süren bir operasyonla sağlığına kavuşan Ergül, "Delinen kalbimi yamadılar. Çok kısa sürede yoruluyorum" dedi. Ergül, savcılığa suç duyurusunda bulunacağını ve tazminat davası açacağını belirtti. 
Başhekim Yardımcısı Dr. Sezen Çelik ise olayda bir ihmallerinin bulunmadığını kaydederek, "Evde kaldığı dönem içinde yaptığı haraketler dolayısıyla çelik bar kaymış ve kalbine saplanmış olabilir. Yaşaması bir mucize. İlk kez böyle bir olayla karşılaşıyoruz" dedi. 



</TEXT>
</DOC>
