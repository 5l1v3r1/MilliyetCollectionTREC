<DOC>
<DOCNO> 273270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/spor/yozer.html </URL>
<DATE> 2004/09/20/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Hagi istedi 
</HEADLINE>
<TEXT>



Maçın 90 dakikasına baktığınız zaman Galatasaray'ın biri penaltı olmak üzere sadece iki gol pozisyonu var. Bu da Galatasaray'ın futbolunun dün hiç de üretken olmadığının açık bir kanıtı. Orta alanda topu iyi kontrol eden Galatasaray'ın hücum alanlarında final paslarındaki başarısız girişimleri, ağır Beşiktaş defansının hiç ummadığı şekilde zorlanmamasına neden oldu. 
Hagi'nın aslında kazanan takımı bozmama gibi sezon başından bu yana kendi koyduğu bir kural vardı. Ancak dün bunu bozdu. Baliç'in yerine Sabri'yi koyarak sol kanadı Hasan Şaş ve Hakan Ünsal ile kullanmayı amaçladı. Bunda iki amacı vardı. Çünkü Hagi, Baliç'in hücum aksiyonlarından sonra geri dönüşü çok zayıftı. İkincisi Cihan'ın potansiyel tehlike olması nedeniyle, bu kanadı süratli Sabri ile güçlendirmek istedi. Bunda da kısmen başarılı oldu. 

Ürkeklik 
Aslında Galatasaray bu maçı rahatlıkla alabilirdi. Sahada Beşiktaş'ın hiçbir şekilde güç gösterisi yoktu. Carew'in sakatlığı nedeniyle tüm umutlar tek Sergen'e bağlanmıştı. Orta alanları ve savunmaları top kontrolünde bile zorlanıyordu. Ancak böyle bir Beşiktaş'a rağmen Galatasaray anlamsız ürkeklik içine girdi. Hagi bu maçı kazanmayı değil sadece yenilmemeyi düşündü. Bir teknik direktörün görevi sadece buysa, işini iyi yaptı diyebilirsiniz. Ne kendisi oynadı, ne de rakibini oynattı. Ama bir maçı kazanma adına hiçbir şey yapmamayı tercih ediyorsan, bu ürkeklik çok sıkıntı yaşatır. 
Maça çok hızlı başlamıştı Galatasaray. Bu sadece 10 dakika sürdü. Sonra işi idareye döktü. Ağır rakip savunma içine hiç sızma yapmadı. Kanatlardan hiç gelmedi. Hakan kendi başına sağ kanattan üç orta yaparken, o tek orta alamadı. Necati de yalnız kaldı. Yani bir türlü hücumda toparlanamadılar. 
Galatasaray'da çırpınan Necati, Ergün ile savunmada Tomas ile Song vardı. Ama onlar bile dün iyi oynamalarına rağmen alışkın olmadığımız hatalar yaptılar. Tabii bir de bir felaket olan Hakan Ünsal'ı kollamaktan canları çıktı. Mondragon'u da unutmamak lazım. Hakan Şükür penaltıyı kaçırdıktan sonra kaybolup gitti. Ama penaltı sadece onu değil, tüm takımı etkiledi. Hele son 10 dakikada gard iyice düştü. Fiziki gücünde sırıtmalar başgösterdi. 
Alabileceğin bir maç varsa alacaksın. Korkuyla oynarsan, o korku seni bir gün yakalar. İbrahim Toraman o golü atsa, Mondragon üç gol kurtarmasa Hagi bu maçı nasıl açıklayacaktı, çok merak ediyorum. 



</TEXT>
</DOC>
