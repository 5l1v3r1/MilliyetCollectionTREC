<DOC>
<DOCNO> 277990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/yazar/zbirand.html </URL>
<DATE> 2004/10/07/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Türkiye istediğini elde etti... 
</HEADLINE>
<TEXT>

BRÜKSEL 

Türkiye AB Komisyonundan ne istiyordu 
İlk gününden itibaren, Verheugen'in yazacağı raporun Türkiye'nin önünü açmasını istemişti. Yani öyle bir rapor çıksın ki, 17 Aralık günü bir araya gelecek olan 25 AB Devlet ve Hükümet Başkanı, Türkiye'nin Kopenhag Kriterlerini yeterince yerine getirdiğini ve müzakerelerin başlatılması için koşulların oluştuğunu açıkça ortaya koysun. Üye ülkelerin kaçamak yapacakları, topu taca atacakları bir ortam kalmasın. Zira unutmayalım ki, tüm üye ülke liderleri aynı şeyi söylediler "Eğer Komisyon müzakerelerin açılabilineceğini belirten bir rapor verirse, bizde buna uyacağız." 
Eğer komisyon raporunda net olmasa, o zaman 25'ler çok kolaylıkla kaçabileceklerdi. 
İşte Verheugen raporu bu olasılığı ortadan kaldırdı. Bugün hiçbir ülke, Türkiye'ye müzakere tarihi vermekten kaçmak için Komisyon raporunun arkasına saklanamayacak. 
Bu açıdan, Türkiye istediğini elde etti. 
Bazı Türk çevrelerde, Komisyon raporunun "müzakerelere hemen başlanması gerektiğinin vurgulanmaması" kuşkuyla karşılanıyor. Komisyon yetkilileri ise, bu konudaki kararın AB Konseyinin Kopenhag doruğunda zaten alındığını, dolayısiyle tekrarlanmasına gerek olmadığını belirtiyorlar. Ne olursa olsun Komisyon, tarih verme konusunu tamamen Devlet ve Hükümet Başkanlarına bıraktığı da ortada. 
17 Aralık doruğunda müzakereleri başlatma tarihinde bir kaza olabilir mi Beklenmedik bir gol yenebilir mi 
İşin o yanı hala kesin değil. Herşeye rağmen, bazı üye ülkeler verdikleri sözden dönebilir, Türkiye müzakerelerini geciktirebilir veya yeni koşullar koyabilirler. 
Anlayacağınız, Türkiye iki devrelik bu maçın ilk devresini kazandı. 
Şimdi geriye ikinci devre, yani 17 Aralık toplantısı kaldı. 
İsterseniz, adım adım gidelim. 17 Aralığı önümüzdeki günlerde tartışalım ve bugün AB komisyonu raporunu incelemekle yetinelim. 

TÜRKİYE İÇİN ÖZEL VEYA KABUL EDİLEMEYECEK KOŞUL YOK 
AB Komisyonu raporu hakkında herkes farklı şeyler söyleyecektir. 
Kimileri bu raporu "teslimiyetin ilanı" olarak okuyacaklardır. 
Ben önce AB Komisyonundaki uzmanlarla konuştum. Ardından Türkiye AB konularını yakından izleyen Türk uzmanlara sordum. Verdikleri yanıtları şöyle özetleyebilirim 
- Türkiye için özel bir durum söz konusu değildir. Türkiye ile birlikte diğer adayların da uyacakları bir düzenleme yapılmıştır. Özellikle Romanya ve Bulgaristanın verdiği sözlere uyum sağlamamaları nedeniyle bu yol gidilmiştir. Diğer bir neden de, Türkiye konusundaki muhalifleri yatıştırmak ve üye ülke hükümetlerini iç politika açısından rahatlatabilmektir. 
- Raporda belirtilen müzakere yöntemleri, getirilen kurallar ve sıralanan eksikliklerden hiçbiri Türkiyeyi rahatsız edici veya altından kalkılamayacak cinsten değildir. 
- Türkiye AB'ye tam üyelik konusunda kararlıysa, bunu 20-25 yıl beklemeden gerçekleştirecek bir konuma gelmiştir. Müzakereler zor olacaktır ve sonuca gidilebilmesinin yüzde 50'si Türkiye'nin tutumuna bağlı, geri kalan yüzde 50'si de AB'nin iyi niyetine bağlıdır. 
Sizin anlayacağınız, yarısı dolu, yarısı boş bir bardağa bakmaya benzer bir durumla karşı karşıyayız. Ben bardağın dolu yanına bakıyorum. Zira sonunda, ne olursa olsun Türkiye'nin AB'den çok daha fazla karlı çıkacağına inanıyorum. 

HERKES TÜRKİYE'NİN PES ETMESİNİ BEKLİYOR Türkiye'yi Avrupa'da görmek istemeyenlerin en büyük ümidi, Ankara'nın Komisyon raporunda yazılanlara kızması ve 17 Aralık tarihine kadar sert tepkiler göstermesi. Hatta, daha da ileri gidiyorlar ve AKP hükümetinin "Böyle olursa biz müzakerelere başlamıyoruz," demesini umuyorlar. 
Krokodil gözyaşları dökülecek. 
Ne kadar üzüldüklerini söyleyecekler. 
Sonra, Türkiye'nin tam üyelik dosyasını kapatacaklar. 
Bir süre sonra, bu defa "gelin, sizinle özel ilişki statüsünde bir anlaşma yapalım" diyecekler. 
Başta muhafazakarlar olmak üzere, bu durum herkesin işine gelecek. Türkiye'yi AB dışında tutmanın faturasını çok ucuza getirecekler. 
Böyle bir gelişme sağlayabilirlerse, çok sevinecekler. 
Bu satırların yazıldığı ana kadar, Ankara'nın tutumu, muhafazakarların sevinçlerini boğazında bırakacak cinsten. 
Raporda eleştiriler var. 
Hatta bazıları, hiç hoşumuza gitmeyecek kadar sert. Ancak büyük bölümü, bizlerinde kendi kendimize yaptığımız eleştirilerin aynı. 
Yani, gizli bir gündem, Türkiye'yi bölme niyeti veya düşmanca düzenlenmiş tuzaklar yok. 
Başbakan'ın niyeti, AB muhafazakarlarının tuzağına düşmemek. Altından kalkılması güç koşullar çıkarılmadıkça AB yolunda yürümek. İnatla müzakereleri sürdürmek. 
Doğrusu da bu... 
Zira unutmayalım ki, AB Komisyonu istediği kadar koşul koysun. İstediği kadar sıkı denetleme mekanizmaları veya müzakereleri her an durduracak kurallar oluştursun, bunların hiç birinin önemi yoktur. 
İşki, Türkiye karalı olsun ve yolunda devam etsin. Bir AB Komisyonu yetkilisinin dediği gibi, "bütün bu koşullar bir kaç yıl içinde unutulup gidecek. Gerek dahi kalmayacak." 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
