<DOC>
<DOCNO> 255942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sonspo15.html </URL>
<DATE> 2004/07/16/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Galatasaray Emre Belözoğlu ile her zaman ilgileniyoruz... 
</HEADLINE>
<TEXT>

     Galatasaray Kulübü Yönetim Kurulu Üyesi Fatih Gökşen, İtalya'nın Inter takımında forma giyen Emre Belözoğlu ile her zaman ilgilendiklerini söyledi. 
     Conrad Otel'de gerçekleştirilen 2004-05 sezonun fikstür çekimine katılan Gökşen, Emre'nin eski oyuncuları olduğunu ve kulübü Inter'ın bu oyuncu konusunda bir açıklama yapması durumunda ona göre harekete geçeceklerini dile getirdi. 
     Transfer çalışmalarında bilgiler veren Fatih Gökşen, ''Forvete mi, yoksa defansa mı bir oyuncu alınacak, bu önümüzdeki günlerde belli olacak. Teknik direktör Hagi'nin isteği doğrultusunda bunu gerçekleştireceğiz. Ayrıca Gallardo'nun transferi de sakatlığı nedeniyle olmadı. Bu oyuncu geçirdiği menisküs ameliyatının yanı sıra bir sorun daha yaşıyordu. İyileşme süreci 3 ayı bulacaktı ve biz 3,5-4 ay bu oyuncuyu bekleyecektik. Bu yüzden Gallardo'dan vazgeçtik'' dedi. 
     Kamp çalışmaları konusuna da değinen Gökşen, ''Hollanda'da yoğun bir kondisyon çalışması yaptık. Böyle bir program zorlu maraton öncesi gerekiyordu. Henüz takım tam kurulmadı. Oynamayan oyuncuların yanı sıra alınacak futbolcular bulunuyor. Teknik direktörümüz herkesi deneyerek görmek istiyor. Transferlerin tamamlanmasıyla takım daha da oturacak. Bence ABD'deki kamp sonrası takımı değerlendirmek daha doğru olur'' diye konuştu. 

     
</TEXT>
</DOC>
