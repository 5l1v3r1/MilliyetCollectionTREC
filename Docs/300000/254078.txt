<DOC>
<DOCNO> 254078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sondun29.html </URL>
<DATE> 2004/07/09/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Mahkeme, İsrail'in itirazını reddetti 
</HEADLINE>
<TEXT>

     Lahey Adalet Divanı, İsrail'in Filistin'de inşa etmekte olduğu güvenlik duvarı konusunun yetki alanına girdiğine karar verdi. 
     Mahkeme Başkanı Çinli yargıç Shi Jiuyong mahkemenin kararını okumaya başladı. 
     Mahkeme, kararında ilk olarak İsrail'in, mahkemenin bu konuda yetkisi olmadığı itirazını reddederek, mahkemenin ''BM'nin istediği tavsiye kararını alma yetkisi olduğunu'' bildirdi. 
     İsrail, BM Genel Kurulu'nun mahkemeden görüş isteyerek kurallara aykırı davrandığını ve mahkemenin ''hukuki değil siyasi'' olan bu konuda karar vermemesi gerektiğini ileri sürmüştü. 
     Kararda, ''hukuki bir konunun siyasi yönleri de olduğu'' belirtilerek, ''dolayısıyla mahkemenin BM Genel Kurulu'nun istediği tavsiye kararını alma yetkisi vardır'' ifadesi yer aldı. 
     Başkanın mahkeme kararının tamamını okumasının saatler süreceği belirtildi. 
     
</TEXT>
</DOC>
