<DOC>
<DOCNO> 293779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/soneko14.html </URL>
<DATE> 2004/12/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
TOKİ'den 50 milyon TL taksitle kutu gibi ev 
</HEADLINE>
<TEXT>

     ANKARA Milliyet 

Toplu Konut İdaresi TOKİ Başkanı Erdoğan Bayraktar, konut sahibi olmayan dar gelirlileri, konut sahibi yapacaklarını söyledi. Bayraktar, dar gelirli vatandaşların 50-100 ile 150-200 milyon lira arasında değişen taksitlerle 15 yıl vadeyle konut sahibi olacaklarını bildirdi. 
     Bayraktar, 50-100 milyon lira taksitle alınacak evlerin 45 metrekare, bir salon, bir oda, mutfak ve banyodan oluşacağını, ancak bu küçük konutların modern yaşamın gerektirdiği tüm donanımlarla donatılacağını söyledi. 
     TBMM Bayındırlık Komisyonu'na, gecekondu dönüşüm çalışmaları ve dar gelirlilerin konut sahibi yapılmasına ilişkin projeyle ilgili bilgi veren Bayraktar, TOKİ'nin Türkiye'de ihtiyaç duyulan konutun yüzde 5 ila 10'unu yaptığını kaydetti. 
     Üretikleri arsaları ekspertiz değerinin 7-8 katına sattıklarını ve kendi kaynaklarını kullandıklarını bildiren Bayraktar, dar gelirliler için yapılacak ucuz konutlar hakkında şu bilgiyi verdi 
     "Evi olmayan, çok fakir insanları konut sahibi yapmak konusunda çalışıyoruz. Başbakan'ın talimatıyla başlatılan çalışma henüz proje aşamasında. Uygulamaya büyük şehirlerden başlanacak. İlk etaptakiler, 62-72 metrekare arasındaki konutlar. Bunların peşinatları yaklaşık 1.5 milyar lira. Taksitleri 150 ile 200 milyon lira arasında. Hak sahipleri evlerine taşındıktan sonra taksitlerini ödemeye başlayacaklar ve vade 15 yıl olacak." Yoksul olan, hiçbir sosyal güvencesi bulunmayan insanlara da özellikle büyük şehirlerde, 45 ila 55 metrekare evler yapılacağını anlatan Bayraktar, "Bunların peşinatları 500 ila 750 milyon lira arasında, taksitleri de 50 milyon-100 milyon lira arasında olacak. Bu evler bir salon, bir mutfak ve bir oda şeklinde ama sosyal donatı ve sağlamlık bakımından lüks konutlardan hiçbir farkı olmayacak. Yeşil alanı, dinlenme, sağlık tesisleri ile tamamen modern hayatın gerektirdiği donatılarla mücehhez yerleşim yerleri olacak" dedi. 
     Bayraktar, vatandaşın 20-30 sene vadelerle ev alacağı beklentisine girmesine yol açan mortgage sistemi nedeniyle piyasada konut satışının durduğunu, bunu Başbakan Recep Tayyip Erdoğan'a aktaracağını söyledi. 

     
</TEXT>
</DOC>
