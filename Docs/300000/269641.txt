<DOC>
<DOCNO> 269641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/spor/spo02.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hooijdonk göz kırptı 
</HEADLINE>
<TEXT>


Fenerbahçe ile sözleşmesi bu sezon sonunda bitecek olan Pierre Van Hooijdonk, "İki yıl daha sahalardayım" dedi, yönetime yeni anlaşma yapmaları için mesaj gönderdi. Hollandalı yıldız, başarısını aile desteğine bağladı 

MEHMET DEMİRCAN 


Taraftara müjde 
ATTIĞI frikik ve gollerle Fenerbahçe'nin şampiyonluğuna imzasını atan, bu sezon da kurtarıcı olmaya devam eden Pierre Van Hooijdonk, iki yıl daha sahalarda olacağını Sarı - Lacivertliler'e müjdeledi. Fenerbahçe ile sözleşmesinin bu sezon sonunda biteceğine dikkat çeken Hollandalı yıldız, "Yönetimin sezon sonunda benimle devam edeceğini ümit ediyorum" ifadesini kullandı. 

Ailesi her şeyi 
İLERLEMİŞ yaşına rağmen gösterdiği başarılı performansı aile desteğine borçlu olduğunu vurgulayan Hooijdonk, "Ancak hiçbir zaman futbolu bırakma veya devam etmem konusunda bana telkinde bulunmazlar. Futbolu ne zaman bırakacağıma ben karar veririm" dedi. Arkadaşlarıyla hiçbir sorununun bulunmadığını da vurgulayan golcü, Menajer Volkan Ballı'nın da büyük destek olduğunu söyledi. 

Kemal'in özlemi nihayet bitiyor 

ERDOĞAN DERMANCI 

6 ay sonra 
GEÇEN yıl Gençlerbirliği ile 17 Mart'ta oynanan Türkiye Kupası maçında sakatlanarak uzun süre takımdan uzak kalan Kemal, dün ilk kez takımla birlikte çift kale antrenmanına katıldı. Milli takımlarda bulunan futbolculardan yoksun Sarı - Lacivertliler'de sadece 12 futbolcu idmana çıktı. Teknik Direktör Daum, idman yerine tesislerde rakiplerin video kasetlerini izlemeyi tercih etti. 

Nobre'ye MR 
ANTRENÖR Roland Koch tarafından yaptırılan antrenmanda Sarı - Lacivertliler, 45 dakika kademeli koşu ve dayanıklılık testinden geçti. Daha sonra da 6'şar kişilik çift kale maç yapıldı. Antrenman sonrası sağ diz ve arka adalesinde ağrısı olduğunu söyleyen Nobre, fizyoterapist Michael Schulten ile beraber Acıbadem Hastanesi'ne gidip MR çektirdi. 

Gürhan Fener'de 

SARI - Lacivertliler'in, transferin son gününde Adanaspor'dan 17 yaşındaki Gürhan Gürsoy'u transfer ettiği ortaya çıktı. Fenerbahçeliler tarafından yürütülen gizli operasyondan kimsenin haberi olmazken, medya da Gürhan'ı dün ilk kez idmanda görünce şaşırdı. Sarı - Lacivertliler'in yeni oyuncusu, Genç Milli Takımı formasını da giyiyor. 

Ortega'da pis kokular 

MEHMET ÇİFTÇİ 


Mahkeme Hallederiz 
3.5 milyon Euro bonservis bedeli karşılığında Ortega için Fenerbahçe ile el sıkışan Arjantin'in Newell's Old Boys takımının, çirkin oyunlar hazırlığında olduğu ortaya çıktı. Arjantin kulübünün, yerel mahkemenin, "para ödemeden de hallederiz" şeklindeki uyarısı üzerine anlaşmayı rafa kaldırdığı öğrenildi. 

Teminattan vazgeçtiler 
BANKA teminat mektubunu Fenerbahçe'ye göndermekten vazgeçen Newell's Old Boys kulübü transferi askıya alırken, yerel mahkemenin kulübe, transferi bir haftaya kadar çözümleyeceği garantisini de verdiği öğrenildi. Ödemeler 2005 Ocak ayında başlayıp, her ay 500 bin Euro tahsil edilecekti. 

Gürsoy gaz verdi 

YUSUF KOBAL 

Fener hareketlendi 
GALATASARAY 2. Başkanı Ergun Gürsoy'un, sezon sonunda Fatih Akyel'i Sarı -Kırmızılılar'a kazandıracağını ima etmesi, Fenerbahçe'yi harekete geçirdi. Gürsoy'un, "Aziz Yıldırım'a kırılmadım. Ancak sezon sonunda o da benim yaptığıma kırılmayacak" sözü üzerine Sarı - Lacivertliler, Fatih'e teklif götürmeyi kararlaştırdı. 

Fatih Akyel'e teklif 
BU sezonun sonunda sözleşmesi sona erecek Fatih Akyel ile masaya oturacağı öğrenilen Fenerbahçe Yönetimi'nin, bu oyuncunun sözleşmesini uzatmayı planladığı ifade edildi. Sarı - Lacivertli futbolcu, mukavelesi sona erecek diğer takım arkadaşlarıyla birlikte Fenerbahçe ile anlaşma zemini arayacak. 


</TEXT>
</DOC>
