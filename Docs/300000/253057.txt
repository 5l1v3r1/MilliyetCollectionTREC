<DOC>
<DOCNO> 253057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sonspo07.html </URL>
<DATE> 2004/07/05/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Hakemler terfi için ter döküyor... 
</HEADLINE>
<TEXT>

     Merkez Hakem Kurulu'nce MHK düzenlenen 5. Bölge Hakem Klasman Belirleme Çalışmaları, Antalya'da kondisyon testi ve mülakatla başladı. 
     MHK Asbaşkanı Serdar Çakır, MHK 5. Bölge Sorumlusu Taner Yalçındağ, Türkiye Faal Futbol Hakemleri Derneği Antalya Şubesi Başkanı Cem Deda, Antalya, Isparta, Burdur ve Afyon illerinin bölge hakem komitesi temsilcilerin gözetiminde başlatılan çalışmalar, 100. Yıl Spor Kompleksi sahasında yapılıyor. 
     Sahada ilk olarak koşuyla kondisyon testi uygulanırken, çalışmalara Antalya, Burdur, Isparta ve Afyon illerinden 1'i bayan 31 amatör ve 3. Lig C klasmanında görevli hakem katıldı. 
     Profesyonel lige çıkmak için C Yardımcı Klasmanı ile 2. lig için de B Klasmanı'na çıkmaya aday hakemler, 12 dakikada 2 bin metre, 7.50 saniyede 50 metre, 31 saniye de 200 metre koşuları yaptı. 
     Terfi için ter döken tek kadın hakem Deybet Gök ise erkek meslektaşlarıyla, kadınlar için belirlenen saniye farklarıyla aynı metreleri birlikte koşuyor. 7 yıldır Antalya'da hakemlik yapan Deybet Gök, kondisyon testi ve yazılı sınav sonucunda başarılı olursa Bayanlar B Klasmanı'na terfi edecek. 
     
     ''HAKEMLERİMİZ BAŞARILI'' 
     Merkez Hakem Komitesi Asbaşkanı Serdar Çakır, gazetecilere yaptığı açıklamada, MHK'nın 2. ve 3. Lig'de görev yapacak hakemleri belirlemek için terfi sınavları başlattığını söyledi. 
     Türk futbol hakemlerinin başarısıyla ilgili soruya da Çakır, futbola ve hakemlere dostça yaklaşılması ve olumu bakılmasını isteyerek, ''Hakemlerimiz başarılı. Bu çalışmalar sonucunda da pırıl pırıl hakemlerimiz göreve gelecek'' dedi. 
     MHK 5. Bölge Sorumlusu Taner Yalçındağ da, Türkiye'de hakemliğin üst seviyeye çıktığını belirterek, hakemlerin başarılarını sürdürebilmeleri için devamlı formda kalmaları kalmaları gerektiğini söyledi. 
     Yalçındağ, soru üzerine Türkiye liglerinde 15'e yakın bayan hakemin görev yaptığını ve bu sayının artmasını dilediklerini belirterek, bayanları hakemlik sınavlarına girmeye davet etti. 
     Sabah uygulanan kondisyon testinin ardından komite üyeleri, üst klasmana terfiyi amaçlayan hakemlere, yazılı sınav ve sözlü mülakat uygulayacaklar. Hakemlere mülakat öncesinde görüntülü dersler de verilecek. 
     Üst klasmanlara terfi edecek hakemler, tüm bölgelerdeki çalışmaların tamamlanmasıyla, Merkez Hakem Kurulu'nca 13-15 Temmuz tarihleri arasında açıklanacak. 
     
</TEXT>
</DOC>
