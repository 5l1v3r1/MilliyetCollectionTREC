<DOC>
<DOCNO> 254170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sonspo19.html </URL>
<DATE> 2004/07/09/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Kayseri Erciyesspor'un ismi değişti Kayserispor oldu .. 
</HEADLINE>
<TEXT>

     Birinci Süper Futbol Ligi'nin yeni takımlarından Kayseri Erciyesspor'un ismi Kayserispor olarak değiştirildi. 
     Melikgazi Belediyesi Tiyatro Salonu'nda yapılan olağanüstü genel kurul toplantısında, yönetim kurulunun faaliyet raporunun ve denetim kurulunun raporunun onaylanmasının ardından, kulübün isminin değiştirilmesi görüşüldü. 168 üyeden 89'unun katıldığı genel kurulda kulübün isminin Kayserispor olarak değiştirilmesine oy birliğiyle karar verildi. Ayrıca, kulübün adresinin değiştirilmesi ve Kayserispor'a ait Karpuzatan Tesisleri'ne taşınılması kararlaştırıldı. 
     Genel kurul toplantısında, yönetim kurulu seçimi de yapıldı. Mevcut Kulüp Başkanı ve Melikgazi Belediye Başkanı Memduh Büyükkılıç başkanlığındaki 21 kişilik liste, yönetim kuruluna seçildi. 
     Büyükkılıç, genel kurul sonrası gazetecilere yaptığı açıklamada, Yerel Yönetimler Yasa Tasarısı'nın belediye başkanlarının kulüp başkanı olamayacağı yönündeki hükmü nedeniyle seçim yapıldığını, ancak yasa tasarısının içeriği nedeniyle başkanlık için yeniden aday olduğunu belirtti. 
     Yönetim kurulunda birkaç kişi dışında değişiklik yapılmadığını bildiren Büyükkılıç, şunları söyledi 
     ''Yerel Yönetimler Yasa Tasarısı'nın getireceği engelleme nedeniyle kulüp başkanlığından çekilecektim. Ancak, dün meclisten geçen tasarı, belediye başkanlarının 1 Ocak 2005'e kadar kulüp başkanlığı görevlerini yürütmelerini öngörüyor. Tasarı, Cumhurbaşkanı'nın onayına sunulacak. Ama bu haliyle yasalaşırsa görevimizi bir süre daha devam ettireceğiz. Ayrıca, yönetim ve başkanlık konusunda kaos ve karmaşa yaşandığı yönünde söylentiler çıktı. Bu söylentilere geçit vermemek, görevimizden kaçmadığımızı göstermek için yeniden aday oldum.'' Yönetim kurulu olarak takımın Kızılcahamam'daki kampını ve orada düzenlenecek turnuva maçlarını izlemek için Ankara'ya gideceklerini kaydeden Büyükkılıç, İstanbulspor'dan ayrılan Balili'nin yönetim kurulunun kararı doğrultusunda transfer edileceğini, takıma gereksiz hiçbir futbolcunun alınmayacağını ifade etti. 
     Kayseri'yi İkinci Lig A Kategorisi'nde temsil eden Kayserispor'un ismi de dün Kayseri Erciyesspor olarak değiştirilmişti. 
     
</TEXT>
</DOC>
