<DOC>
<DOCNO> 297287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonsiy25.html </URL>
<DATE> 2004/12/13/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
AKP'li Torun'dan koşullu salıvermeye eleştiri... 
</HEADLINE>
<TEXT>

     AK Parti Diyarbakır Milletvekili Cavit Torun, Ceza ve Güvenlik Tedbirlerinin İnfazı Yasa Tasarısı'nda koşullu salıverilmeyi eleştirerek, düzenlemenin Anayasa'ya aykırı olduğunu savundu. 
     TBMM Genel Kurulu'nda, tasarının koşullu salıverilmeyi düzenleyen maddesi üzerinde kişisel görüşlerini dile getiren Torun, bunun, Anayasa'nın eşitlik ilkesine aykırı olduğunu ileri sürdü. 
     Irza tecavüz eden ya da adam öldüren bir kişinin cezaevinde ıslah olacağının düşünülmesine karşılık, fikir suçlularının cezaevinde ıslah edilemeyeceğinden hareket edilerek buna göre düzenleme yapıldığını söyleyen Torun, bu yaklaşımın yanlış olduğunu vurguladı. Torun, ''Cezaevinde girenlerin yüzde 10'unun psikopat olduğunu düşünseniz bile, kalan yüzde 90 kader mahkumudur ve gözü dışarıdadır. Cezayı koyan da biziz, şartla salıvermeyi koyan da biziz'' dedi. 
     Torun, Türkiye'nin idamı yasalarından çıkardığını, ancak ağırlaştırılmış müebbet hapis cezasına çarptırılan bir kişinin yaşamının sonuna kadar cezaevinde kalacağını belirterek, ''Bu cezaya çarptırılan bir kişi, idamdan kurtulduğuna sevinmeyecek. Çünkü bu kişi her gün idam cezasıyla karşı karşıya olduğunu düşünecek'' dedi. 
     Adalet Bakanı Cemil Çiçek'in, ''cezaevinde hükümlülere tek tip elbise giydirilmesi ve çalışmanın zorunlu hale getirilmesi'' konusunda önemli adımlar atarak, bunlara tasarıda yer vermediğine işaret eden Torun, ''Kendisiyle konuştuğumuzda Yozgat'ta avukatlık yaparken annesini ve kız kardeşini öldüren Topal Osman'ın daha sonra dışarıya çıktığını anlatmıştı. Evet, biz de şimdi Topal Osman'ları dışarıya çıkaracağız ama fikir suçlularını çıkarmayacağız. Bu uygulama bırakın AB'yi, yürürlükteki Anayasamıza bile aykırıdır'' diye konuştu. 
     Düzenlemenin ''Cumhurbaşkanı ya da Anayasa Mahkemesi'nden döneceğini'' ifade eden Torun, bunu beklemeden gerekenin yapılmasını istedi. 
     Torun'a yanıt veren Adalet Bakanı Cemil Çiçek, Anayasa Mahkemesi'nin, bir yasayla ilgili kararında farklı uygulamaların Anayasa'ya aykırı olmayacağına yer verdiğini belirterek, düzenlemede bunun dikkate alındığını, bu nedenle Anayasa'ya aykırılığın söz konusu olmadığını söyledi. Çiçek, ''Düzenleme, devletin ceza siyasetiyle alakalıdır. Bu, sadece bize has değil'' dedi. 
     
</TEXT>
</DOC>
