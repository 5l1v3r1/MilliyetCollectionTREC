<DOC>
<DOCNO> 296508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sondun26.html </URL>
<DATE> 2004/12/10/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
AB, İslami terörden korkuyor 
</HEADLINE>
<TEXT>

     İngiliz The Economist dergisi, Avrupa Birliği bünyesinde hazırlanan gizli bir istihbarat raporunu ele geçirdi. 
     Raporda, köktendinci teröre dikkat çekilirken, terör gruplarının cami ve cezaevlerinde örgütlendiği belirtiliyor. 
     Avrupa Birliği Bakanlar Konseyi'ne bağlı terörle mücadele grubu ile Avrupa Birliği Emniyet Müdürleri Görev Grubu'nun ortak raporunda, camilerde daha sıkı istihbarat çalışması yapılması tavsiye ediliyor. 
     
     Rapor 17 Aralık'ta AB liderlerine sunulacak 
     17 aralıktaki zirvede liderlere sunulacak raporda, terör gruplarının, cami ve cezaevlerinde örgütlendiği belirtiliyor. Bu grupların interneti de yoğun bir biçimde kullandığına vurgu yapılıyor. 
     
     En çok İslami gruplardan korkuluyor 
     Uluslararası alandaki en büyük terör tehdidinin de köktendinci İslami gruplardan geldiği raporda yer alan ifadeler arasında bulunuyor. 
     Haberde, Avrupa'da son dönemde Müslümanlara yönelik eylemlerden de endişe duyulduğu belirtiliyor. 
     
</TEXT>
</DOC>
