<DOC>
<DOCNO> 263509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/siyaset/siy01.html </URL>
<DATE> 2004/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Kaçakları hiç acımadan yıkın 
</HEADLINE>
<TEXT>


Belediye başkanlarından kaçak binaları yıkmalarını isteyen Başbakan, "Acırsanız acınacak hale geliriz' dedi 

BURCUM DEVREZ İstanbul 


Başbakan Recep Tayyip Erdoğan, belediye başkanlarından kaçak binaları acımasızca yıkmalarını istedi. Erdoğan dün AKP'nin 3. kuruluş yıldönümü nedeniyle Tekstilkent'te 3 bin fidanın dikilmesi törenine katıldı. Tren kazaları nedeniyle Ankara'da yapılacak kutlama organizasyonlarını iptal ettiklerini kaydeden Erdoğan, kaçak yapılaşmaya değindi. "Ne zaman kaçak yapı yapma anlayışından vazgeçilirse o zaman İstanbul çok güzel bir kent olacak" diyen Erdoğan, belediye başkanlarına da şöyle seslendi 
"El ele olalım, kaynakları birleştirelim. Belediye başkanlarına söylüyorum acımasızca kaçak yapıları yıkacaksınız. Eğer acırsanız, yarın Allah göstermesin herhangi bir deprem olduğunda veya farklı bir olayda yöneticiler olarak acınacak hale geliriz. Ondan sonra ağlamanın hiçbir anlamı yok. Zaman zaman birçok bedeli de ödüyorsak bundan ödüyoruz. Kaçak yapılara göz yummamalıyız." 

Damdan düşmemiş 
Erdoğan, CHP'yi de Büyükşehir Belediye Kanunu'nu hazmedememekle suçlayarak şöyle konuştu 
"Bu kadar güzelliğin yanında öbür taraftan muhalefet partisi 'Ama efendim biz de muhalefetimizi yapacağız' anlaşında. Yazık, bu ülke kaybeder. Ben belediyecilikten gelmiş bir başbakanım. Çektiğim çileleri biliyorum. Fakat bunlar damdan düşmemiş. Damdan düşmediği için sıkıntıyı bilmiyor. Bu ülkede mevzuat engelleri nasıl aşılır bunu bilmiyor. Ülkeyi kalkındırmak için bir dertleri yok." 
Erdoğan, daha sonra Esenler Meydanı'nda, "Meydanlardan İktidara Yürüyüş - 3 Yıl" isimli fotoğraf sergisini açtı. 


</TEXT>
</DOC>
