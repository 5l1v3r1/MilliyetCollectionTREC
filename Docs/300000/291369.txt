<DOC>
<DOCNO> 291369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sondun19.html </URL>
<DATE> 2004/11/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Bombacıyı öldüren İngiliz askere soruşturma 
</HEADLINE>
<TEXT>

     İngiltere Savunma Bakanlığı, bir intihar bombacısı zanlısını öldüren İngiliz askeri hakkında soruşturma başlattı. 
     Gelişmeyi duyuran BBC, hakkında soruşturma açılan askerin, yakın zamanda Bağdat ve çevresindeki ABD askerine destek vermek üzere bölgeye gönderilen Black Watch adlı askeri birliğe mensup olduğunu bildirdi. 
     Savunma Bakanlığı'nın konuyla ilgili açıklamasında, zanlının 7 kasım tarihinde Camp Dogwood üssüne doğru otomobille yaklaşması üzerine intihar bombacısı olduğu şüphesiyle öldürüldüğü açıklandı. 
     Bakanlık sözcüsü, otomobili kullanan kişinin askere doğru hızla yaklaşmasının yanılgıya yol açtığını da kaydetti. 
     Askeri polisin, halen sürdürülen soruşturmada doğru prosedürün izlenip izlenmediği yolundaki delilleri değerlendirdiğini de belirten sözcü, ''şu ana kadar ortaya çıkan göstergeler, askerin yanlış bir şey yaptığına işaret etmiyor'' dedi. 
     Sözcü, soruşturma açılmasının da standart bir prosedür olduğunu vurguladı. 
     
</TEXT>
</DOC>
