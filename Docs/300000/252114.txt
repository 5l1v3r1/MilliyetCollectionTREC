<DOC>
<DOCNO> 252114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sondun26.html </URL>
<DATE> 2004/07/01/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Linden Türkiye ile müzakereler en uygun tarihte başlamalı 
</HEADLINE>
<TEXT>

     Hollanda'nın Sofya Büyükelçisi Barones Henried Van Linden, Avrupa Birliği'nin AB genişleme sürecinin sürdürülmesi gerektiğini belirterek, ''Türkiye ile tam üyelik görüşmelerine en uygun tarihte başlanmalıdır'' dedi. 
     BTV adlı özel televizyon kanalının bu sabah yayımlanan haber programına katılan Büyükelçi Van Linden, AB-Bulgaristan ilişkilerini ve AB'nin genişleme sürecini değerlendirdi. 
     Hollanda'nın AB'nin genişleme sürecini desteklediğini ifade eden Van Linden, ''Sınırların genişlemesi AB'yi daha güçlü hale getirecektir. Ama bunu yaparken de belirlenen kriterlerden taviz vermemek gerekir'' dedi. 
     Türkiye'nin, AB ile uyumlu ilişkiler içinde olduğunu vurgulayan Van Linden, ''Genişleme süreci kapsamında Türkiye ile tam üyelik görüşmelerine en uygun tarihte başlanmalıdır'' diye konuştu. 
     Bulgaristan'ın 1 Ocak 2007'den itibaren AB'nin bir parçası olacağına işaret eden Van Linden, ''Ancak Bulgaristan'ın bu tarihe kadar yapması gereken bazı reformlar var. Özellikle adalet sisteminde ve organize suçlarla mücadele alanında verdiği reform sözlerini yerine getirmelidir. Ben bunların gerçekleştirileceğine inanıyorum'' dedi. 
     Bulgaristan'ın AB'nin yaptığı maddi yardımı daha verimli kullanması gerektiğini ifade eden Van Linden, bu yardımın reform çalışmaları için verildiğini ve uygun şekilde kullanılması durumunda AB uyum sürecine olumlu katkı sağlayabileceğini söyledi. 
     
</TEXT>
</DOC>
