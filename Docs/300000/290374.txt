<DOC>
<DOCNO> 290374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/yazar/dundar.html </URL>
<DATE> 2004/11/20/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
İskeçe dersleri 
</HEADLINE>
<TEXT>


İskeçe'nin Şahin köyünde yaşanan "Vurun kahpeye" krizi, küçük ama tehlikeli bir gerginlikti. 
Türk - Yunan ilişkilerinin hem ne kadar zayıf hem ne kadar sağlam olduğunu kanıtladı. 

Önce zayıflıktan başlayalım 
Bu olay gösterdi ki, durulmuş görünen sular, cami avlusunda dekolte sergileyen bir kendini bilmezin kabartabileceği kadar hassastır. 
Tahrik bu kadar kolaydır. 
Çin, Uygur Türklerine, Türkiye bir dönem kendi Kürtlerine ne yaptıysa, Yunanistan yıllarca Batı Trakya Türkleri üzerinde onu denedi 
Etnik kimliği unutturmak için Müslüman kimliğinin altını çizdi. 
"Siz Türk değil, 'zorla Müslümanlaştırılmış Helenler'siniz" dedi. 
O yüzden Batı Trakya'da h l adında 'Türk' sözcüğü geçen dernek kurmak yasak. 
Müftü sorunu sürüyor. Halk, kendi seçtiği müftüyü tanıyor. Ancak Atina kendi atadığı müftüyle muhatap oluyor. 
Cemaate ait vakıf mülkleri, Yunanistan'ın atadığı vakıf yöneticilerinin idaresi altında... 
Ve Batı Trakya, Avrupa Birliği'nin en ihmal edilmiş bölgesi olmaya devam ediyor. 
Olayın yaşandığı Şahin köyü, AB'nin doğu sınırında ancak bir dönem girişin izne tabi olduğu bu dağlık köyün Avrupa sınırları içinde olduğunu söylemek imk nsız. 23 yıllık AB üyeliği boyunca Avrupa fonlarıyla palazlanan Yunan kentlerinin refahından zerrece pay verilmeyen bu muhafazak r köy, örtülü kadınları, Kuran kursları ile hepten içe kapanıp "şahin"leşmiş. 
Atina'nın etnik kimlik bastırma politikasının sonucu, Pekin'in, Moskova'nın politikalarının sonucuyla aynı olmuş 
Etnik kimliğin yerini dini kimliğin alması... 
İslamın radikalleşip tırmanması ve entegrasyonun hepten zorlaşması... 

Gelelim bardağın dolu yarısına 
Son kriz, iki tarafta da gerginlikten ekmek yiyenlere rağmen sağduyunun kazanabildiğinin de somut kanıtı oldu. 
Yunan hükümeti, derhal olayı kınadı ve soruşturma açtırdı. 
Yunan medyası, -istisnalar dışında- düşmanlıkları kaşımadı. 
Batı Trakyalılar, bunda Türkiye'nin AB üyeliğinin ufukta görünmesinin de etkisi olduğu kanısında... 
Yunanistan, 1990'ların sonunda baskıyla sorunu çözemeyeceğini görüp reformlara başladı. Son yıllarda azınlık haklarında gözle görülür gelişmeler oldu. 
10 yıl önce ehliyet, tapu, kredi almasına izin verilmeyen, evini bile tamir ettiremeyen Türkler, ciddi kazanımlar elde etti. 
Gerginlik azaldı. Türkiye'ye sermaye ve insan akışı durdu. Özellikle gençler arasında Yunan toplumuyla daha yakın ilişkiler başladı. Medyada düşmanca yayınların yerini Türk - Yunan aşk dizileri aldı. 
Geçen mayısta Başbakan Erdoğan, Batı Trakya'ya son 50 yılın ilk üst düzey ziyaretini gerçekleştirdi. 
1998'de 200 milyon dolar olan Türk - Yunan iş hacmi, 6 yılda 6 kattan fazla artarak 1.3 milyar dolara ulaştı. 
Halen Türkiye'de 77 Yunan şirketinin temsilciliği var. 

Bu yumuşamanın 2005'te Türkiye'nin müzakere sürecine başlamasıyla daha da artacağı ümit ediliyor. 
Batı Trakya, Yunanistan'la Türkiye arasında bir sorun olmaktan çıkıp Avrupa Birliği'nin doğu sınırında 120 bin kişilik güçlü bir Türk lobisine ve Türkiye'yi Avrupa'ya bağlayan köprüye dönüşebilir. 
Şahin olayı, bir yönüyle şahinlerin yenilgisidir. 



</TEXT>
</DOC>
