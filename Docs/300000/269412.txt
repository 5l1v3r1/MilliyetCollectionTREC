<DOC>
<DOCNO> 269412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sondun49.html </URL>
<DATE> 2004/09/06/ </DATE>
<TIME> 21.36 </TIME>
<AUTHOR>  </AUTHOR>
<HEADLINE>
Yakalanan eylemci "Eylemin emrini Mashadov ve Basayev verdi" 
</HEADLINE>
<TEXT>

     Kuzey Osetya'daki rehine trajedisinin ardından yakalanan tek eylemci, eylemin emrini ayrılıkçı Çeçen liderler Aslan Mashadov ve Şamil Basayev'in verdiğini söyledi. 
     Rus televizyonundan bu akşam yayımlanan görüntülere göre, eylemci, ''Ormanda toplandık ve Albay kod adlı bir kişi Beslan'daki okulu alacağımızı ve bu hedefi Mashadov ve Basayev'in belirlediğini söyledi'' diye konuştu. 
     Eylemcilerin Araplar, Özbekler ve Çeçenlerden oluştuğunu söyleyen ve kimliği açıklanmayan eylemci, ''Bu işi neden yaptığımızı sorunca, Albay bize, 'Çünkü tüm Kafkasya'da savaşı başlatmalı' yanıtını verdi'' dedi. 
     Rus televizyonunda görüntüleri yayımlanan tutuklu eylemcinin Rusçasının güçlükle anlaşıldığı belirtildi. 
     Bu arada İnterfaks ajansının haberine göre, Kuzey Kafkas savcılık bürosundan Rus savcı Mihail Lapotnikov da terör eyleminin faillerinin, Basayev tarafından kurulan bir hücrenin mensupları olduğuna inanıldığını söyledi. 
     Savcı Lapotnikov ayrıca, yapılan soruşturmanın, bu grubun, haziran ayında İnguş Cumhuriyeti'nde güvenlik yetkililerini hedef alan, 88 kişinin öldüğü saldırıda da yer aldığını ortaya koyduğunu iddia etti. 
     
</TEXT>
</DOC>
