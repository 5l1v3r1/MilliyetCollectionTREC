<DOC>
<DOCNO> 269671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/yazar/tamer.html </URL>
<DATE> 2004/09/07/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
"Kurumsal vatandaşlar"la yoksullara ulaşabilmek 
</HEADLINE>
<TEXT>

Birleşmiş Milletler Kalkınma Programı UNDP Türkiye daimi temsilciliği, dün "Kalkınmada özel sektörün rolü" başlıklı önemli bir raporu kamuoyuna açıkladı. Raporun Aclan Acar'ın başkanı olduğu Kurumsal Yönetim Derneği ile birlikte açıklanması, özellikle anlamlıydı. 
Ben raporun anahatlarını, ocak sonunda Davos'taki Dünya Ekonomik Forumu toplantısında, raporu hazırlayan komisyonun eş başkanları Kanada Başbakanı Paul Martin ve Meksika eski Devlet Başkanı Ernesto Zedillo ile komisyonun ağır toplarından dünyaca ünlü Peru'lu iktisatçı Hernando de Soto ve yoksulları müşteri olarak görme fikrinin babası Michigan Üniversitesi İş İdaresi bölümü öğretim üyelerinden Prof. C. K. Prahalad'ın katıldığı bir oturumda dinlemiştim. 
Aslında raporda Türkiye ile ilgili tek satır yok. Ancak UNDP Türkiye Daimi Temsilcisi Jakob Simonsen'in de vurguladığı gibi genç işsizlerimize istihdam olanaklarının yaratılması, Batı ve Doğu bölgelerimiz arasındaki gelir uçurumunun hafifletilmesi ve yoksulluğun azaltılmasına ışık tutacak pek çok satırbaşı var. 

BM ile özel sektör mü 
Toplantı için Türkiye'ye gelen UNDP Avrupa ve Birleşik Devletler Direktör Yardımcısı Marta Ruedas'ın da dikkat çektiği gibi özel sektör, Birleşmiş Milletler'in faaliyetlerinin odak noktasında yer almaz. Ancak BM Genel Sekreteri Kofi Annan, dünya nüfusunun beşte birinin günde 1 dolardan az gelirle yaşama savaşı verdiği, 4 milyar insanın yıllık gelirinin 1500 doların altında olduğu, zenginle yoksul arasındaki gelir uçurumunun son yıllarda hızla arttığı gerçeğinden hareketle, özel sektörü de işin içine katan bir raporun hazırlanmasını istemiş. 

Kendi kaynaklarımız 
Gerek Ruedas gerekse Simonsen, dünyada yoksulluğun azaltılmasında özel sektöre lokomotif rol biçen rapordan, Türkiye'nin esinlenebileceği maddeleri şöyle sıraladılar 
Kalkınma için dış yardım ve yabancı sermayeye bel bağlamayın. Kendi iç kaynaklarınızı harekete geçirin. Özel sektör yatırımlarını hızla arttırmanın yollarını bulun.Küçük ve orta boy işletmeler ile Türkiye'de çok yaygın olan kayıt dışı sektörün devasa potansiyelinden yararlanmaya bakın. Kayıt dışını sistem içine almaya çalışın.Özel sektörün elinde biriken fonların rant gelirleri yerine, ülke içinde yatırıma dönüşmesini cazip kılabilmek için STK'lar, sendikalar, hükümet ve kamudan yatırım desteğinin biraraya getirilmesi. Özel sektörü yatırıma teşvik edecek bu süreçte yabancı sermayeden de destek sağlanabilir. 

Bana ne Türkiye'den 
Doğuş Grubu İcra Komitesi üyesi Aclan Acar'ın, Kurumsal Yönetim Derneği Başkanı şapkasıyla toplantıda telaffuz ettiği "kurumsal vatandaşlık" ise UNDP'nin raporuna bir anda "kan ve can" katıverdi Şirketlerin artık "biz sadece kendi kazancımıza bakarız, ülkenin ekonomik yapısından bize ne " dememeleri gerekiyordu. Özel sektör şirketleri de kurumsal vatandaşlık sorumluluğu içinde davranmalıydılar. Bireysel vatandaşlar olarak yükümlülüklerimizi hepimiz üç aşağı beş yukarı biliyorduk, bunun yazılı kuralları vardı. Ancak kurumsal vatandaşlık henüz yeni bir kavramdı ve bu yönde bir bilincin, "farkındalığın" yaratılması gerekiyordu. 

En yoksul da müşteridir 
Toplantıda Simonsen, özel sektörün k r etmeden herhangi bir işe girmeyeceğine vurgu yaptı, ancak söz Hintli profesör Prahalad'ın fikir babası olduğu "toplumun en yoksul kesimini müşteri olarak görme" temasına maalesef gelemedi. Raporda yer alan üstteki grafiğin altındaki imza Prahalad. Savunduğu görüş ise yıllık geliri 1500 doların altındaki 4 milyar yoksulu müşteri olarak görmeyen bir şirketin, küresel rekabette ayakta kalmasının mümkün olmadığı. Yani şirketler sadece kurumsal vatandaşlık adına değil, k rlılıklarını sürdürebilmek için de pazarda yeni nişler bularak farklı gelir kategorilerindeki müşterilere ulaşmalılar. Zira cebinde parası olan dar gruba dönük kıyasıya rekabet, artık sadece zarar yazıyor 



</TEXT>
</DOC>
