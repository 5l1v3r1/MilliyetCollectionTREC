<DOC>
<DOCNO> 271827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sontur63.html </URL>
<DATE> 2004/09/14/ </DATE>
<TIME> 19.18 </TIME>
<AUTHOR>  </AUTHOR>
<HEADLINE>
İETT, yolcularını sigortalayacak 
</HEADLINE>
<TEXT>

     İETT otobüsleriyle seyahat eden yolcular, ekim ayından itibaren terör saldırısı, trafik kazası veya kalp krizi gibi başlarına gelebilecek her türlü olaya karşı sigortalı olacak. 
     Uygulamayla ilgili AA muhabirine bilgi veren İETT Genel Müdürü Muammer Kantarcı, yolcularını müşteri olarak gördüklerini, bu projeyi de müşteri memnuniyetini esas alarak başlattıklarını söyledi. 
     ''Biz insan taşıyoruz'' projesinin bir alt başlığı olarak bütün yolcularını can güvenliği başta olmak üzere her türlü riske karşı sigortalatmaya karar verdiklerini ve bu kapsamda mevcut mevzuat çerçevesinde Türkiye'deki tüm sigorta şirketlerinin katıldığı bir ihale yaptıklarını anlatan Kantarcı, ''İhale sonuçlandı. İstanbul Büyükşehir Belediye Başkanı Kadir Topbaş'ın da katılacağı törende sözleşme imzalanarak kazanan şirket açıklanacak'' dedi. 
     Kantarcı, sigortanın, yolcunun otobüsteki yolculuk süresiyle sınırlı olduğunu, bunun takibinin de Akbil ile yapılacağını belirtti. 
     Otobüsten inip binerken kapıya sıkışma veya trafik kazası sonucu yaralanma, ölüm veya kalp krizi de dahil olmak üzere her türlü riske karşı yolcularının sigortalı olacağını belirten Kantarcı, ''Ölüm halinde 20 milyar, kaza halinde de yaralanmanın oranına göre 1, 5 veya 10 milyar lira ödenecek'' diye konuştu. 
     Kantarcı, İETT'nin mevcut otobüslerinde kapının kapanıp kapanmadığının şoförün inisiyatifinde olduğunu, bazen kapı kapanmadan otobüsün hareket etmesi sonucu hoş olmayan sıkıntılarla karşılaşıldığını söyledi. 
     Kuruma yeni alınacak 500 otobüste kapı kapanmadan otobüsün hareket edemeyeceğini belirten Kantarcı, bu nedenle sıkışma veya düşme gibi sorunların yaşanmayacağını kaydetti. 
     Kantarcı, bu otobüslerin tüm engellilerin ve yaşlıların rahatça inip binmesine imkan veren dizayna sahip olduğunu sözlerine ekledi. 
     
</TEXT>
</DOC>
