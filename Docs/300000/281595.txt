<DOC>
<DOCNO> 281595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonspo23.html </URL>
<DATE> 2004/10/19/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Galatasaray'da olağanüstü kongre Seyrantepe için izin alınacak 
</HEADLINE>
<TEXT>

     Galatasaray Kulübü'nde, 4 Aralık Cumartesi günü özel gündemli olağanüstü genel kurul toplantısı yapılacak. 
     Kulüp yönetim kurulu, çoğunluk sağlanamadığı takdirde 11 Aralık'ta gerçekleştirilecek toplantıda, 30 yıllık üst kullanım hakkı alınan Seyrantepe'deki arazi ile ilgili yönetim kurulu tasarruflarının onanması, söz konusu arazi ile ilgili ve sınırlı olması kaydıyla, toprak dokusu, zemin etütleri, plan çalışmaları gibi her türlü teknik ve mimari proje, plan çalışmalarını yapmak, her ölçekte imar planı, imar izinleri, bilumum ruhsatların alınması ve benzeri her türlü idari, hukuki, mimari işlemleri yapmak, irtifak hakkı bulunulan arazinin tam mülkiyetinin alınması konusunda her türlü idari, hukuki ve mimari tasarrufta bulunmak için genel kurul üyelerinin onayını alacak. 
     Galatasaray Lisesi Tevfik Fikret Salonu'nda gerçekleştirilecek toplantıda üyelerden, söz konusu arazinin tümünün veya bir bölümünün, belli parsellerin çoğunluk hissesi kulübe ait olan ve kurulacak şirketlere ayni sermaye olarak koymak, arazi ile ilgili ve yukarıda anılan her türlü hukuki tasarrufla ilgili olarak üçüncü şahıslara her türlü sözleşme yapmak için yetki de isteyecek. 
     
     DİSİPLİN AFFI ONAYA SUNULACAK 
     Toplantıda kulüp başkanı Özhan Canaydın'ın, sözünü verdiği disiplin cezalarına getirilecek af konusu da oylanacak. 
     Kulübün 100. kuruluş yılı nedeniyle ihraç cezaları hariç olmak üzere, disiplin kurulunca verilmiş tüm disiplin cezalarının tüm etki ve sonuçlarıyla birlikte affedilmesi gündeme gelecek. 
     
     1000 YENİ ÜYE ALINMASI 
     Yönetim kurulu genel kurulda ayrıca, kulübün 100. kuruluş yılı nedeniyle, tüzüğün 6. maddesinde yer verilen ''Derneğe her yıl alınacak asli üye sayısı, kaydı açık asli üye sayısı toplamının yüzde 3'ünü aşamaz'' kısıtlamasının, sadece 2005 yılında uygulanmak kaydıyla, 500 adet A ve 500 adet C grubuna kadar arttırılması talebinde de bulunacak. 
     
</TEXT>
</DOC>
