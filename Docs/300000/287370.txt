<DOC>
<DOCNO> 287370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sondun08.html </URL>
<DATE> 2004/11/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Arafat'ın durumu çok ağır 
</HEADLINE>
<TEXT>

     Fransa Dışişleri Bakanı Michel Barnier, Filistin lideri Yaser Arafat'ın durumunun çok ağır olmakla birlikte istikrarlı olduğunu söyledi. 
     Barnier, France 2 televizyonuna yaptığı açıklamada, Filistinli liderlerin Arafat'ı ziyaret etmek için Paris'e gelmelerinin ''doğal'' olduğunu belirtti ve Filistin Kurtuluş Örgütü'nün FKÖ iki numaralı adamı Mahmud Abbas, Başbakan Ahmed Kurey, Filistin Meclis Başkanı Ravhi Fattuh ve Filistin Dışişleri Bakanı Nebil Şaat'ın dün akşam Paris'e ulaştıklarını söyledi. 
     Barnier, Fransa Cumhurbaşkanı Jacques Chirac'ın bu yetkilileri yerel saatle 16.30'da TSİ 17.30 kabul edeceğini bildirdi. 
     Filistin heyeti, yerel saatle 18.00'da TSİ 19.00 basın toplantısı düzenleyecek. 
     Chirac'ın Filistinli yetkilileri bu sabah kabul etmesi bekleniyordu. 
     Yetkililer, Arafat'ın sağlığıyla ilgili gerçekleri öğrenmek amacıyla başkent yakınlarındaki askeri Percy hastanesine gidecek. 
     Arafat'ın eşi Süha, 4 Filistinli yetkiliyi, doktorların ziyaret kısıtlaması getirdiği Filistin liderinin yerini almak için komplo kurmakla suçluyor. 
     
     EK BİR BİLGİ YOK 

     Fransız ordusunun sağlık servisi, Fransa'nın başkenti Paris'teki askeri hastanede yatan Filistin lideri Yaser Arafat'ın sağlık durumuna ilişkin ek bir bilgi olmadığını açıkladı. 
     Sağlık hizmetleri sözcüsü tarafından yapılan açıklamada, bu sabahtan beri Arafat'ın sağlık durumuna ilişkin ek bir bilgi olmadığı belirtildi. 
     Arafat'ın hala yoğun bakım ünitesinde tutulduğu ve durumunun istikrarlı seyrettiği de kaydedilen açıklamada, ''Yaser Arafat'ın sağlık durumu, ziyaret kısıtlamasının uygulanmasını gerektiriyor'' ifadesi kullandı. 
     Bu arada, Filistin'in Fransa'daki temsilcisi Leyla Şahid, dün akşam Paris'e gelen Filistin Kurtuluş Örgütü'nün FKÖ iki numaralı adamı Mahmud Abbas, Başbakan Ahmed Kurey, Filistin Meclis Başkanı Ravhi Fattuh ve Filistin Dışişleri Bakanı Nebil Şaat'ın hastaneye giderek Arafat'ı ziyaret edeceğini söyledi. 
     75 yaşındaki Arafat, 29 Ekim'den bu yana Clamart'daki askeri hastanede yatıyor. 
     
</TEXT>
</DOC>
