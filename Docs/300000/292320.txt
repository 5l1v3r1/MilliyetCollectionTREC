<DOC>
<DOCNO> 292320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sondun32.html </URL>
<DATE> 2004/11/26/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Wall Street Journal Türkiye'de dini kısıtlamalar hafifliyor 
</HEADLINE>
<TEXT>

     Avrupa Birliği'ne AB girmeye hazırlanan Türkiye'de dini kısıtlamaların yavaş yavaş kalktığını yazan Wall Street Journal gazetesi, Amerikalı Peder James Bultema'nın 1997 yılından bu yana Antalya'da eski bir kiliseyi yeniden ibadete açma çabalarına geniş yer verdi. 
     Gazetenin birinci sayfasından verilen haberde, bu kilisenin ibadete açılması durumunda son 80 yıldır Türkiye'de açılan ilk kiliseyi teşkil edeceği ifade edilerek, Türkiye'nin AB üyeliği yolunda dini özgürlükler konusundaki katı kısıtlamaları yavaş yavaş kaldırdığı kaydedildi. 
     Ülkede Müslüman olmayan hiçbir grubun 1920'lerden bu yana yeni bir ibadet yerine sahip olamadığı ya da inşa edemediğini ileri süren gazete, önceden var olup da Hıristiyan ve Yahudilerin ibadetine müsaade edilen ibadet yerlerinin boyanması için bile izne ihtiyaç duyulduğu savunuldu. 
     Wall Street Journal, Türkiye'deki Müslümanların ibadet için toplanmalarının da sıkı bir şekilde düzenlendiğini ve tüm camilerin mülkiyetinin devlete ait olduğunu da yazdı. 
     İstanbul'un fethedildiği 14 yılından sonra Hıristiyanların yüzyıllar boyunca normal dini hayatlarını geliştirerek sürdürdüklerini kaydeden gazetedeki haberde, ilişkilerin Birinci Dünya Savaşı'nda Batılı güçlerin Osmanlı İmparatorluğu'nu çökertmek için Hıristiyan azınlıkları kullanmasıyla bozulduğu belirtildi. 
     Lozan Anlaşması ile 1,5 milyon Hıristiyan Rumun Türkiye'den gönderilmesi ve başka ülkelerdeki 1 milyon Müslüman Türkün Türkiye'ye getirilmesiyle bir nüfus mübadelesinin yapıldığını hatırlatan gazete, Antalya'daki kiliselerin 1949 yılında millileştirildiğini yazdı. 
     AB'ye uyum çalışmalarıyla birlikte dini alanda özgürlüklerin de arttığını yazan gazete, çıkarılan bir yasada ''cami'' ifadesinin yerine ''ibadet yeri'' ifadesinin kullanıldığı hatırlatılarak, Başbakan Recep Tayyip Erdoğan'ın talimatıyla Antalya'da bir cami, bir kilise ve bir sinagog'un yan yana inşa edilmekte olduğunu bildirdi. 
     
</TEXT>
</DOC>
