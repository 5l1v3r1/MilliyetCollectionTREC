<DOC>
<DOCNO> 266276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/soneko24.html </URL>
<DATE> 2004/08/25/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Fitch, görünümü pozitife yükseltti... 
</HEADLINE>
<TEXT>

     Kredi derecelendirme kuruluşlarından Fitch, Türkiye'nin 'B ' olan kredi notunu değiştirmezken, kredi notu görünümünü durağandan 'pozitife' çevirdi. 
     Daha önce de Kredi derecelendirme kuruluşlarından Standard And Poor's S and P , Türkiye'nin uzun vadeli döviz cinsinden kredi notunu B 'dan BB -'ye yükseltirken, ''durağan'' olan görünümü değiştirmemişti. 
     Kredi derecelendirme kuruluşu Fitch, Türkiye'nin kredi notu görünümünü durağandan 'pozitife' çevirirken, buna gerekçe olarak ''makroekonomik ve bütçe verilerindeki iyileşme yanında, IMF ile çalışmaya devam edeceğine yönelik güçlü beklentiyi'' gösterdi. 
     B olan kredi notu aynen teyit edilirken, görünümün pozitife çevrilmesi, kredi derecelendirme kuruluşunun önümüzdeki dönemde not artırımına gidebileceğinin de işareti sayılıyor. 
     
     "KISA VADEDE SORUN YOK" 

     Türkiye'nin AB üyeliği yolunda güçlü politik reformlara imza attığını ve bütçe disipline bağlı kaldığını kaydeden Fitch, vergi ve sosyal güvenlik alanında orta vadede gerçekleştirilmesi gereken reformlar bulunmasına rağmen kısa vadede sorun beklemediğini bildirdi. 
     Kamu maliyesinin yüzde 6.5'luk faiz dışı fazla sağlama hedefinde başarılı çalıştığını belirten kredi derecelendirme kuruluşu Fitch, faiz oranlarında görülen düşmenin de bunda etkili olduğunu kaydetti. 
     Global faiz oranlarında görülen yükselmenin ve IMF'ye yapılacak geri ödemelerin Türkiye bütçesi için önümüzdeki yıl bir tehdit olacağını savunan Fitch, şunları kaydetti. 
     ''IMF ile yeni bir anlaşmanın güçlü bir olasılık olarak belirginleşmesi, piyasalarda güveni destekleyecektir. Türkiye-IMF müzakereleri henüz başlamamış olsa da yıl sonuna kadar tamamlanmalı. Yapısal diğer sorunlar ve özelleştirme önem arz etse de mali disiplin, anahtar konumunu koruyacak. 
     Türkiye'nin AB üyeliği konusu hala tam netliğe kavuşmamışken yeni bir IMF anlaşması, mantıklı bir çözüm olarak değerlendirilmeli. Bazı AB ülkelerinde görülen direnme yanında AB'nin orta dönemde fonlamayı sürdürüp sürdürmeyeceği sorusu, Türkiye'nin Aralık 2004'te alacağı bir yeşil ışığın her şeyin bittiği anlamına gelmeyeceğini gösterir. AB müzakerelerine direkt kabul edilmenin alternatifi 2005 ortaları için şartlı bir tarih olabilir. Her şey bir tarafa, Aralık'ta elde edilecek iyi bir sonuç Türkiye'nin kredibilitesini müthiş artıracaktır.'' 
     
     ZAYIF HALKA CARİ AÇIK 

     Türkiye ekonomisindeki ''zayıf halka''nın ise artan cari işlemler açığı ve bunun sürdürülür olup olamayacağına yönündeki endişeler olduğunu kaydeden Fitch, petrol fiyatlarındaki yükselmeyle Türkiye ekonomisinde görülen güçlü büyümenin ithalatı körüklediğini bildirdi. 
     2004 yılında cari açığın gayri safi yurtiçi hasılanın GSYH yüzde 4.2'si oranında çıkmasının beklendiğini belirten Fitch, 2005 yılında da söz konusu açığın yüksek seyrini sürdürerek yüzde 4 seviyelerinde gerçekleşeceğini kaydetti. Bu dönemlerde dış borçlanma ihtiyacının artacağını ve bunun dünyadaki faiz oranlarıyla yakından ilgili olacağını anlatan Fitch, IMF anlaşmasının bu konuda Türkiye'ye katkı sağlayacağını bildirdi. 
     Fitch, önümüzdeki dönemde Türkiye'nin IMF anlaşmasıyla, AB üyeliği konusunu yakından takip etmeyi sürdüreceğini ifade etti. 
     
</TEXT>
</DOC>
