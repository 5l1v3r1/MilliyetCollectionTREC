<DOC>
<DOCNO> 290347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/spor/axspo05.html </URL>
<DATE> 2004/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksim meydanında İNFAZ 
</HEADLINE>
<TEXT>


Arabamda, radyoda müzik dinlemek istiyorum, Ersun Yanal'dan başka birşey yok. Gazete ve televizyonlarda da durum aynı. Ne yapalım hocayı asalım mı Milli Takımı dört büyüklerin çatışma alanına çevirmeyelim 

Rıdvan Dilmen 


Uzaydan geldik sanki... Tarihimiz boyunca hiç mağlup olmadık, bundan sonra da olmayacağız. Hesaba Ersun hocayı katamadık. Nereden bilirdik Dünyalı biri gelecek, Kadıköy'de mağlup olacak. Ne yapalım 
En iyisi Taksim meydanında Atatürk heykelinin yanında asalım. 
Ne ilk kez mağlup olduk, ne de son kez mağlup olacağız. Ekvator 1 Brezilya 0, Ermenistan - Romanya berabere, Avrupa ve Dünya şampiyonu Fransa yine kazanamadı, Polanya'ya karşı. Dünya futbolunun çarpıcı örneği bunlar. 
Çok az sayıdaki ülkeler dışındaki takımlar denk. Günlük şartlar, hakem faktörü, bireysel hatalar, bireysel başarılar skorları etkiliyor. Favori gösterilen grubumuzda üç takım Danimarka, Yunanistan ve biz. Kaçar puan kaybettiler ortada. Kadromuz kötü mü Hayır. Üç ay öncenin son Avrupa Şampiyonu kadrosu dağıldı mı Yine hayır. Ama kaybedilen puanlara baktığımızda o günkü şartlar o takımların puan kaybetmesini gerektiriyor. 

Hatalar tabii ki var 
Hazırlanışımız, organizasyonumuz, teknik olarak saha içinde de mutlaka teknik direktör hatası vardır. Örneklersek, en azından maça iki gün kala lüks bir otelden çıkıp Kadıköy yakasında Ümraniye veya Samandıra Tesisleri'nden faydalanabilirdik. Teknik olarak da Ersun hocanın özellikle ikinci yarıda ofansif oyuncuları kullanması ne kadar doğruysa, yerleşimleri o kadar yanlıştı. Örneğin 4 - 5 forvetten iki tanesini çizgilerde kullanabilir, zaten ceza sahasına gömülen Ukrayna defansının en azından kenar beklerinin açılmasını sağlardı. Tehlikeli bölgeyi boşaltırdı. Ayrıca 4'lü savunma oynayan takımların defansındaki kenar bekleri yani Ümit ile Deniz, hücuma ikisi birden çıktılar. Yediğimiz ikinci golde atılan uzun topta Servet'e yardımcı sol kenar oyuncusunun olması lazımdı. Yani Ümit'in hücuma çıktığı anda Servet, Tolga ve Deniz üçlüsünün geride kalması gerekirdi. Organizasyonda ligimize ara verilmesi de handikap tabii. Milano'lu iki arkadaş uçağa binip maçtan iki gün önce geliyor, sahanın en iyi iki oyuncusu oluyor. Üstelik son 6 gün içinde 2 lig maçı oynayarak geliyorlar. 

İşine devam etmeli 
Tabii bu detaylar, abartılmaması gereken küçük faktörler. Ne bu maç, ne de bundan sonra oynayacağımız maç Ersun Yanal'ın sınavı değil. Ersun Yanal, tırnaklarıyla gelmiş, kendini ispatlamış, heyecanlı, ülkemizin yetiştirdiği iyi antrenörlerden bir tanesi. Mukavelesi bitene kadar devam etmeli. Varsayalım ki, federasyon görevine son verdi. Veya Ersun hoca baskıya dayanamadı ayrıldı. X bir antrenör göreve geldi. İlk maçında Arnavutluk'u yendi. Daha sonra 1 mağlubiyet aldı. X de Taksim'e. 
Bu nereye kadar gidecek. İşin enteresan tarafı kamuoyunda. Herkesin bir antrenör adayı var. Eğer onların istediği olmayıp da başkası gelirse, hep kötü olması istenecek. 
Arabamda, radyoda müzik dinlemek istiyorum, Ersun Yanal'dan başka birşey yok. Gazeteleri açıyorum, televizyonları izliyorum aynı. Çok sıkıldım. Bu iş bu kadar ucuz değil. Hocayı rahat bırakın. Emin olun, o hepimizden iyi biliyor. Ona köstek değil, destek lazım. 
Son bir noktaya değinmek istiyorum. Federasyon yetkililerine sesleniyorum. Milli Takım oyunculuğu ve teknik direktörlüğü ulaşılması çok güç ve değerli bir yerdir. Bu kişilerin kıymetini bilelim ve icraatlarımızla ağızlara sakız yaptırmayalım. Herkes üzüldü, doğrudur ama, onların yarısı kadar bile üzülmeleri mümkün değil. 

İcraatları görelim 
Laflarla değil, icraatlarla arkalarında durduğunuzu gösterin. Onlara yardımcı olun. Ben hazırım. 
Milli Takımı, dört büyüklerin çatışma alanına çevirmeyin, Ali Sami Yen'de Hakan, Kadıköy'de Ersun, Trabzon'da Haluk Ulusoy, İnönü'de hakem konuşulmasın. Ya susturun ya da onlar susana kadar Milli Takımı buralardan kurtarın. 
Ben Taksim'de infaz değil, eğlence görmek istiyorum. 

'Başarılı olacaktır' 

İLHAN GÜLER 

GENÇLERBİRLİĞİ Başkanı İlhan Cavcav, Milli Takım Teknik Direktörü Ersun Yanal'a destek verdi. Ankara Anıttepe Lisesi'nde düzenlenen bir panele katılan Cavcav, "Yanal'ın başarılı olacağına inanıyorum. Ukrayna'ya karşı alınan mağlubiyetin Türk futbolu üzerinde dolaşan bir karabulut olarak görülmemesi gerekiyor. Ülke futbolu büyük bir düşüşü yaşıyor. Bu durum da doğal olarak Ay - Yıldızlı ekibe yansıyor. Bu şartlarda başarılı olmak mümkün değil" dedi. 

Şikede güç birliği 

Topuz Kararlıyız 
CHP TBMM Grup Başkanvekili Ali Topuz, Türkiye'de yıllardan beri sporda ve özellikle futbolda adı şike olarak tanımlanan kural dışı haksızlıklara çözüm bulabilmek için TBMM çatısı altında şike araştırma komisyonu kurulacağını söyledi. TSYD Ankara şubesinde bir basın toplantısı düzenleyen Topuz, kendi partilerinin 3, AKP'nin de 2 önerge verdiğini belirterek, bu önergelerin 23 Kasım'da mecliste görüşüleceğini bildirdi. 

'Siyaset yönetmemeli' 
SPORUN toplum barışına katkı sağlaması gerektiğini vurgulayan Topuz, "Siyaset sporu yönetmemelidir. Ama sporun da siyasete ihtiyacı vardır. Siyaset spora katkı için üstüne düşeni yapmalıdır. Komisyon çalışmalarını yaparken herkesin bilgisine ihtiyaç duyacaktır. Herkes bildiklerini komisyonun mahremiyeti içinde aktarmalıdır. Federasyona açıklama yapmaktan kaçınanlar bu mahremiyet ile bildiklerini aktarabilir" dedi. 

'Takımda çok ciddi sorunlar var' 

'Beni rahat bırakın' 
ANTALYA Kemer'de düzenlenen 10. Uluslararası Spor Kongresi'nde "Futbolcu Performansının Artırılması" konulu konferansa katılan Milli Takım Teknik Direktör Ersun Yanal, "Biz kendi gerçeğimizi yaşayarak yorumlar yapmak zorundayız. Ama bu ülke, bir takım şeylere kilitlenmekten başka şeylere bakamıyor. Takımda çok ciddi sorunlarımız var. Kanat oyuncumuz yok ve stoper sorunu yaşıyoruz" dedi. Yanal, basın mensuplarının istifa edecek misiniz yönündeki sorularına ise "Beni rahat bırakın. Yorum yapmak istemiyorum" diye yanıtladı. 

"Sorumluluk bana ait" 
TECRÜBELİ teknik adam "Şunu çok net söylemek istiyorum ki, ülke futbolunda bir takım eksiklikler yaşıyoruz. Fenerbahçe defansından ve Trabzonspor hücumundan kurulu bir takımımız var. Bunlar Türkiye Ligi'nde olumlu sonuçlar veriyor ama Avrupa kriterlerinde böyle olmadığı gözüküyor" diye konuştu. Yanal, "Takımın bütün performansının sorumluluğu bana ait. Bir takım kurmak ve anlayışınızı sahaya yaymak bir maçla yıkılmamalıdır, yıkılmayacaktır da" ifadelerini de kullandı. 


</TEXT>
</DOC>
