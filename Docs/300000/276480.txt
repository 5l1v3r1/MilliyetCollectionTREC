<DOC>
<DOCNO> 276480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/soneko15.html </URL>
<DATE> 2004/10/01/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Toyota'dan dar gelirliler için otomobil... 
</HEADLINE>
<TEXT>

     Toyota'nın dar gelirliler için üreteceği AYDO modeli otomobilin, 2005 yılında piyasaya sürüleceği bildirildi. 
     Toyota otomotiv Sanayi Türkiye A.Ş. Genel Müdürü ve CEO'su Koji Kobayashi, Türkiye pazarının ekonomik olmayışı nedeniyle Avrupa pazarına açıldıklarını ve Türkiye'de üretilen otomobillerin yüzde 90'nının ihraç edildiğini belirtti. 
     2005 yılında Toyota Yaris'ten daha küçük bir modeli piyasaya süreceklerini ifade eden Kobayashi, ''2005 yılında düşük bütçeliler için üretilen Aydo'yu piyasaya süreceğiz. Toyota Yaris'ten daha küçük olan AYDO'nun üretimi Çek Cumhuriyeti'ndeki fabrikada gerçekleşiyor. Türkiye'de aynı anda piyasaya sürülecek. 4 kişilik olan yeni model otomobil, daha çok dar gelirli insanların bütçesine hitap edecek'' dedi. 
     Toyota Türkiye'nin adım adım büyüdüğünü ve her yıl kapasite artırdığını anımsatan Kobayashi, 2004 yılında üretim kapasitesinin 100 bin adetten 150 bine yükselttiklerini, üretimin planlandığı gibi gerçekleştiğini ifade etti. 
     Kobayashi, Toyota Türkiye'de üretilen ve Avrupa'ya ihraç edilen Coralla Verso'dan memnun olduklarını, satış artışına göre kapasite artırımı veya yeni model üretimine de yönelebileceklerini söyledi. 

     
</TEXT>
</DOC>
