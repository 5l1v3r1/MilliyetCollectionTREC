<DOC>
<DOCNO> 281912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonspo28.html </URL>
<DATE> 2004/10/20/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Doğan Galatasaray maçından galip ayrılmak istiyoruz... 
</HEADLINE>
<TEXT>

     Trabzonspor Teknik Direktörü Ziya Doğan, Galatasaray maçına iyi konsantre olup galip ayrılmak istediklerini söyledi. 
     Doğan, Sadri Şener Tesisleri'nde düzenlediği basın toplantısında, Galatasaray karşısında futbolcularının galip gelmek zorunda olmadığını, ama mücadele etmek zorunda olduğunu ifade ederek, ''Mücadele edersek galip de geliriz. Ama bu maça iyi konsantre olup galip gelmek istiyoruz. Böylelikle geçtiğimiz yılın rövanşını da almış olacağız'' dedi. 
     Galatasaray'ın son haftalarda iyi bir çıkış yakaladığını da ifade eden Doğan, ''Galatasaray'da formda oyuncular var. Çok zevkli bir maç olacak. Üç ihtimalli bir maç. Kazanırsak da kaybedersek de dünyanın sonu değil. Daha ligin başı, ligde uzun bir zaman bulunuyor'' diye konuştu. 
     Doğan, bordo-mavili ekibin Büyükşehir Belediyesi Ankaraspor maçında iyi bir oyun ortaya koymadığını belirterek, şunları kaydetti 
     ''Bu maçı kazanabilirdik de kaybedebilirdik de. Takımımızda 23- 24'üncü maçını oynayan futbolcularımız var. Bunları mazeret olarak sunmuyoruz. Futbolcularımda fiziksel olarak bir düşüş olmadı, ama o kadar maça konsantre olmak psikolojik olarak onları etkiledi. Bütün bunlara rağmen Trabzonspor, ligin en başarılı takımı.'' Doğan, İbrahim Ege'nin yapılan test sonuçlarının oldukça iyi olduğunu da hatırlatarak, bu futbolcuyu en kısa sürede takımın içerisinde görmek istediğini kaydetti. 
     Doğan, Trabzonspor'da çalışmaktan dolayı da mutlu olduğunu vurguladı. 
     
</TEXT>
</DOC>
