<DOC>
<DOCNO> 254601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sonsiy06.html </URL>
<DATE> 2004/07/11/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Unakıtan Erdoğan'ın kızına takacağımız hediye mütevazi olacak 
</HEADLINE>
<TEXT>

     Maliye Bakanı Kemal Unakıtan, Başbakan Recep Tayyip Erdoğan'ın kızı Esra'ya ''mütevazı'' bir düğün hediyesi vereceklerini söyledi. 
     Unakıtan, bazı ziyaretlerde bulunmak üzere geldiği Balıkesir'in Gönen İlçesi'ne bağlı Paşaçiftlik Köyü'ndeki bir kahvehanede, vatandaşlarla sohbet etti. 
     Köylüler, yapım çalışmaları devam eden Manyas Barajı'nın planlanan zamanda bitirilebilmesi için ödeneklerin artırılmasını ve sulama sorununun kısa sürede çözümlenmesini istedi. 
     Unakıtan da gerekli ödeneğin tahsisi konusunda çaba harcayacağını ifade etti. 
     Bir gazetecinin, ''Kabinede en zengin bakanlığı temsil ediyorsunuz. Bugün Başbakan Recep Tayyip Erdoğan'ın kızı Esra'ya nasıl bir düğün hediyesi vereceksiniz '' diye sorması üzerine, Unakıtan, ''Bizim bakanlığımız şu anda zaten açık veriyor. Takacağımız hediye de mütevazı bir hediye olacak'' diye yanıtladı. 
     Unakıtan, daha sonra, düğün törenine katılmak üzere Adnan Menderes Deniz Otobüsü'yle Bandırma'dan İstanbul'a hareket etti. 
     Bakan Unakıtan'a ziyaretlerinde Balıkesir Valisi Atıl Üzelgün ve AK Parti Balıkesir Milletvekili Turhan Çömez de eşlik etti. 
     
</TEXT>
</DOC>
