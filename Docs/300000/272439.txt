<DOC>
<DOCNO> 272439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sontur32.html </URL>
<DATE> 2004/09/16/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Sayısal Loto rekora koşuyor... 
</HEADLINE>
<TEXT>

     Milli Piyango İdaresi, bu hafta tarihinin en yüksek sayısal loto ikramiyesini vermeye hazırlanıyor. Lotoda toplam hasılatın çekiliş saatine kadar 9 trilyon liraya yaklaşması bekleniyor. 
     Milli Piyango İdaresi Genel Müdürlüğü yetkililerinden alınan bilgiye göre, vatandaşlar 6 bilenin çıkmaması nedeniyle 2 haftadır büyük ikramiyesi devreden sayısal lotoya adeta hücum etti. 
     Sadece bugün saat 11.00'a kadar sayısal lotoya 275 milyar lira yatırılırken, bu tutar saat 12.00'da 685 milyar liraya, 13.00'da ise 949 milyar liraya ulaştı. Aynı saat itibarıyla toplam hasılat da 4 trilyon 800 milyar lira olarak gerçekleşti. 
     Milli Piyango yetkilileri, bugün 5.5 trilyon liraya ulaşması beklenen hasılatın yarın da 6.5 trilyon lirayı aşmasının beklendiğini belirttiler. Yetkililer, sayısal lotocuların yüzde 80'inin kuponlarını Cumartesi günü yatırdığına dikkat çekerek, bu çekilişte de aynı trendin sürmesi halinde toplam hasılatın çekiliş saatine kadar 9 trilyon liraya yaklaşacağının hesaplandığını ifade ettiler. 
     Bu durumda 1 kişi 6'yı tutturursa, devirle birlikte 5 trilyon lira dolayında ikramiye alacak. 
     
     EN ŞANSLI İL İSTANBUL 
     Bu arada Milli Piyango verilerine göre, 1996-2004 döneminde sayısal lotoda büyük ikramiye kazanan talihlilerin büyük bölümü kendi oynadığı kuponlarla bu şansı elde etti. 
     585 talihli kendi oynadığı, 239 talihli de makinaya oynatılan kuponlarla büyük ikramiye kazandı. 
     Bu dönemde 6 bilen kişi sayısı 824, devir sayısı ise 94 olarak belirlendi. 
     Büyük ikramiyenin dağıldığı iller itibariyle de, sayısal lotoda en şanslı il İstanbul oldu. Bu ilde büyük ikramiye kazanan kişi sayısı 507 olurken, söz konusu dönemde Ankara 240, İzmir 161, Antalya 59, Bursa , Adana 42, Mersin ve Kocaeli 39'ar, Hatay 35, Denizli ise 32 büyük ikramiye talihlisi çıkardı. 
     Tunceli, Kilis, Iğdır, Gümüşhane, Çankırı, Bingöl ve Ardahan da 1'er talihli ile en az büyük ikramiye isabet eden iller oldular. 
     
</TEXT>
</DOC>
