<DOC>
<DOCNO> 276961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sonsiy09.html </URL>
<DATE> 2004/10/03/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Milli Eğitim Bakanlığı q,w,x harflerinin öğretilmesi sözkonusu değil 
</HEADLINE>
<TEXT>

     Milli Eğitim Bakanlığı, ilköğretim birinci sınıflarda alfabe öğretilirken öğrencilerin ''q, w, x'' harflerini öğrenmesinin kesinlikle söz konusu olmadığını bildirdi. 
     Milli Eğitim Bakanlığı, ''bir sendikanın alfabeye bazı harflerin eklendiği'' yolundaki iddiası ile ilgili yazılı bir açıklama yaptı. 
     Alfabede ''q, w, x'' harflerine yer verildiği iddiasının tamamen yanlış olduğu belirtilen açıklamada, ilköğretim 1. sınıflarda alfabe öğretilirken öğrencilerin söz konusu harfleri öğrenmesinin kesinlikle söz konusu olmadığı kaydedildi. 
     Açıklamada, söz konusu harflerin, Talim ve Terbiye Kurulu Başkanlığı'nın 5 Eylül 1997 tarihli kararıyla Hikmet Uluğbay'ın imzasıyla kabul edilen İlköğretim Okulu Türkçe Eğitimi Yazı Programı'nda yer aldığı anlatıldı. 
     İlköğretim 4. sınıf Türkçe dersinde dik ve eğik yazı karakterlerinin yazımı öğretilirken alfabenin harflerinin yanı sıra çocukların günlük hayatlarında karşılaştıkları bu harflerin de öğretilmesinin oldukça doğal olduğu kaydedilen açıklamada, 1997 yılından beri de programın bir gereği olarak ders kitaplarında bu harflerin yazılış biçimlerinin yer aldığı belirtildi. Açıklamada, ''İnternetin bu kadar yaygınlaştığı bir dönemde alfabemizi öğrettikten sonra 4. sınıftan itibaren bu harflerin öğrencilerimize öğretilmesi kadar olağan bir şey olamaz'' denildi. 
     Açıklamada, şöyle devam edildi 
     ''1997'den beri güzel yazı kurallarını içeren Türkçe kitaplarında yer alan bu harflerin, sanki ilk kez Milli Eğitim Bakanı Hüseyin Çelik zamanında ders kitaplarına konulduğunun iddia edilmesi bilgisizlikten kaynaklanmıyorsa, açık bir kasıt unsurudur. 
     Basın duyurusunu yapan sendikanın ve konunun yer aldığı gazetelerin e-posta adreslerini nasıl yazdıklarını ve kendi internet sitelerinde bu harflerin kaz kez geçtiğini sormak iddia sahiplerinin niyetini anlamak için yararlı olabilir. 
     Şahsi emellerini gerçekleştirmek için bazı milli değerleri istismar etmeye çalışanların, ilköğretim okullarında 4. sınıftan itibaren yabancı dil dersi öğretilmeye başlandığını hatırlatmak faydalı olabilir. 
     Alfabede yer almadığı halde, konuyu popülize etmek maksadıyla gerçeğe aykırı beyanda bulunarak uzun yıllardan beri zaten yapılagelmekte olan bazı uygulamaları sanki bugün başlamış gibi göstermeye çalışanlara karşı bakanlığımız her türlü yasal girişimleri başlatmak kararlılığındadır.'' Açıklamaya, Talim ve Terbiye Kurulu Başkanlığı'nın 5 Eylül 1997 tarihli ''İlköğretim Okulu Türkçe Eğitimi Yazı Programı''nın kabulüne ilişkin kararı da eklendi. 
     
</TEXT>
</DOC>
