<DOC>
<DOCNO> 282664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/yazar/kohen.html </URL>
<DATE> 2004/10/23/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Denktaş radikal çare istiyor... 
</HEADLINE>
<TEXT>

LEFKOŞA 

KKTC Cumhurbaşkanı Rauf Denktaş, yeni hükümet kurma görevini verdiği UBP lideri Derviş Eroğlu'nun bunu başarabileceği konusunda kuşkulu. Şimdiki Meclis'in aritmetiği içinde, herhangi bir parti liderinin gerekli 26 sandalyelik çoğunluğu alabilecek bir koalisyon kurabileceği konusunda da umutsuz... Daha ileriye dönük olarak, Denktaş KKTC'nin sadece iç politikası değil, siyasal varlığı ve klasik deyişiyle "Kıbrıs meselesinin çözümü" konusunda, fevkalade tedirgin... 
Denktaş'ı Cumhurbaşkanlığı konutundaki söyleşimizde, gerçekten öylesine karamsar bulduk. Bunun çeşitli nedenleri var 
Başbakan M. A. Talat'ın istifasıyla başlayan siyasi kriz, bu karamsarlığın sadece - ve nispeten daha hafif - bir nedeni. Gelecekle yani "çözüm"le ilgili kaygılar ise asıl - ve çok daha önemli faktör... 

DENKTAŞ, Eroğlu'nun yeni hükümeti kuracağına pek ihtimal vermiyor ve erken seçimleri de kaçınılmaz görüyor. Önümüzdeki ocak veya şubatta yapılacak erken seçimlerden güçlü, istikrarlı bir hükümet çıkabilir mi Denktaş bu soruya cevabın "Sonuç aşağı yukarı aynı olur, yani bazı marjinal politikacılar ayıklanır, ama Meclis'teki güç dengeleri fazla değişmez" diyor. 
Diğer bir deyişle, erken seçim siyasi açmaza çare değil. Peki bunun çıkar yolu ne Denktaş'a göre, köklü bir değişiklikle, başkanlık sistemine geçilmesi... Ama bunun gerçekleştirmek için Anayasa'yı tadil etmek ve referanduma gitmek gerek. 
Denktaş bu konuda politikacılara bir çağrı yapıyor ve "Bugünkü Meclis erken seçime gitmeden, bu değişikliği yapsın" diyor. Ne var ki, bugünkü Meclis'in en azından şu anda böyle bir niyeti yok. 
Denktaş bu noktada şöyle bir açıklama yapma gereğini de duyuyor "Yanlış anlaşılmasın. Benim başkan adayı olmaya kesinlikle niyetim yok. 81 yaşına gelmiş biri olarak bu mevkiin nimetini de, eziyetini de yaşadım, şana, şöhrete doydum... Bundan sonra görevinin biteceği nisan ayından sonra özel bir kişi sıfatıyla burada ve anavatanda katkılarda bulunmaya çalışırım, o kadar..." 

DENKTAŞ, yabancı ziyaretçilerle de yaptığı temasların ışığında, Rum tarafının AB'nin aralık zirvesi öncesinde Türkiye'den yeni tavizler koparmaya çalışacağını söylüyor ve Ankara'nın AB üyeliği uğruna bazı şartlara razı olabileceğinden kaygı duyuyor. 
"Talat da oynanmak istenen oyunun farkına varıyor" diyen Denktaş, Rumların Annan planında değişiklik kendi lehlerinde için müzakereler istediklerini, AB'nin de buna sıcak bakmaya başladığını belirterek şu dileğini dile getiriyor 
"Ümit ederim ki, Türkiye bu konudaki değerlendirmeyi gerçeklere göre yapar ve Rumlara böyle taleplerde bulunma hakkını vermez... Türk tarafı zaten AB'den bir kazık yemiştir. Yeni dönemde Türkiye'nin önceden - egemenliğini esas alan - parametrelerini ısrarla savunması ve dik durması şart..." 
Ama Denktaş söz arasında bu konuda kaygılı olduğunu hissettiriyor ve şöyle diyor "Türkiye'nin halen Kıbrıs politikası nedir diye sorulursa, ben bilemiyorum demek zorundayım... Türkiye bir şey söylemediği için de, bizim kabul edemeyeceğimiz bir yere doğru götürülmek isteniyoruz..." 



</TEXT>
</DOC>
