<DOC>
<DOCNO> 284077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonsiy01.html </URL>
<DATE> 2004/10/28/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Türklerin mektubuna Kerry'den yanıt yok 
</HEADLINE>
<TEXT>

     Salih ZEKİ DHA 

ABD'de Demokrat Başkan Adayı John F. Kerry'nin Ermeni soykırımı yasa tasarısına dair farklı açıklamaları Türk toplumunu endişelendiriyor. Amerikan- Türk Asamblesi'nin konuyla ilgili Türk toplumunun endişelerini dile getiren mektubuna Kerry'den yanıt gelmedi. Daha önceki dönemlerde Başkan adaylarının seçimden önce Ermenilere söz vermelerine rağmen kazandıklarında konuyu yumuşak ifadelerle geçiştirmiş olmaları aynı durumun tekrarlanacağı beklentisi oluştururken Nixon Center Uluslararası Güvenlik ve Enerji Programları Direktörü Zeyno Baran "Bu kez durum farklı'' dedi. 
     Amerika'da bu hafta sonu yapılacak başkanlık seçimleri için adaylar son turlarını yapıyor. Son yapılan araştırmalara göre Cumhuriyetçilerin 287, Demokratların da 247 seçici delegeyi kazanması bekleniyor. 
     Eyaletlerin birçoğunda kimin kazanacağına dair tahminler yürütülürken 6 sandalye çıkartan Arkansas, belirsizliğini koruyor. Sahip olduğu 27 sandalyeyle seçim sonuçları üzerinde önemli etkiye sahip Florida eyaletinde yapılan son araştırmalar Bush'un 3 puan farkla önde olduğunu gösteriyor. Bu sonuçlara göre Bush'un yeniden kazanma ihtimali yüksek. 
     Amerika'da seçim heyecanı tüm hızıyla sürerken Türk toplumunda Kerry'nin Ermeniler lehinde yaptığı açıklamaların endişesi devam ediyor. Demokrat Parti'nin dış politika konusundaki ileri gelenleri Türkiye'nin endişelenmesine gerek olmadığını açıklasa da Demokrat Başkan adayının daha önce Ermeniler lehinde yaptığı çalışmalar ve açıklamalar bulunuyor. 
     Ermenilerin baskısıyla Azarbeycan'a yaptırımlar uygulanması için büyük gayret sarfeden Kerry, kampanyanın ilk günlerinde Ermenilere gönderdiği bir mektupta soykırım yasa tasarısına destek vereceğini dile getirmişti. 
     Kerry, bir Türk gazeteciye yaptığı açıklamada ilk sözlerinden döndüğünü ifade etse de hemen ardından sözcüsü tarafından yapılan açıklamada Ermeni tasarısına destek verileceği yinelendi. 
     Bunun üzerine Amerikan- Türk Asamblesi Başkanı Ercüment Kılınç, Kerry'e bir mektup yazdı. Kılınç, mektupta şöyle dedi 
     "Geçmişte adınıza yayınlanan bildirilerde destek verdiğiniz belirtilen sözde Ermeni soykırımı kavramı, Ermenilerin, yaşamlarını sürdürdükleri ve vatandaşları oldukları Osmanlı İmparatorluğu'na karşı neredeyse bir asır önce Ruslar tarafından kışkırtılarak başlattıkları bir ayaklanmadır. Ermeniler tarafından başlatılan bu isyan ve ardından gelen trajik olaylar sadece Ermenilerin kendi hayatlarına mal olmakla kalmamış, günümüzde Türk karşıtı bazı kişi ve birimlerin kabullenmeyi inkar etmelerine karşın çok daha fazla sayıda Türk ve Müslüman'ın da hayatlarını kaybetmelerine neden olmuştur.'' Mektubunda Orta Doğu ve dünya dengelerinin devamlı değişmekte olduğunu bu dengeler göz önüne alındığında, Türkiye'nin bu tip etnik hesaplara dayanan basit bir yerel politika malzemesi olamayacak kadar önemli bir dost olduğunu ve Amerika için olağanüstü bir değer taşıdığını hatırlatan Kılıç şöyle devam etti 
     "Amerika'daki politik dengelerin, kuvvetli Ermeni lobisinin ve sizin Ermeni seçmen tabanınızın bilinci içindeyiz. Ancak, aralarında Türk asıllı Amerikalı destekçilerinizin de bulunduğu, her alanda olduğu gibi Amerikan politika dünyasında da gün geçtikçe büyüyerek gelişen Türk- Amerikan toplumu sizden Amerika'nın menfaatlerini en ön plana koymanızı beklemektedir ve bunun memnuniyetini duyacaktır. Bu nedenle Türk- Amerikan toplumu, Son 10 yıl içinde sözde Ermeni Soykırımı kavramını destekleyen hiç bir ifadede bulunmadım' söyleminizin doğruluğunu acil olarak onaylamanızı rica etmektedir.'' 
     
     MEKTUBA CEVAP GELMEDİ 
     Nixon Center Uluslararası Güvenlik ve Enerji Programları Direktörü Zeyno Baran "Daha önceki adaylarda olduğu gibi Kerry de kazanırsa Ermenilere verdiği sözü unutup yumuşak ifadelerle geçiştirir mi '' sorusunu şöyle yanıtladı 
     "Bu defa durum hakikaten farklı. Önce şunu söyleyeyim Senatör Kerry'nin daha önce de Amerikan Arap gruplarına yaptığı konuşmayla Yahudilere söyledikleri arasında çelişkiler olmuştu. Dolayısıyla Türklere söylediğiyle Ermeni diasporasına yaptığı konuşmaların da farklı olması çok sürpriz olarak görülmemesi gerekir. Kerry'nin diğer adaylardan farkı Massachusetts eyaletinin senatörü olması. Ve buradaki Ermeni diasporası hakikaten çok güçlü. Kerry senatörlüğü döneminde her zaman Ermenileri desteklemiş, Azerbaycan'a yaptırımlar uygulanmasının arkasındaki en önemli isim olmuştur. Dolayısıyla Kerry'nin hem geçmişten gelen, hem de şahsi dostlukları dolayısıyla Ermeni soykırımı tasarının bu yıl ilk defa ciddi olarak ele alınması beklenebilir. Eğer Kerry kazanırsa Türkiye'nin bir an önce Ermeni soykırımı konusunda nasıl bir politika izleyeceğini belirlemesi gerekebilir. Daha önce Türk ve Ermeni gruplar arasında yapılan çalışmalar maalesef fazla başarılı olamadı. Eğer Kerry'ye bir çıkış yolu sağlanabilecekse Türkiye'nin Ermeniler ile ortak bir noktaya varması, belki Başbakan'ın söylediği gibi bu konunun tarihçiler tarafından ciddi biçimde ele alınması gerekir. Türkiye'den farklı bir açılım görülürse belki o zaman önümüzdeki Nisan'da soykırım tasarısı geçmeyebilir.'' Bu arada Amerika'daki Ermeni Ulusal Komitesi'nden yapılan son açıklamada da Kerry'nin desteklendiği belirtildi 
     
</TEXT>
</DOC>
