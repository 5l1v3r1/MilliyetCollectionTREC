<DOC>
<DOCNO> 287267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonyas19.html </URL>
<DATE> 2004/11/08/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Fransız güzeller Antalya'da... 
</HEADLINE>
<TEXT>

     Miss France 2005 güzelleri, kamp yapmak amacıyla Antalya'ya geldiler. 
     Fransa'nın çeşitli bölgelerinde ve kolonilerinde düzenlenen güzellik yarışmalarında birinci olan 47 güzel, 19 Kasım tarihine kadar, Antalya'nın Belek bölgesinde bulunan Xanadu Resort Otel'e kampa girdi. Güzellerle birlikte, televizyon ve gazetelerden de çok sayıda görevli Antalya'ya geldi. 
     Antalya'da çiçeklerle karşılanan güzeller, otelde ilk çalışmalarını gerçekleştirdiler ve fitness merkezinde, çeşitli kültür fizik hareketleri yaptılar. 
     Türkiye'nin Paris Kültür ve Tanıtma Müşaviri Serpil Varol, gazetecilere yaptığı açıklamada, yarışmanın Fransa'da 50 yıldır yapıldığına dikkati çekerek, ''Bu yarışma Fransız kamuoyunu etkilemek ve ülkemizi tanıtmak amacıyla bizim katkılarımızla Türkiye'de düzenleniyor. Bu organizasyon geçen yıl da Tunus'ta yapılmıştı'' diye konuştu. 
     Varol, yarışmanın finalinin 4 Aralık tarihinde Paris'te yapılacağına da işaret ederek, şunları söyledi 
     ''Güzellerin, Antalya'nın ve Pamukkale'nin tarihi, turistik yerlerinde çekimleri gerçekleştirilecek. Güzellerle yapılan bu çekimler, final gecesinde 15 dakika boyunca 16 milyon izleyicisi olan TF-1 televizyonundan tüm Fransa'da izlenebilecek. Eğer biz bu tanıtımı para ile yapmış olsaydık 1 milyon euro harcamamız gerekirdi. Yarışmaya Kültür ve Tanıtma Müşavirliği, Xanadu Resort ve Marmara Tur sponsor oldular. Bu grupların adları yarışma gecesi televizyonun jeneriğinde yer alacak. Yarışmada ilk 3 dereceye giren güzeller, Xanadu Resort Oteli'nde yarışma sonunda tatil yapacaklar. 
     
</TEXT>
</DOC>
