<DOC>
<DOCNO> 264929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/yazar/bila.html </URL>
<DATE> 2004/08/20/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Kişiler ve kurumlar 
</HEADLINE>
<TEXT>


Çakıcı skandalları, Türkiye'de, turnusol kağıdı gibi işlev görüyor. Özellikle kamu yetkisi taşıyan kişiler açısından... 
Siyasetçi veya bürokrat olsun, bu kişiler hakkında, Çakıcı'yla ilişkileri ve skandallar karşısındaki tutumlarıyla bir fikir edinmek mümkün oluyor. 
Düşünün ki, bu ülkede, bir bakan Çakıcı'nın telefonuna çıkabiliyor, onunla ilişkisini sürdürüyor ve hatta başbakanı bile töhmet altında bırakan, mesajlar alıp verebiliyor. Ve o başbakan da bakanını savunabiliyor. 
Devletin bir kurumu Çakıcı'yı yakalamaya çalışırken, bakan düzeyinde, kendisine "Yer değiştir, geliyorlar" türünden mesajlar gönderildiği ifade edilebiliyor. 
Kişiler, yetkilerini, kamu gücünü, mafya lehine kullanınca, mensup oldukları kurumları da lekeliyorlar. İşin üzücü tarafı da bu... 
Kuşku yok ki, aynı kurumların dürüst mensupları çok daha fazla üzülüyorlar. 
Sıkıntı, kamu göreviyle, taşıdığı yetki ve sorumlulukla bağdaşmayan işler yapanların, o kurumlarda etkili yerlerde olmaları, hatta yönetici koltuğunda oturmaları. Bu durum, dürüst kişilerin görevlerini yapmalarına, kurumları adına harekete geçmelerine de engel oluşturuyor. 
Son Çakıcı skandalında da aynı durumun yaşandığı anlaşılıyor. 
Devletin bir kurumu Çakıcı'yı yakalamaya çalışırken, bir başka devlet kurumu kaçmasını sağlamak için devrede görünüyor. Ona haber veriyor. Onun adına dosya takip ediyor. Kararları etkilemeye, değiştirmeye çalışıyor. Bunu yaparken de kurumsal kimliğini kullanmayı, kurumunun yetkilerinden ve etkisinden yararlanmayı da ihmal etmiyor. Hatta, tam aksine, kurumun işini yapıyormuş havası veriyor. 
Devletin düştüğü, düşürüldüğü durum maalesef bu... 
Elbette, her kurumda çürük kişiler olabilir. Kişisel kusurların, kurumlara mal edilmemesi gerekir. Ama kurumların da bir biçimde bu kişilerden kurtulması, temizlenmesi şarttır. 
Bunu yapacak olan da yine o kurumların dürüst görevlileridir. Yargı mekanizmasını harekete geçirmenin yolunu bulmaları gerekir. Hükümet ve diğer kurumlar, dürüst memurlarını korumak ve görevlerini yapmalarına olanak sağlamak zorundadır. 
Yasama, yürütme, yargı üzerlerine düşeni yapmalı ve "temiz devlet"in yaratılması için ortak çaba göstermelidirler. 
Devlet temizlenmedikçe, temiz eller, temiz toplum özlemi gerçekleşemez. 
Bundan önceki birçok benzeri skandalda, devlet iyi bir sınav vermedi. Sonuç çoğunlukla dosyaların kapatılması, kişilerin korunması biçiminde oldu. 
Bakalım bu kez nasıl bir sınav verilecek 
Devletin, koltukların, yetkilerin, görevlerin kimsenin babasının malı olmadığı kanıtlanacak mı, yoksa, bir sonraki skandala kadar her şey sumenaltı mı edilecek 



</TEXT>
</DOC>
