<DOC>
<DOCNO> 296893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sontur25.html </URL>
<DATE> 2004/12/11/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Belediye Başkanı'na silahlı saldırı .. 
</HEADLINE>
<TEXT>

     Şanlıurfa merkeze bağlı Karaköprü Beldesi Belediye Başkanı Ahmet Güzel ve şoförü Kemal Güzel, uğradığı silahlı saldırı sonucu yaralandı. 
     AA muhabirinin aldığı bilgiye göre, Haleplibahçe Stadı'nda amatör kümede oynayan Karaköprüspor'la DSİ Spor karşılaşmasını izleyen Ahmet Güzel, karşılaşmanın ardından şoförü Kemal Güzel'le birlikte dönerken, Su Meydanı mevkiinde, otomobilinde silahlı saldırıya uğradı. 
     Aralarında Güzel'in aracının da bulunduğu 3 araca, daha önce aralarında husumet olduğu bildirilen Mehmet A. ve Ahmet S. tarafından toplam 10 el ateş edildi. Güzel'in bulunduğu araçtan da karşı tarafa ateşle karşılık verildi. 
     Saldırıda, iki kurşunun bacağına, bir kurşunun boynuna isabet ettiği Ahmet Güzel ile şoförü ve aynı zamanda yeğeni olan Kemal Güzel yaralandı. Yaralanan Ahmet ve Kemal Güzel, Özel Şanmed Hastanesi'ne kaldırıldı. 
     Burada yapılan ilk müdahalenin ardından, Ahmet Güzel'in, Harran Üniversitesi Tıp Fakültesi'ne sevk edileceği bildirildi. 
     Olay sonrası Şanlıurfa Valisi Şemsettin Uzun ile Şanlıurfa Emniyet Müdürü Kutlay Çelik, hastaneye gelerek bilgi aldı. 
     Bu arada, olayda saldırganlardan Mehmet A'nın da yaralandığı ve hastaneye kaldırıldığı öğrenildi. Yetkililer, olaydan sonra kaçan zanlı Ahmet S'nin yakalanması için çalışma başlatıldığını kaydettiler. 
     
     ''AHMET GÜZEL'İN HAYATİ TEHLİKESİ BULUNMUYOR'' 

     Şanlıurfa Valisi Şemsettin Uzun, silahlı saldırıya uğrayan Karaköprü Belde Belediye Başkanı Ahmet Güzel'in hayati tehlikesinin bulunmadığını söyledi. 
     Güzel'in tedavi gördüğü hastaneye gelen Şanlıurfa Valisi Şemsettin Uzun, Operatör Doktor Halil Dalbaş'ın Güzel'e gerekli müdahaleyi yaptığını bildirdi. 
     Güzel'in ileri dönemlerde sakatlık tehlikesi yaşamayacağını ifade eden Uzun, ''Ahmet Güzel'in hayati tehlikesi bulunmuyor. Şu an için doktorları tarafından tüm önlemler alındı'' dedi. 
     Şanlıurfa İl Emniyet Müdürü Kutlay Çelik ise olayın ardından faillerin yakalanması için başlattıkları operasyonu genişlettiklerini belirterek, saldırıyı gerçekleştiren Mehmet A. dışında aynı arabada bulunan Ömer ve Mahmut A'nın da yaralandığını, Ahmet S. dışında, Mehmet S'nin de arandığını kaydetti. 
     Hastanede tedavi gören Ahmet Güzel'i, Şanlıurfa Belediye Başkanı Ahmet Eşref Fakıbaba, AK Parti İl Başkanı Cuma Ağaç, eşi İslim Güzel, kardeşi Mehmet Güzel ve çok sayıda yakını ziyarete geldi. 
     Yakınları, yoğun bakımda olan ve ziyaretçi kabul edilmeyen Güzel'in durumunu, odasındaki monitörden izledi. 
     Emniyet güçlerinin hastane önünde geniş güvenlik önlemleri aldığı gözlendi. 
     
</TEXT>
</DOC>
