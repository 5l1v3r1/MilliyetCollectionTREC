<DOC>
<DOCNO> 291535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur30.html </URL>
<DATE> 2004/11/23/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Kar yüzünden okulların tatil olduğu il ve ilçeler... 
</HEADLINE>
<TEXT>

     Yurt genelinde etkili olan soğuk ve yağışlı hava yaşamı olumsuz etkiliyor. 
     AA muhabirinin edindiği bilgilere göre, Ardahan'ın Hanak ve Damal ilçe merkezleri ve köylerinde, yoğun kar yağışı ve soğuk nedeniyle ilköğretim okulları ve liselerde eğitime 1 gün ara verildi. Çıldır ilçe merkezi ve bağlı köylerindeki ilköğretim okulları ve liselerde, daha önce 1 gün olarak açıklanan ara süresi 2 güne çıkarıldı. 
     Sivas'ta 41, Düzce'de 98, Erzurum'da 233, Kars'ta 121, Tunceli'de 87, Ağrı'da 116, Ardahan'da 7 Erzincan'da 191, Nevşehir'de 44, Kırşehir'de 81, Niğde'de 50, Malatya'da 37 ve Çankırı'da 67 olmak üzere toplam bin 173 köy yolu ulaşıma kapandı. 
     Sezonun ilk görevine çıkan karla mücadele ekiplerinin, özellikle kar yağışının devam ettiği bölgelerde çalışmalarını güçlükle yürüttüğü bildirildi. 
     Kar yağışı ve hava sıcaklıklarının düşmesiyle birlikte, Çat-Karlıova, Ardahan-Kars, Ardahan-Şavşat karayolları ulaşıma kapandı. Aşkale-Trabzon arasında ise ulaşım güçlükle sağlanıyor. 
     Bu arada, bölgedeki bazı karayollarında, genellikle yola zincirsiz çıkan TIR ve diğer ağır araçların yolda kaldığı ve ulaşımı aksattığı bildirildi. 
     Yoğun kar yağışı ve tipi nedeniyle özellikle kırsal yerleşim birimlerinde enerji kesintileri yaşanıyor. Ardahan'ın Çıldır ve Posof ilçelerine bağlı 23 köye elektrik verilemiyor. TEDAŞ yetkilileri, kötü hava koşulları nedeniyle çalışmaların güçlükle yürütüldüğünü belirttiler. 
     Düzce'de 98 köy yolu halen ulaşıma kapalı bulunuyor. Sabahın erken saatlerinden itibaren kapalı yolların açılması için çalışmalar yapıldığını ifade eden yetkililer, yüksek kesimlerde kar kalınlığının 30 santimetreye ulaştığını, kar yağışının devam etmesi nedeniyle çalışmalarda kesintiler oluşabileceğini kaydettiler. 
     Sivas'ta, 2 gündür kent merkezi ve ilçelerde etkisini hissettiren kar yağışı ve tipi nedeniyle 41 köy yolu ulaşıma kapandı. 
     Olumsuz hava şartları nedeniyle Gemerek, Suşehri, Akıncılar ve Koyulhisar ilçeleri ile 493 köye elektrik verilemediğini kaydeden yetkililer, 680 köyle de haberleşmenin sağlanamadığını bildirdiler. 
     Sivas'ın Suşehri ilçe merkezindeki tüm ilköğretim okulları ile Gemerek, Akıncılar, Altınyayla ve Şarkışla ilçelerinde taşımalı sistemle eğitim veren okullarda 1 gün süreyle eğitime ara verildi. 
     Sivas'ı Tokat'a bağlayan Çamlıbel ve Erzincan'a bağlayan Kızıldağ mevkiilerinde ulaşımın güçlükle sağlandığını belirten yetkililer, mahsur kalan sürücülerin bakımevlerinde misafir edildiğini açıkladılar. 
     Nevşehir'in Kozaklı ve Hacıbektaş ilçelerine bağlı 44 köy yolu ulaşıma kapandı. Kırşehir'de, kar yağışı nedeniyle dün ulaşıma kapanan 168 köy yolundan 87'si, Köy Hizmetleri İl Müdürlüğü karla mücadele ekiplerince ulaşıma açıldı. Ekipler, halen kapalı bulunan 81 köy yolunu ulaşıma açmak için çalışmalarını sürdürüyor. 
     Niğde'de ise kent merkezinde kar kalınlığı 15, yüksek kesimlerde ise 50 santimetreye ulaştı. Kar yağışı nedeniyle Bor, Çamardı, Çiftlik ve Ulukışla ilçelerine bağlı 50 köy yolu ulaşıma kapandı. Köy Hizmetleri'ne bağlı 5 ekip, kapalı köy yollarını ulaşıma açmak için çalışmalarını sürdürüyor. 
     Bu arada, tipi nedeniyle Niğde-Ankara karayolu Altunhisar İlçesi'nin Keçikalesi bölgesinde ulaşıma kapandı. Karayolları ekipleri, yolu ulaşıma açmak için çalışmalarını sürdürüyor. 
     Çankırı'da Bayramören'de 15, Çerkeş'te 25, Ilgaz'da 7, Kurşunlu'da 6, Orta'da 5, Şabanözü'nde 2 ve Yapraklı İlçesi'nde 7 olmak üzere toplam 67 köy yolu ulaşıma kapandı. 
     Karla mücadele çalışmalarının hızlı bir şekilde devam ettiğini belirten yetkililer, ekiplerin 24 saat boyunca çalıştıklarını, ancak yağışların devam etmesi nedeniyle açılan yolların tekrar kapandığını ifade ettiler. 
     Şırnak ve Malatya'da dün akşam başlayan yoğun kar yağışı etkili oldu. Malatya'da 37 köy yolu ulaşıma kapandı. İl merkezinde kar kalınlığı 15 santimetreyi aşarken, fırtına nedeniyle bazı ağaçların dalları kırıldı. Ağaç dallarının caddelere devrilmesi sonucu Malatya'yı Kayseri, Sivas ve Adıyaman'a bağlayan çevre yolunda ulaşım bir süre tek şeritten verildi. 
     Kar yağışının devam ettiği Şırnak kent merkezinde kar kalınlığı 20 santimetreyi aştı. Kar yağışı nedeniyle trafikte zaman aksamaların yaşandığı bildirilirken, sürücülerin dikkatli olmaları istendi. 
     
</TEXT>
</DOC>
