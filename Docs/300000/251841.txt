<DOC>
<DOCNO> 251841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/yasam/yas05.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Durak teröristleri can aldı 
</HEADLINE>
<TEXT>


Bilgisayar teknisyeni Cahit Burhan Turan, karşıdan karşıya geçerken, durağa girmek için yarışan minibüs ile otobüsün arasında kaldı. Turan, olay yerinde hayatını kaybetti 

GÖKHAN KARAKAŞ İstanbul 

Bilgisayar teknisyeni Cahit Burhan Turan 28 , Üsküdar'da karşıdan karışya geçmek isterken minibüsle otobüsün arasında sıkaşarak hayatını kaybetti. 
Bir bilgisayar firmasında çalışan Turan, dün Üsküdar'da müşterilerine uğradıktan sonra ofisine dönmek için Demokrasi Meydanı'na geldi. Karşıya geçmek için caddeye inen Turan'ın yanına, İbrahim Tutumoğlu'nun kullandığı minibüs yaklaştı. 
Bu sırada Yusuf Bayramoğlu'nun kullandığı özel halk otobüsü de minibüsün yanına girdi. İki aracın arasında kalan Turan, bağırarak şoförleri uyarmak istedi. Ancak sesini duyuramadı. 

3 metre sürüklendi 
Halk otobüsünün orta kapısı ile minibüsün arka tekerleği arasında sıkışan Turan, araçların hareket etmesiyle birlikte 3 metre sürüklendi. Turan olay yerinde hayatını kaybederken, Tutumoğlu ve Bayramoğlu gözaltına alındı. Vatandaşlar sürücülerin yolcularını önce bırakmak için acele ettiklerini, bu nedenle Turan'ı göremediklerini öne sürdüler. 


</TEXT>
</DOC>
