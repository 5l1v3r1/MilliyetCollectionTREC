<DOC>
<DOCNO> 280046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/soneko28.html </URL>
<DATE> 2004/10/14/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Şener TMSF ve BDDK, Çukurova ile ilgili gelişmeleri takip ediyor 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, TMSF VE BDDK'nın görevlerini yerine getirdiğini ve Çukurova grubuyla ilgili konuyu takip ettiğini bildirdi. 
     Turan Güneş Bulvarı'ndaki Cacharel Mağazası'nın açılışını yapan Şener, ardından gazetecilerin sorularını yanıtladı. 
     Şener, ''Çukurova Grubuyla ilgili TMSF ve BDDK ile görüştünüz mü'' şeklindeki soru üzerine, gerek TMSF başkanı gerekse BDDK başkanı ile bu konu ve diğer birçok konuya ilişkin zaman zaman görüştüklerini ve bilgi aldıklarını söyledi. Bakan Şener, şöyle devam etti 
     ''Şunun bilinmesi lazım. Gerek TMSF gerekse BDDK, bağımsız kurullardır. Türkiye'deki bağımsız kurullar, herhangi bir dış etkiye açık olmaksızın, bu bağımsızlığın gerektirdiği şekilde çalışırlar. Denetleme ve düzenleme fonksiyonlarını buna göre yerine getirirler. 
     Bizim zaman zaman, basının soruları üzerine yaptığımız açıklamalar, kendilerinden aldığımız bilgilere istinaden yapılan açıklamalardır. Bu son durumla ilgili, TMSF ve BDDK görevlerini yerine getirmektedir ve konuyu takip etmektedir. Dün açıklamalarda bulundum. Dünden bugüne TMSF ve BDDK'dan aldığım yeni bir bilgiye istinaden yapacağım yeni bir açıklama yok.'' ''Yarın Bakanlar Kurulu'nda bütçe ele alınacak mı '' sorusu üzerine Şener, bütçenin elbette Bakanlar Kurulu'ndan geçerek Meclis'e gönderileceğini belirtirken, ''ama şu anda program henüz belli değil'' dedi. 
     Şener, açılışı yapılan mağazadaki fiyatları nasıl bulduğunun sorulması üzerine ise fiyatları incelediğini ve değerlendirdiğini söyledi. 
     
     ''FİYATLAR 3 YIL ÖNCESİNE GÖRE AYNI, HATTA UCUZ'' 
     Fiyatların 3 yıl önceki fiyatlara göre aynı, hatta biraz daha ucuz olduğunu ifade eden Şener, Türkiye'de enflasyonun belirgin şekilde aşağıya indiğini teyit eden bir etiket görüntüsü aldığını kaydetti. 
     Şener, Türkiye'de enflasyonun belinin kırıldığını ifade ederken, enflasyonlu yılların geride kaldığını söyledi. 
     Türkiye'de 9 ay itibariyle, tüketici fiyatlarında yüzde 4.9'luk bir enflasyonun yaşandığını hatırlatan Şener, yılsonuna 3 ay kaldığını, yılsonu hedefinin tüketici fiyatlarında yüzde 12 olmasına rağmen bu hedefin altında kalınacağını ifade etti. 
     Şener, ''muhtemelen yüzde 10'unun altında bir enflasyon düzeyi oluşacaktır. 70'li yılların başından itibaren Türkiye ilk kez tek rakamlı enflasyonu bu sene yaşamış olacak'' diye konuştu. 
     Şener, ''alışveriş yaptınız mı '' sorusu üzerine de herhangi bir alışveriş yapmadığını belirterek, ''çünkü bugün ayın son günü. Ay sonunda alışveriş yapmanın güçlükleri var. Eğer yarın gelmiş olsaydım, maaşımı almış olacaktım ve alışveriş yapma şansım olacaktı'' şeklinde konuştu. 
     
</TEXT>
</DOC>
