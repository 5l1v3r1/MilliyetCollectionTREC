<DOC>
<DOCNO> 263903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sontur38.html </URL>
<DATE> 2004/08/16/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İstanbul Valisi Güler "Şu anda baraj seviyeleri normal" 
</HEADLINE>
<TEXT>

     İstanbul Valisi Muammer Güler, baraj göllerindeki su seviyesini sürekli kontrol ettiklerini belirterek, ''Şu anda baraj seviyeleri normal'' dedi. 
     Vali Güler, basın mensuplarına yaptığı açıklamada, ''yoğun yağışlı havanın bugün akşam saatlerinden itibaren artacağını, yarın akşam da devam edeceğini, ayrıca bugün akşam ve yarın itibariyle orta şiddette fırtına beklendiğini'' söyledi. 
     İstanbul'da uzun yıllar ağustos ayı yağış ortalamasının metrekarede 23.2 kilogramken, son iki günde metrekareye düşen yağışın yaklaşık 46 kilogram olduğuna işaret eden Güler, meteorolojik uyarıların alınmasından itibaren aşırı yağışın olumsuz etkileriyle ilgili mücadele edecek ekiplerin tamamının harekete geçirildiğini bildirdi. 
     Güler, sözlerini şöyle sürdürdü 
     ''Kurumların tüm araç ve gereçleri, ekipleri, kritik noktalarda görev başında bekletiliyor. Su baskını ve sel tehdidi oluşturan tüm dere yatakları kontrol ediliyor. Güvenlik tedbirlerini artırdık. Ağırlıklı olarak da trafikte, kritik kavşaklarda devamlı personel bulunduruyoruz. 
     Baraj göllerindeki su seviyelerini sürekli kontrol ediyoruz. Şu anda baraj seviyeleri normaldir. Elmalı Barajı'nda doluluk yüzde 80'e ulaşmıştır. Eğer boşaltmayı gerektirecek durum olursa, vatandaşımıza haber vererek burada gerekli tedbiri alacağız.'' ''Bahçelievler'de yoğun yağış nedeniyle yaşanan sıkıntıya'' dikkati çeken Güler, ''Buna izin vermemesi bakımından, bu kez evlerin boşaltılması gerektiğinde zabıta marifetiyle bu duyuru yapılacak. Tek tek kontrol edilecek. Böyle bir sıkıntıya sebebiyet verilmeyecek'' dedi. 
     Boşaltmanın yapılacağı yerlerde vatandaşların nerede barındırılacağı konusunda planlarını yaptıklarını ifade eden Güler, bir soru üzerine, şu anda dere yataklarında bir sıkıntı olmadığını söyledi. 
     Vali Güler, sel baskınlarını önleyecek çözümlerin sorulması üzerine ise ''imarsız alanlarda yaşanan sıkıntıların yanı sıra altyapısı olan yerlerde de sistemin işlememesinden kaynaklanan sıkıntılar olabildiğini'' belirterek, şunları kaydetti 
     ''İstanbul'un altyapısında uzun vadede çok önemli önleme tedbirlerinin alınması gerekir. Belediyemiz, hükümetimiz, bu konuda elinden gelen bütün gayreti sarf ediyor. Ama Türkiye'nin bu genel sorunudur ve kaynak meselesidir. Kaynakların akıllıca yönlendirilememesi yönetim meselesidir. Burada iyi planlama yapmak lazım.'' 
     
     ''KAYITLARDA PARA ALINMAYACAK'' 
     İstanbul Valisi Muammer Güler, 2004-2005 eğitim yılı öğrenci kayıtlarının bugün başladığını da anımsatarak, şöyle konuştu 
     ''Bu kayıt döneminde geçtiğimiz yıllarda yaşanan ve hep speküle edilen bir konuyu tekrar gündeme getirmek istiyorum. Sayın Başbakanımız'ın ve Sayın Milli Eğitim Bakanımız'ın bu konudaki talimatları ve kararlı olarak da uygulamayı istedikleri bir konu var. Bu sene kayıtlardan kesinlikle para alınmayacak. Bu konuda talimat dışında hareket edenler hakkında yasal işlem yapılacak.'' Okulların velilerin gönüllü katkılarıyla desteklenmesi gerektiğine inandığını ifade eden Güler, ''Kayıt bahane edilerek bağışa ihtiyaç yoktur. Bağış gönüllü olacaktır'' dedi. 
     Okulların açılmasından itibaren mevzuatta yapılacak bir değişiklikle okul aile birliklerine önümüzdeki günlerde mali bir fonksiyon kazandırılacağını kaydeden Güler, okul aile birliklerinin bankalarda açacakları hesaplarla gönüllü bağışların toplanabileceğini sözlerine ekledi. 
     
</TEXT>
</DOC>
