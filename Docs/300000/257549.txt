<DOC>
<DOCNO> 257549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/yasam/yas05.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Panama gemisi İzmit'te battı... 
</HEADLINE>
<TEXT>


Derince Limanı'nda yüklenen trafonun kayması sonucu dengesi bozulan gemi, suya gömüldü. 1 denizci kayıp 

DHA 

İzmit'in Derince Limanı'nda trafo yüklenen Panama bandralı "M V Nikhil" adlı kuru yük gemisi, yükün kayması nedeniyle önce alabora oldu, ardından battı. 13 kişilik mürettebattan 12'si kurtarılırken, makine dairesinden çıkamayan ikinci çarkçı kayboldu. 
Türkiye'de yaptırılan dev trafo, Suudi Arabistan'ın Cidde kentine götürülmek üzere dün 12.30'da 2337 grostonluk gemiye yüklenmeye başladı. Ancak yük kayınca geminin dengesi bozuldu. İskeleye bağlı halatların da kopmasıyla yatmaya başlayan gemi üç dakika içinde sulara gömüldü. 
13 personelden güvertedeki 12 kişi çevreden atılan can yeleklerine tutunarak kurtuldu. Olay sırasında makine dairesinde bulunduğu belirtilen çarkçı Leonid Kuinsck'e ise ulaşılamadı. 
Kurtulanlardan Oleksandr Minyenonko ile Oleksandr Shekyenin tedavi altına alınırken, Kuinsck'e ulaşabilmek için Gölcük'teki Donanma Komutanlığı'ndan destek istendi. Olay yerine gelen Donanma Komutanlığı dalgıç ekibi de kurtarma çalışmasına başladı. Olayı gören "Bereket K" adlı Türk gemisinin kaptanı Sabri Tokgöz şunları söyledi "Trafo yüklendikten sonra gemi önce sancak tarafına doğru yattı, iki üç dakika sonra da tamamen battı. 


</TEXT>
</DOC>
