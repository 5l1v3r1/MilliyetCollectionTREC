<DOC>
<DOCNO> 288862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/guncel/gun06.html </URL>
<DATE> 2004/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Eskiyen karaciğere kök hücre takviyesi 
</HEADLINE>
<TEXT>


DIŞ HABERLER SERVİSİ 

Londra'daki Hammersmith Hastanesi ve Imperial College araştırmacıları, iflas eden karaciğerleri yenilemek için çığır açacak bir yöntem üzerinde çalışma başlattı. Yöntemin başarılı olması halinde, alkol ve enfeksiyon gibi nedenlerle iflas eden karaciğer, kök hücre enjeksiyonuyla yenisi geliştirilerek değiştirilecek. Başka bir deyişle, artık karaciğer nakillerine ihtiyaç kalmayacak. Prof. Nagy Habib'in yılbaşından önce başlatacağı klinik deneylerde hastalara kendi kanlarından ayrıştırılan kök hücreler laboratuvar ortamında işlemden geçirilerek karaciğer hücrelerine dönüşmeleri sağlanacak. Daha sonra bu kök hücreler hastalara enjekte edilecek. Karaciğer yapıcı kök hücrelerin 5 yıl içinde yepyeni bir karaciğer oluşturması umut ediliyor. 


</TEXT>
</DOC>
