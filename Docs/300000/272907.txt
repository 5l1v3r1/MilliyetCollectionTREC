<DOC>
<DOCNO> 272907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/soneko10.html </URL>
<DATE> 2004/09/18/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Yatırımcı rehberi... Piyasalarda geçen hafta ne oldu 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 0.81 oranında değer yitirdi. 
     Uzmanlar, dünkü açıklamalardan sonra piyasalarda tedirginlik yaşanmaya başladığını savunarak, endeksin 21,000 desteğini aşağı doğru kırarak kritik seviyelerden biri olan 20,800 puan seviyesinden kapanış yaptığını ifade ediyor. 
     Bu gergin havanın hafta sonunda yumuşamasının Pazartesi açılışı açısından oldukça önemli olduğunu kaydeden uzmanlar, gerginliğin devam etmesi durumunda piyasadaki satışların hız kazanacağını ileri sürüyor. 
     Borsadaki hareketlerin alternatif piyasalara nazaran daha sert yaşandığına dikkat çeken uzmanlar, döviz ve faiz piyasasında yaşanan hareketlerin çok daha dikkatli izlenmesi gerektiğini, yatırımcıların şu aşamada kısa vadeli işlemlerden kaçınmaları gerektiğini kaydediyor. 
     Borsa uzmanları, önümüzdeki hafta endeksin 21,000 puan seviyesini destek yapmaya ve 21,000-21,300 aralığında tutunmaya çalışacağını ifade ediyor. 
     
     ÖZETLE PİYASALAR 
     Borsada tarihi kapanış ve zirve rekorları kırılan haftada son gün gelen satışlar dikkat çekti. İMKB Tahvil ve Bono Piyasası'nda yarım puanın altında kalan iniş çıkışlar gözlendi. Altın ve döviz fiyatları artış eğiliminde olurken, mevduat faizlerinin ortalamalarında da küçük çapta düşüşler gerçekleşti. 
     Hisse senetleri haftalık bazda ortalama yüzde 0.81 oranında değer yitirdi. 24 ayar külçe altının gram satış fiyatı yüzde 3.10, Cumhuriyet altınının satış fiyatı da yüzde 3.05 artış kaydetti. Türk Lirası karşısında dolardaki artış yüzde 2.01, eurodaki artış da yüzde 1.09 oldu. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.14 oranında artış gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.34, haftalık reponun net getirisi yüzde 0.31 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB , Pazartesi günü ortalama yüzde 0.27'lik artışla haftaya başladı. Salı günü gerçekleşen yüzde 3.06'lık artışın ardından endeks 21,705.34 puandan tarihi rekorla kapandı. Çarşamba günü ortalama yüzde 0.41'lik düşüşe rağmen endeks 1. Seans içinde 21,981.96 puana ulaşarak yine bir seans içi rekoru kırdı. Perşembe günkü sakin seyrin ardından ortalama yüzde 0.41'lik artış gerçekleşti. Cuma günü özellikle seansın son 15 dakikası gelen yoğun satışlarla ortalama yüzde 4.02'lik düşüş oldu. 
     Endeks, hafta boyunca 170.98 puanlık düşüşle 21,004.14 puandan 20,833.16 puana indi. Hisse senetlerindeki haftalık ortalama kayıp yüzde 0.81 oldu. 
     İMKB Ulusal-Mali Endeksi 434.94 puan düşüşle 28,906.38 puandan 28,906.38 puana, İMKB Ulusal-Hizmetler Endeksi de 55.46 puan düşüşle 10,895.55 puandan 10,840.09 puana gerilerken, İMKB Ulusal-Sanayi Endeksi 58.74 puan artışla 18,785.66 puandan 18,844.40 puana yükseldi. 
     Böylece, mali grup hisseleri ortalama yüzde 1.50 oranında, hizmetler grubu hisseleri ortalama yüzde 0.51 oranında değer yitirirken, sanayi grubu hisseleri ortalama yüzde 0.31 oranında değer kazandı. 
     
     KAZANANLAR VE KAYBEDENLER 
     Borsada geçen hafta işlem gören 300 hisse senedinden 95'i değer kazanırken, 183 hisse senedi değer yitirdi, 23 hisse senedinin değeri değişmedi. 
     Geçen hafta en yüksek oranlı artış, fiyatı 210 bin liradan 465 bin liraya çıkarak yüzde 121.43 değer kazanan Bosch Fren Sistemleri hisselerinde gerçekleşti. Yüzde 57.14'lük artışla TSKB Yatırım Ortaklığı hisseleri ikinci ve yüzde 48.04'lük artışla Bosch Fren Sistemleri YENİ hisseleri üçüncü oldu. 
     En yüksek oranlı düşüş ise yüzde 20.33 ile Mensa Mensucat hisselerinde oldu. Yüzde 13.76'lık düşüşle Sönmez Pamuklu hisseleri ikinci ve yüzde 13.10'luk düşüşle de Aksu İplik hisseleri üçüncü sırada yer aldı. 
     İMKB Ulusal Pazar'da geçen hafta toplam 1 trilyon 904 milyar 32.3 milyon adet hisse senedi işlem gördü ve karşılığında 5 katrilyon 272.9 milyar liralık işlem hacmi gerçekleşti. 
     
     DÖVİZ 
     Geçen hafta Türk Lirası karşısında tüm döviz türleri değer değer kazandı. 
     İstanbul serbest döviz piyasasında alınıp satılan ABD Doları Türk Lirası karşısında yüzde 2.01 oranında, euro da yüzde 1.09 oranında artış kaydetti. 
     Önceki hafta sonuna göre ABD Doları'nın Türk Lirası satış fiyatı 30 bin lira artarak 1 milyon 524 bin liraya, euronun satış fiyatı 20 bin lira artarak 1 milyon 854 bin liraya çıktı. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 2.36 artarak 2 milyon 738 bin liraya, İsviçre Frangı'nın satış fiyatı da yüzde 0.67 artarak 1 milyon 203 bin liraya yükseldi. 
     Bugün öğle saatlerinde ise İstanbul serbest piyasada ABD Doları 1 milyon 520 bin liradan, euro 1 milyon 851 bin liradan, İngiliz Sterlini 2 milyon 729 bin liradan ve İsviçre Frangı da 1 milyon 200 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış yüzde 3.10, Cumhuriyet altınının satış fiyatı da yüzde 3.05 oranında artış gösterdi. 
     Külçe altının gram satış fiyatı 19 milyon 950 bin liraya, Cumhuriyet altınının satış fiyatı da 135 milyon liraya yükseldi. 
     İstanbul Altın Borsası'nda İAB geçen hafta içindeki işlemler sonucunda 24 ayar altının gram fiyatı da yüzde 1.84 artış göstererek, 19 milyon 9 bin lira oldu. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.14 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 726 puan artarak 523,983 puandan 524,709 puana çıktı. 
     Geçen haftanın en çok değer kazanan katılma belgeleri, yüzde 3.87'lik artışla İş Bankası A Tipi İştirak Fon, yüzde 2.10'luk artışla Ata A Tipi Değişken Fon ve yüzde 1.40'lık artışla Garanti A Tipi Sanayi Endeks Fon olarak sıralandılar. 
     Haftanın en çok değer yitiren katılma belgeleri ise yüzde 1.13'lük düşüşle Meksa A Tipi Değişken Fon, yüzde 0.99'luk düşüşle Akbank A Tipi Değişken Fon ve yüzde 0.92'lik düşüşle Eczacıbaşı A Tipi Değişken Fon oldu. 
     
     HAZİNE İHALESİ 
     Hazine'nin Salı günü düzenlediği 91 gün vadeli Türk Lirası cinsinden iskontolu referans bono ihalesinde bileşik faiz yüzde 20.61 oldu. 
     İhaleye nominal 2 katrilyon 675.8 trilyon lira teklif gelirken nominal satış 1 katrilyon 494.4 trilyon lira, net satış 1 katrilyon 426 trilyon lira olarak belirlendi. İhalede basit faiz yüzde 19.18 oldu. İhalede satılan kağıtların geri ödemesi 15 Aralık 2004'te gerçekleştirilecek. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.33 ile yüzde 0.50 arasında gerçekleşti. 
     Mevduat faizlerinin ortalamalarında geçen hafta küçük çapta düşüşler oldu. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.34 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 21.1 dolayında bulunan haftalık reponun net getirisi de yüzde 0.31 oldu. 
     
</TEXT>
</DOC>
