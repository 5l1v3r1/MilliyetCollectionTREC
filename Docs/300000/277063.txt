<DOC>
<DOCNO> 277063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/yasam/axyas01.html </URL>
<DATE> 2004/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Neslihan dayısını yıllarca baba bildi 
</HEADLINE>
<TEXT>


Milli voleybolcu Neslihan Demir, anne-babası bildiği kişilerin öz dayısı ve yengesi olduğunu öğrendi. Neslihan'ın Eskişehir'deki yakınları ise voleybolcunun gerçeği çocukluğundan beri bildiğini ve babasını reddettiğini söylüyor 


NESLİHAN'IN babası Kazım Kurutepe'nin eşi 1983'te doğum yaparken öldü. Olayın şokunu yaşayan Kazım Kurutepe, minik Neslihan'ı, "bir süre bakmaları" için dayı Mustafa Demir ve eşi Fatma Demir'e emanet etti. Dayısı ve yengesi, Neslihan'ı kendi çocukları gibi kabul etti. 

Kapısını çaldı 
VATAN gazetesinin haberine göre Kurutepe, 4'ü cezaevinde geçen 9 yıl boyunca Neslihan'ı hiç göremedi. Bu dönemde kızının voleybol oynamaya başladığını öğrendi ve serbest kalınca onun karşısına çıkmayı kafasına koydu. 1 yıl önce, Demir ailesinin evinin kapısını çaldı. 

Buruk bir merhaba 
KURUTEPE'NİN "Ben senin babanım" sözleriyle şaşkınlık yaşayan Neslihan, yıllar sonra karşılaştığı babasını kabullenemedi. Kurutepe, kızını maçlarda izlemeye başladı. Ankara'daki son turnuvada koridorda yanına yaklaştı. Neslihan, buruk bir "merhaba"nın ardından, koşarak yanından uzaklaştı. 

Aile Neslihan gerçekleri biliyordu 

RAGIP TEKİN 
NESLİHAN'IN dayısı ve yengesi olan Mustafa - Fatma Demir çiftinin, eşinin ölümünden sonra düzensiz bir hayatın içine giren Kurutepe'den velayetini aldıkları milli voleybolcuya bu konuyu açtıkları, Neslihan'ın da ikiliyi anne ve babası olarak kabul ettiği öğrenildi. 
ESKİŞEHİR'DEKİ akraba ve yakınları, Neslihan'ın babasının Kurutepe olduğunu uzun zamandır bildiğini belirttiler. Ayrıca Kurutepe'nin, Neslihan'ı dayısı ve yengesine bıraktıktan sonra yeniden evlendiği ve başka çocuklarının da bulunduğu iddia edildi. 


</TEXT>
</DOC>
