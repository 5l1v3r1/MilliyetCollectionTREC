<DOC>
<DOCNO> 277196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonspo04.html </URL>
<DATE> 2004/10/04/ </DATE>
<TIME> 00.15 </TIME>
<AUTHOR>  </AUTHOR>
<HEADLINE>
Denizlisporlu 6 taraftar tutuklandı 
</HEADLINE>
<TEXT>

     DENİZLİSPOR'u İstanbul'a uğurlarken havaalanında polisle kavga eden ve çalılıkta yangın çıkartan Denizlisporlu 11 taraftardan 6'sı, görevli memura mukavemet ve darp suçuyla tutuklandı. 
     Fenerbahçe maçı için İstanbul'a giden Denizlispor kafilesini Çardak Havaalanı'na kadar takip eden 57 Gençlik Taraftar Grubu'ndan 11 kişi, takımı uğurlarken polisle tartıştı. Futbolcularla konuşmak için giden yolcu peronuna girmek isteyen taraftarlara güvenlik güçleri izin vermedi. Bunun üzerine taraftarlarla polis arasında tartışma başladı. Ellerindeki meşaleyi havaalanının yanındaki çalılık alana atan taraftar grubu ile polis arasında kavga çıktı. Bir polis memurunun dişi kırılırken, taraftarların çıkardıkları çalılık alandaki yangın kısa sürede söndürüldü. 
     Gözaltına alınan 11 taraftar dün Çardak Adliyesi'ne sevkedildi. Nöbetçi mahkemeye çıkarılan 11 kişiden 5'i tutuksuz yargılanmak üzere serbest bırakılırken, Alaatin Işık, Aytekin Yaşar, Salih Özen, Oğuzhan Yılmaz, Hasan Ali Etiz ve Servet Dağcı isimli taraftarlar görevli memura mukavemet ve darp suçundan tutuklandı. 
     
</TEXT>
</DOC>
