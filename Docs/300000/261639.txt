<DOC>
<DOCNO> 261639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/dunya/adun.html </URL>
<DATE> 2004/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül elmasları 
</HEADLINE>
<TEXT>


El Kaide, 11 Eylül'den önce Liberya lideri Taylor'dan 15 milyon dolarlık elmas satın aldı. CIA bu ilişkiye kayıtsız kaldı çünkü kendisi de Taylor'la Soğuk Savaş döneminde işbirliği yapmıştı 

DIŞ HABERLER SERVİSİ 


Birleşmiş Milletler desteğindeki müfettişler tarafından hazırlanan bir rapor, El Kaide'nin dünya çapındaki terör operasyonlarının finansmanı sırasında uluslararası denetim mekanizmalarından kaçmak için geliştirdiği taktikleri ortaya çıkardı. AP'nin ele geçirdiği rapora göre El Kaide 11 Eylül saldırılarından bir süre önce Afrika'daki "serseri devlet" Liberya'nın o dönemdeki devlet başkanı Charles Taylor'la doğrudan ilişkiye geçerek milyonlarca dolar değerinde elmas satın aldı. 
11 Eylül Komisyonu ile Washington'daki diğer bazı üst düzey yetkililere sunulan raporda, kolayca nakide çevrilmesi ve takibinin zor olmasının yanı sıra 1999'dan itibaren ABD'nin El Kaide'nin banka hesaplarını dondurması, örgütü elmasa yönelten nedenler arasında sayılıyor. 
AP'ye konuşan istihbarat kaynakları El Kaide'nin satın aldığı elmasın değerinin 15 milyon doları bulduğunu belirttiler. Ajansa göre, ABD'nin Liberya elmasları ve El Kaide ilişkisine kayıtsız kalmasının nedenleri arasında, "CIA'nın da Soğuk Savaş döneminde Taylor'la işbirliği yapmış olması" ve "elmaslar konusunda CIA'ya bilgi veren kaynakların güvenilmezliği" sayılıyor. 
Rapora göre, 1999 ve 2000'de altı El Kaide üyesi, Charles Taylor'la Liberya'nın başkenti Monrovia'daki evinde ve otellerde gizlice buluşarak elmas pazarlığı yaptı. Bu El Kaide üyeleri arasında, 25 Temmuz'da Pakistan'da yakalanan Ahmed Kalfan Gaylani de vardı. Charles Taylor, bu teröristlerin devlet liderleri, radikal İslamcılar ve elmas tüccarlarıyla görüşmesini sağladı. 


</TEXT>
</DOC>
