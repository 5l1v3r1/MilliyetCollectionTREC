<DOC>
<DOCNO> 276852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/guncel/gun03.html </URL>
<DATE> 2004/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul bahçesinde trafo 'cinayeti' 
</HEADLINE>
<TEXT>


Batman'da ilköğretim öğrencisi Fırat, bahçedeki trafonun üzerinden bir sıra aldı. Sırayı sınıfa taşırken elektrik çarpınca yaşamını yitirdi. Bir arkadaşı da yaralı 

ARİF ARSLAN Batman DHA 

Batman'da ilköğretim okulu öğrencisi Fırat Engin 15 , okul bahçesindeki trafonun üzerindeki sıraları indirirken akıma kapılarak can verdi. Arkadaşını kurtarmak isteyen Ramazan Tunç 15 da akıma kapılarak hafif yaralandı. 

Merdivenle tırmandı 
19 Mayıs İlköğretim Okulu 7 D sınıfı öğrencisi Engin, önceki gün okul idaresinin isteği üzerine, sınıf arkadaşı Tunç'la, trafo binasının üstündeki sıraları sınıfa taşımak için harekete geçti. 8 metre yüksekliğindeki, 31 bin 500 voltluk gerilim hattının geçtiği trafoya merdivenle tırmanan Engin, taşıdığı sıranın açıktaki kablolara değmesi üzerine akıma kapıldı. Engin olay yerinde ölürken, Tunç da hafif yaralandı. 

'Sıraları taşıyın' dediler 
Oğlunun ölüm haberiyle yıkılan 6 çocuk babası Ali Engin, "2000 öğrencisi olan okulun bahçesinde trafonun ne işi var Okul malzemeleri nasıl trafonun üzerine bırakılmış Dava açacağım" dedi. 
Hastanede ayakta tedavi edilen Tunç, "Fırat geç kalmıştı. İdare, sınıfta eksik masa ve sandalye olunca, trafonun üstündekileri getirmemizi istedi. Daha önce aynı yerden taşımıştık. Aniden patlama oldu. Arkamı dönüp baktığımda Fırat yerdeydi. Vücudunun bir bölümünde yanıklar oluşmuştu" diye konuştu. Tunç, geçen yıldan beri, ihtiyaç duyulduğu zaman trafodaki sıraların indirilmesinde görev aldığını da söyledi. 

Soruşturma açılacak 
Batman Milli Eğitim Müdürü Kadir Banlı, olayla ilgili olarak, "Yaklaşık 5 yıl önce TEDAŞ Müessese Müdürlüğü'nce okul bahçesinde kurulan trafonun yapımında yanlışlık var. Bu üzücü olayı araştırıyoruz. İhmali olan yetkililer hakkında soruşturma başlatacağız" dedi. 
19 Mayıs İlköğretim Okulu yetkilileri ise suçlamaları kabul etmedi. Okul yetkilileri, Engin ile Tunç'un kaçan toplarını almak için trafoya çıktıklarını, öğrencileri sıra almak için göndermediklerini iddia etti. 




</TEXT>
</DOC>
