<DOC>
<DOCNO> 299437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun34.html </URL>
<DATE> 2004/12/21/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Schily'ye Türklerin sorunlarını anlatan mektup 
</HEADLINE>
<TEXT>

     Almanya Türk Toplumu TGD , Alman vatandaşlığını kaybetme tehlikesiyle karşı karşıya bulunan Türk kökenli vatandaşların sorununa çözüm bulunması amacıyla İçişleri Bakanı Otto Schily'ye mektup gönderdi. 
     TGD tarafından yapılan açıklamada, Schily'ye gönderilen mektupta, 1 Ocak 2000 tarihinden sonra T.C. Bakanlar Kurulu kararıyla yeniden Türk vatandaşlığına geçen ve Alman Vatandaşlık Yasası'na göre Alman vatandaşlığını hukuken kaybeden Türk kökenli vatandaşların sorunlarının aktarıldığı ve bazı çözüm önerilerinde bulunulduğu bildirildi. 
     TGD Genel Başkan Yardımcısı Kenan Kolat, Schily'ye ve Alman hükümetinin göç, mülteci ve uyum sorumlusuna gönderdiği mektupta, özellikle 1 Ocak 2000 tarihinden önce dilekçe vererek, eski yasa kapsamında hareket ettikleri varsayımıyla yeniden Türk vatandaşlığına başvuranların durumuna değinerek, en azından bu kesim için bir çözüm yolu bulunmasını istedi. 
     Kolat, Alman vatandaşlığını kaybedenlerin 1 Ocak 2005'te yürürlüğe girecek Göç Yasası'nın 38. maddesine atıfta bulunarak, oturma izni alabileceklerine dikkati çekerek, söz konusu maddeye göre, 5 yıldır Alman vatandaşı olanların yerleşme izni alabileceklerini, bunun Göç Yasası'ndaki eksiklikleri gidermeye yönelik yasa taslağında gözetilmesini ve 5 yıldır Alman vatandaşı olunmasının yerine, 5 yıldan bu yana Almanya'da yasal olarak oturulması şeklinde değiştirilmesini önerdi. 
     Yasanın 38. maddesinin oturma izni alınabilmesi için yeterli gelirin olmasını da öngördüğüne işaret eden Kolat, Türkler arasındaki yoğun işsizliğe de işaret ederek, oturma izni için gelir aranmamasını talep etti. 
     Alman vatandaşlığını kaybedenlerin yeniden Alman vatandaşlığına geçmek istemeleri durumunda özel bir statü tanınmasını da isteyen Kolat, bu konuda Vatandaşlık Yasası'nın 8. maddesinin 2. fıkrasına göre, özel durumlarda Alman vatandaşlığına geçenlerde hemen hemen hiçbir koşul aranmadığını kaydetti. 
     Türk vatandaşlığına geçerek Alman vatandaşlığını kaybeden çok sayıda vatandaşın gayri ihtiyari Türk vatandaşlığından da çıkmak için başvuruda bulunduklarını belirten Kolat, bu vatandaşların vatansız kalmalarına yol açabilecek bu konuda, Türk makamlarının da vatandaşları bilgilendirmesi gerektiğini ifade etti. 
     
</TEXT>
</DOC>
