<DOC>
<DOCNO> 257662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sonspo18.html </URL>
<DATE> 2004/07/23/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Beşiktaş, İstanbul'a döndü... 
</HEADLINE>
<TEXT>

     Birinci Süper Futbol Ligi'nde, 2004-2005 sezonu hazırlıklarının yurtdışı bölümünü tamamlayan Beşiktaş, İstanbul'a döndü. 
     Avusturya ve Almanya'da 18 gün kamp yapah siyah-beyazlılar, Almanya'dan İstanbul'a geldi. 
     Kulüp asbaşkanı ve futbol şubesi sorumlusu Kıvanç Oktay, güzel bir kamp dönemi geçirdiklerini, 1-2 küçük sakatlığın dışında herşeyin istedikleri gibi sürdüğünü söyledi. 
     Siyah-beyazlı oyuncular da iyi bir kamp dönemi geçirdiklerini bildirdiler. 
     
     3 GÜN İZİN 

     Teknik direktör Vicente Del Bosque, İstanbul'a dönüşü futbolcularına 3 gün izin verdi. 
     Siyah-beyazlı futbolcular, yeni sezon hazırlıklarını 26 Temmuz Pazartesi günü BJK Nevzat Demir Tesisleri'nde yapacakları idmanla sürdürecekler. 
     
     6 HAZIRLIK MAÇI YAPILDI 

     Beşiktaş, yurtdışı kampında yaptığı hazırlık maçlarında Danimarka'nın Brondby takımını 2-0, Almanya'nın 1860 Münih takımını 2-1 yenerken, Almanya'nın Hertha BSC Berlin takımına 3-1 yenildi. 
     Siyah-beyazlılar, Avusturya'nın Salzburg takımıyla 0-0, Almanya'nın Arminia Bielefeld takımıyla 1-1 berabere kaldığı maçları penaltı atışlarıyla kazanırken, Sırbistan-Karadağ'ın Partizan ekibiyle 0-0 biten maçı ise penaltılarla yitirdi. 
     
</TEXT>
</DOC>
