<DOC>
<DOCNO> 275335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonsiy16.html </URL>
<DATE> 2004/09/27/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Rauf Denktaş "Seçimde aday olmayacağım" 
</HEADLINE>
<TEXT>

     KKTC Cumhurbaşkanı Rauf Denktaş, Cumhurbaşkanlığı seçiminde aday olmayacağını söyledi. 
     Malatya'da bulunan Denktaş, katıldığı yerel televizyon programlarında yaptığı konuşmada, AB'nin Kıbrıs konusunda yanlı davrandığını savunarak, şöyle konuştu 
     ''AB diyor ki Sen Kıbrıs'ta bir azınlıksın. Rum senin meşru hükümetindir. Kabul et ben de sana yardım edeyim diyor. Bu şartı kabul etmeyeceğiz. Türkiye'nin açıkça bunu söylemesi lazım. Dünyaya yanlış mesajlar verilmektedir. AB üyelerine Benim şartlarımı kabul edeceksin diyor. O şartlar ekonomi ve insan haklarıdır. Türkiye'ye gelince bunun ilerisine gidiyor. Kıbrıs diyor. AB, İngiltere ile İrlanda arasında kavga varken, İngiltere'ye İrlanda sorunu çözde öyle gel dedi mi . Rumlara 'Kıbrıs meselesini hal et öyle gel' dedi mi . Ama Türkiye'ye söylüyor.'' 
     
     ''OTURACAK DEĞİLİM'' 
     Cumhurbaşkanı Rauf Denktaş, 2005 yılı Nisan ayında yapılacak Cumhurbaşkanlığı seçimine de değinerek, şöyle konuştu 
     ''Seçimde aday olamayacağım. Uzun bir süre bir adamın aynı mevkide oturması doğru değildir. Halk yenilik ister. Benim hayatım bir kalıbın içerisinde geçmiştir. Bu görevden ayrıldığımızda bir yerde oturacak değiliz. Bize inanan insanlar var. Onlarla mücadelemizi sürdüreceğiz. Cumhurbaşkanlığında şu aşamada Denktaş ailesinden hiç kimseyi görmeyeceksiniz. Ama zamanı geldiğinde olabilir. Ben başkanlık sistemini istiyorum.'' 
     
</TEXT>
</DOC>
