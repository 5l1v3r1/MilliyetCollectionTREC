<DOC>
<DOCNO> 296027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur56.html </URL>
<DATE> 2004/12/08/ </DATE>
<TIME> 18.28 </TIME>
<AUTHOR>  </AUTHOR>
<HEADLINE>
Gözaltına alınan gazeteciler için TGS açıklaması... 
</HEADLINE>
<TEXT>

     Türkiye Gazeteciler Sendikası TGS , Ankara'da dünkü Ceza İnfaz Kanunu'nu CİK protesto eyleminde gözaltına alınan iki gazetecinin derhal serbest bırakılmasını istedi. 
     TGS'den yapılan yazılı açıklamada, Türkiye'de basın mensuplarına yönelik saldırıların devam ettiği ifade edilerek, ''Saldırılar, ne kadar demokratikleştik denilirse denilsin, henüz yeteri kadar demokratikleşilemediğini en açık şekilde ortaya koyuyor'' denildi. 
     Eylemde çıkan olaylar sırasında Evrensel Gazetesi muhabiri ve TGS Disiplin Kurulu Üyesi Sultan Özer'in saldırıya uğradığı, başının arkasına aldığı darbeyle yere yıkıldığı, giysilerinin zarar gördüğü ve vücudunda sıyrıklar oluştuğu ifade edildi. Özer'in Adli Tıp Kurumu'ndan bir gün iş göremez raporu aldığı ve olay günü görev yapan polisler hakkında suç duyurusunda bulunduğu belirtildi. 
     Eylemi izleyen Atılım Gazetesi muhabirleri Selver Orman ve Ufuk Han'ın da gözaltına alındıkları kaydedilen açıklamada, ''TGS olarak, haber alma ve kamuoyunu bilgilendirme görevlerini yerine getirmekten başka amaç taşımayan basın mensuplarına yönelik her türlü saldırıyı şiddetle kınıyor, olayın faillerinin tespit edilerek cezalandırılmasını, gözaltına alınan arkadaşlarımızın hemen serbest bırakılmasını talep ediyoruz'' denildi. 
     
</TEXT>
</DOC>
