<DOC>
<DOCNO> 253862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonsiy14.html </URL>
<DATE> 2004/07/08/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Enerji piyasasında yeni düzenleme kabul edildi... 
</HEADLINE>
<TEXT>

     Enerji piyasasında serbest piyasaya geçiş dönemini belirli bir zamana yaymak ve uygulamada yaşanan sorunların giderilmesi amacıyla hazırlanan Elektrik Piyasası Kanunu, Doğalgaz Piyasası Kanunu ve Petrol Piyasası Kanunu'nda değişiklik yapılması nı öngören kanun tasarısı, TBMM Sanayi, Enerji, Tabii Kaynaklar, Bilgi, Teknoloji ve Ticaret Komisyonu'nda kabul edildi. 
     Tasarının yasalaşmasından sonra gerçekleştirilecek düzenleme ile sanayi için rekabet koşullarında elektrik temini ve kamu üretim potansiyelinin özelleştirmeler gerçekleştirilene kadar kullanılması sağlanacak. 
     Tasarı, piyasada faaliyet gösterecek özel hukuk hükümlerine tabi tüzel kişilerin Türk Ticaret Kanunu hükümlerine göre anonim şirket veya limited şirket olarak kurulmasını şart koşuyor. 
     Kamu kurum ve kuruluşları hariç olmak üzere elektrik piyasasında üretim ve dağıtım faaliyetlerinde bulunanların kamulaştırma talepleri, Enerji Piyasası Kurulu'nca karara bağlanacak ve kamulaştırma işi bu kurumca yapılacak. 
     Elektrik Üretim Anonim Şirketi, petrol türevleri ve yenilenebilir enerji kullanarak serbest tüketici limit üzerinde elektrik enerjisi üreten şirketlerin elektrik üretimlerini durdurmaları halinde, bu şirketlere ihtiyaçları kadar elektrik enerjisi satabilecek. Elektrik Üretim Anonim Şirketi, yurtdışına elektrik enerjisi ihraç edebilecek veya elektrik ihracatı yapan şirketlere elektrik enerjisi satabilecek. 
     
     ÇEAŞ VE KEPEZ 
     Türkiye Elektrik, Ticaret ve Taahhüt Anonim Şirketi, 31 Aralık 2006 tarihine kadar serbest tüketiciler ile enerji alım ve enerji satış anlaşmaları imzalayabilecek. 
     Sözkonusu şirket, mevcut sözleşmeleri kapsamında 1 Temmuz 2004 tarihinde halen faaliyet gösteren elektrik santrallarının kamuya geçmesi halinde, özelleştirilmelerini kolaylaştırmak amacıyla ve alıcıların piyasa ortalama toptan elektrik satış fiyatının yüzde 30 fazlasına kadar fiyat önermeleri kaydıyla alıcılar ile 31 Aralık 2005 tarihine kadar enerji alım ve enerji satış anlaşmaları imzalamaya yetkili olacak. Bu hüküm kapsamında yapılacak sözleşmelerin süresi ise 5 yılı geçemeyecek. 
     CHP Adana Milletvekili Tacidar Seyhan'ın verdiği önerge ile maddeye ''1 Temmuz 2004 tarihinde halen'' ibaresi eklendi. Böylece ÇEAŞ ve KEPEZ'in tasarı kapsamına çıkarılması sağlandı. 
     Uluslararası enterkoneksiyon şartı oluşana kadar ithalat taleplerine bakanlık, DPT Müsteşarlığı, Hazine Müsteşarlığı ve Türkiye Elektrik İletim Anonim Şirketi'nin görüşleri çerçevesinde kurul tarafından izin verilebilecek. İhracat taleplerine de bakanlık ve Türkiye Elektrik İletim Anonim Şirketi'nin görüşleri doğrultusunda kurul tarafından izin verilecek. 
     AK Parti Kayseri Milletvekili Mustafa Elitaş'ın verdiği bir önerge ile de elektrik dağıtım şirketleri özelleştirilinceye kadar geçecek sürede organize sanayı, serbest bölge ve endüstri bölgelerinde piyasa koşullarını, EPDK'nın çıkaracağı bir yönetmelikle belirlemesi hükmü eklendi. 
     İletim şirketleri, faaliyete geçmek ve iletim hatları inşa etmek için Enerji ve Tabii kaynaklar Bakanlığı'ndan izin alacak. Bu izni alan şirketlere kurul tarafından lisans verilecek. Sistemin işleyişini ihlal eden iletim şirketlerine, bu yasada öngörülen cezalar uygulanacak. 
     
     DOĞALGAZ 
     Transit doğalgaz iletimi dışında iletim şirketlerince hazırlanan iletim şebekesi yatırım programları yatırım öncesi kurula verilecek. 
     BOTAŞ dışındaki tüzel kişiler tarafından yapılacak ithalat başvurularına bakanlık, Dışişleri Bakanlığı, DPT, Hazine Müsteşarlığı ve kurul tarafından belirlenecek usul ve esaslara göre Kurul tarafından izin verilecek. 
     BOTAŞ, bu Kanun'un yayınlandığı tarihten itibaren Bakanlık, DPT Müsteşarlığı ve Hazine Müsteşarlığı'nın onayı üzerine, kurul kararıyla yeni doğalgaz alım sözleşmesi yapabilecek. 
     BOTAŞ'ın ithalat, iletim, depolama ve satış faaliyetlerine ilişkin muhasebe ayrışımı 2004 yılı sonuna kadar gerçekleştirilecek. BOTAŞ'ın ithalattaki payı 2009 yılı sonuna kadar yeni ithalat izni verilmeyerek veya kontrat devri yapılarak toplam ithalatın yüzde 75'ine indirilecek ancak bir yıl içerisinde devredilebilecek miktar yüzde 10'u aşamayacak. 
     
     GÖRÜŞMELER 
     Enerji ve Tabii Kaynaklar Bakanı Hilmi Güler, tasarı ile ÇEAŞ ve KEPEZ mağdurlarının sorunlarının çözümünün amaçlanmadığını belirterek, ''Biz o sorunu çözmek istiyoruz. Sayın Başbakan da konuyu takip ediyor. O konuda bir çalışma sürdürüyoruz'' dedi. 
     Bakan Güler, enerji verimliliği ile ilgili bir yasa taslağının hazırlıklarını sürdürdüklerini bildirerek, yeni bina tasarımı, bina yalıtımı ve hidrojen enerjisi konusundaki AR-GE çalışmalarının da devam ettiğini ve bu çalışmalarda mesafe alındığını açıkladı. 
     Elektrik Üreticileri Derneği Başkanı Ender Karaduman, tasarıya karşı çıkarken, ''bari özel sektördeki santralları da devletleştirin olsun bitsin'' dedi. 
     Enerji Piyasası Düzenleme Kurulu EPDK Başkanı Yusuf Günay da tasarının BOTAŞ'ın kontrat devrini öngören maddesine karşı çıktı. 
     
</TEXT>
</DOC>
