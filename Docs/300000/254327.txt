<DOC>
<DOCNO> 254327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sondun01.html </URL>
<DATE> 2004/07/10/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
BM Güvenlik Konseyi, Sfor'un görev süresini 6 ay uzattı... 
</HEADLINE>
<TEXT>

     NATO'nun, İstanbul Zirvesi sırasında Bosna-Hersek'teki uluslararası istikrar gücünün SFOR yıl sonunda görevine son verme kararından sonra Birleşmiş Milletler BM Güvenlik Konseyi, SFOR'da yer alan ülkelere ait askerlerin 6 ay daha bu ülkede görevlerini sürdürmesine yetki verdi. 
     1551 sayılı kararı oybirliğiyle kabul eden BM Güvenlik Konseyi, NATO kararından ve Avrupa Birliği'nin Bosna-Hersek'te istikrarı sağlama görevini üstlenecek olmasından duyduğu memnuniyeti de dile getirdi. 
     Güvenlik Konseyi ayrıca, Bosna-Hersek'te Genel Çerçeve Anlaşması'nda yer alan askeri güçlerin statülerine dair anlaşmaların geçici olarak AB misyonu ve istikrar gücüne uygulanması kararı da aldı. 
     Üye devletlere, SFOR'un talep etmesi durumunda gücün savunulması ya da misyonunu yerine getirebilmesi için gerekli her türlü tedbiri alma yetkisi veren Güvenlik Konseyi, SFOR'a da saldırı ya da saldırı tehditlerine karşı kendini koruma hakkını tanıdı. 
     Bosna'da, 1994 Şubat ayında BM Genel Sekreteri'nin çağrısı üzerine hava operasyonlarını başlatan ve böylece tarihinde ilk defa kendi müttefiklerinin toprakları dışında müdahalede bulunan NATO, 1995 sonunda, IFOR adı altında ilk barışı koruma birimlerini Bosna'ya sokmuştu. 
     Bir yıl sonra SFOR adını alan bu birimler başlangıçta 31 bin askerden oluştu. SFOR'da bugün 7800 asker görev alıyor. 
     Bu birimlere, aralarında Türkiye'nin de bulunduğu bazı NATO üyeleri dışında Arnavutluk, İrlanda, Arjantin, Fas, Avusturya, İsveç ve Şili de katkıda bulunuyor. 
     NATO'nun 28-29 Haziran'da İstanbul'da yapılan zirvesinde, SFOR'un çalışmalarına yıl sonunda son verilmesi kararlaştırılmıştı. Bu tarihten sonra AB Bosna-Hersek'teki istikrarı sağlama misyonunu yürütecek. 
     
</TEXT>
</DOC>
