<DOC>
<DOCNO> 253575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/soneko26.html </URL>
<DATE> 2004/07/07/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Dünyanın en büyük 1000 bankası açıklandı... Ziraat Bankası 115. sırada 
</HEADLINE>
<TEXT>

     Dünyanın en büyük bin bankası sıralamasında en yüksekte yer alan Türk bankası, 115. sıradaki Ziraat Bankası oldu. 
     Financial Times Grubu dergilerinden The Banker tarafından 35 yıldan bu yana gerçekleştirilen ve dünyanın en büyük bankalarının gösterildiği ''Top 1000 World Banks'' listesinin 2003 sonuçları açıklandı. 
     Liste sonuçlarına göre, Türk bankaları sıra atlarken, Vakıfbank ''en hızlı yükselenler'' sıralamasında dünya ikincisi oldu. 
     A ve A Araştırma Danışmanlık Ltd.'den yapılan açıklamada, The Banker Dergisi'nin Temmuz sayısında yer alan listeye göre, 1000 banka sıralamasında en yüksekte yer alan Türk bankasının, 115. sıradaki Ziraat Bankası olduğu bildirildi. 
     Açıklamaya göre, Ziraat Bankası'nı 131. sıradaki Akbank, 144. sıradaki İş Bankası izledi. 
     Listede daha sonra sırasıyla Yapı ve Kredi Bankası 192 , Garanti Bankası 253 , Vakıfbank 412 , Halk Bankası 441 , Dışbank 491 , HSBC Bank A.Ş., Finansbank 553 , Koçbank 665 , Oyakbank 693 , Denizbank 790 , Türk Ekonomi Bankası 874 . 
     Türk bankaları arasında, Halk Bankası 409. sıradan 441. sıraya gerileyerek, sıra kaybeden tek Türk bankası oldu. 
     HSBC Holding, grup olarak yer aldığından Türkiye'de kurulu HSBC A.Ş.'nin sırası gösterilmedi, ancak listedeki Türk bankaları arasında 9. sırada yer aldı. 
     
     VAKIFBANK EN HIZLI YÜKSELEN 2. BANKA 

     Açıklamaya göre, The Banker'ın ''En Hızlı Yükselenler Listesi''nde de 5 Türk bankası bulunuyor. 
     Vakıfbank, 2002 yılında 812. sıradan 2003 yılında 412. sıraya yükselmesiyle, dünyanın en hızlı yükselen 2. bankası oldu. 
     Hızlı yükselenler listesinde Finansbank 12., Koçbank 18., Dışbank 21., Türk Ekonomi Bankası 35. sırada yer aldı. 
     En hızlı yükselenler listesinde ülke grupları bazında Türkiye, ABD ile birlikte birinci sırada yer aldı. 
     Bir başka kategori olan ''Sorunlu Kredilere En Yüksek Karşılık Ayıranlar Listesi''nde Halk Bankası 1. sırada gösterildi. 
     Sermaye yeterliliğinin düzenlenmesini baz alan ''Basel Rasyolarını Tutturanlar Listesi''nde de iki Türk bankası yer aldı. Bu listede Halk Bank 3., Akbank 13. oldu. 
     ''Top 1000 World Banks'' listesindeki Türk bankaları ve sıraları şöyle 
     

Banka adı 2003 Sırası 2002 Sırası 01 Ziraat Bankası 115 141 02 Akbank 131 186 03 İş Bankası 144 159 04 Yapı Kredi Bankası 192 222 05 Garanti Bankası 253 303 06 Vakıfbank 412 812 07 Halk Bankası 441 409 08 Dışbank 491 640 09 HSBC Bank A.Ş - - 10 Finansbank 553 796 11 Koçbank 665 823 12 Oyakbank 693 781 13 Denizbank 790 798 14 TEB 874 991      

     
</TEXT>
</DOC>
