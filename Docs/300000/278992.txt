<DOC>
<DOCNO> 278992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/siyaset/siy03.html </URL>
<DATE> 2004/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac Türkiye'ye veto hakkımız var 
</HEADLINE>
<TEXT>


DIŞ HABERLER SERVİSİ 


Fransa Cumhurbaşkanı Jacques Chirac, ülkesinin Türkiye'nin Avrupa Birliği'ne üyeliğine karşı veto hakkını her zaman için saklı tuttuğunu söyledi. Resmi bir ziyaret için Çin'de bulunan Chirac, France - 2 televizyonuna verdiği demeçte, 
"Müzakerelerin her aşamasında Fransa'nın veto hakkını kullanabileceğini belirterek, "Fransa bu konuda tamamen özgür" dedi. AB Komisyonu raporunun, AB Konseyi kararına temel olacağını kaydeden Chirac, "Fransa'nın her aşamada veto koyabilir, çekilebilir ve reddedebilir, o zaman müzakereler durur" diye konuştu. Türkiye'nin üyeliğinin en erken 10 ila 15 yıl sonra gündeme gelebileceğini söyleyen Chirac, bu durumda de Fransızların referandumla son sözü söyleme hakkına sahip olduğunu hatırlattı. Parlamentoda tartışma olup olmayacağı yolundaki bir soru üzerine Chirac, "Parlamento 17 Aralık tarihine kadar ve daha sonra bu uzun sürecek dönemde, bilgilendirilecek, dinlenecek ve danışılacak. Bunun 5. Cumhuriyet Anayasası kurallarına ve ruhuna göre olması gerekiyor" yanıtını verdi. 


</TEXT>
</DOC>
