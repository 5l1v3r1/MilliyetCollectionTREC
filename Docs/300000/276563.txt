<DOC>
<DOCNO> 276563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonspo30.html </URL>
<DATE> 2004/10/01/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Ferguson Rooney'e farklı muamele yok... 
</HEADLINE>
<TEXT>

     Manchester United Teknik Direktörü Alex Ferguson, genç oyuncuları Wayne Rooney'ye farklı bir muamele göstermeyeceklerini belirtti. 
     Alex Ferguson, Avrupa Şampiyonlar Ligi 2. hafta maçında, geçen salı günü Fenerbahçe'yi 6-2 yenen Manchester United'da, Fenerbahçe filelerini 3 kez havalandıran 18 yaşındaki Rooney için, ''Rooney'nin diğer genç oyuncularımızdan farkı yok. Çünkü biz her oyuncumuza çok değer veriyoruz'' diye konuştu. 
     Ferguson, bugünlerde bir maçta hat-trick yapmanın çok zor olduğunu belirterek, ''Bir sezonda kaç hat-trick yapıldığını dikkate alırsak, bu, gerçekten önemli bir başarı. Ancak biz, diğer oyuncularımıza nasıl davranıyorsak ona da öyle davranmaya devam edeceğiz. Onun futboldan zevk almasını sağlayacağız'' dedi. 
     Kulüplerinde Cristiano Ronaldo, Darren Fletcher, David Bellion ve John O'Shea gibi genç ve yetenekli birçok oyuncunun bulunduğunu ifade eden teknik direktör, Rooney'nin bu oyuncularla uzun zaman birlikte yetişeceğini vurguladı. 
     Rooney, geçen ay, yaklaşık 50 milyon dolar karşılığında Everton'dan Manchester United'a transfer olmuştu. 
     
</TEXT>
</DOC>
