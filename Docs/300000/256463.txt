<DOC>
<DOCNO> 256463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sondun23.html </URL>
<DATE> 2004/07/19/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Denktaş Rumlar barış elini geri çevirdi 
</HEADLINE>
<TEXT>

     KKTC Cumhurbaşkanı Rauf Denktaş, ''Bir ömür mücadelenin ardından kurtuluşa ulaşan Kıbrıs Türkünün Rumlara barış elini uzattığını, 'Geliniz yeniden iki bölgeli, iki eşit egemen halka dayalı yeni bir ortaklık kuralım' dediğini, ancak Rum tarafının buna ihtiyaç duymadığını'' söyledi. 
     20 Temmuz Barış ve Özgürlük Bayramı'nın 30. yıldönümü resmi kutlamaları, Cumhurbaşkanı Denktaş'ın radyo ve televizyonlardan yaptığı konuşmayla başladı. Aynı anda Lefkoşa'da 21 pare top atışı yapıldı. 
     Cumhurbaşkanı Denktaş, konuşmasında, Kıbrıs Rum tarafını yeniden masaya getirecek, onları Kıbrıs Türküyle kalıcı, eşit, egemen şartlara dayalı bir ortaklığa yaklaştıracak siyasette gerçekçiliğin şart, eşitliğin kaçınılmaz olduğunu kaydetti. 
     Denktaş, ''Coğrafyamızı tanıtmak ve tanımak kaçınılmazdır. Bu coğrafya üzerinde 21 yıldır tam devlet olarak ama 40 yıldır kendi kendini idare eden iki halktan biri olarak var olduğumuzu kabul etmek ve Ruma kabul ettirmek kaçınılmazdır'' dedi. 
     ''Bunlar yapılmadıkça Kıbrıs'ın birleşmesini beklemenin hayal olacağını'' kaydeden Denktaş, ''Çünkü Rum buna muhtaç değildir. Bu ihtiyacı Ruma hissettirmek, diğer ülkelere, büyük ülkelere, 'dünya' dediğimiz lider ülkelere düşer'' diye konuştu. 
     Denktaş, ''İçimizde kin taşımayalım ama karşı tarafın milli bir davası olduğunun bilinci içerisinde, kendi milli davamızı koruyacak güçte, kararlılıkta olalım. Eşitlik ancak bu şekilde kurulabilir'' ifadesini kulandı. 
     Cumhurbaşkanı Denktaş, şöyle devam etti 
     ''Anavatan sayesinde 11 yıllık zulümden, toplu mezarlardan, mutlak yok edilmekten kurtuluşumuzun 30. yıldönümünü birlikte coşkuyla kutlamaktayız. Allah'ımıza şükrediyoruz ki bize bu kurtuluş gününü gösterdi. 
     Bugüne yetişmeyen, şehit olan, aramızdan ayrılmış olan insanlarımızı rahmetle, hasretle anmaktayız. Liderimiz Dr. Küçük'ü hasretle anmaktayız. 
     Bir ömür mücadelenin sonucu kurtuluş olmuştu. Bunun neticesinde Rumlara barış elimizi uzattık. 'Geliniz yeniden iki bölgeli, iki eşit egemen halka dayalı yeni bir ortaklık kuralım' dedik. 11 yıl bize azınlık hakları öneren, Türk bölgelerinde mahsur kalmamıza göz yuman, anayasal haklarımızı, tüm insanlık haklarını alıp giden Rum tarafı buna ihtiyaç duymadı. Sebebi, 'dünya' dediğimiz büyük devletlerin kendi çıkarları için esas suçluyu 'meşru Kıbrıs hükümeti' olarak tanımalarından başka bir şey değildi. 
     30 yıl sonra aynı şikayeti yapıyoruz. Son referandumlarda Rum tarafının 'hayır' deyişini 'aldatılmışlık' olarak kabul eden bu büyük devletler, -eğer hakikaten aldatılmışlarsa, aldanmışlarsa-, büyüklüklerinden, geleceklerinden şüphe etmek lazımdır.'' 
     
     TEŞHİS KONMADI 
     Rum tarafının ''meşru hükümet'' olarak kabul edilmesinin Kıbrıs sorununun çözümünü engellediğini, Rumları ''meşru hükümet'' olarak tanıyanların Kıbrıs sorununa doğru teşhis koymadığını anlatan Denktaş, Annan planı hazırlanırken de Kıbrıs'ın gerçeklerinin kaale alınmadığını ve teşhis konulmadığını söyledi. 
     Teşhis konulmadan bir meselenin halledilemeyeceğinin altını çizen Denktaş, Rumların 1963-1974 yıllarını unutarak, ''1974'e kadar Türklerle aramız çok iyiydi, çok güzel geçiniyorduk. 1974'de Türkiye birden bire memleketimizi 'işgal' etti, bizi perişan etti'' yalanıyla dünyayı kandırdığını belirtti. 
     Rumların bu statüdeyken kendileriyle yeniden ortaklık kurup Enosis'i yasaklamayacağını kaydeden Denktaş, dünyaya seslenerek, şöyle konuştu 
     ''Kıbrıs meselesinin hallini istiyorlarsa 1974 Barış Harekatı'na neden olan suçları Rumlara kabul ettirmenin gerektiği akıllarına hiç gelmiyor mu Rum tarafı 1963'ten 1974'e kadar Kıbrıs Türklerine yaptıklarını hatırlamazsa, dünya kendilerine bunları hatırlatmazsa, BM Genel Sekreteri'nin dokümanlarında, raporlarında, dünya basınında, varolan vahşeti, öldürmeleri, toplu mezarları, göçleri, köylerin yakılmasını hatırlatmazsa ve onlara 'Kıbrıs meselesi 1974'de Türk askerinin gelmesiyle başladığı' yalanını söylemek fırsatını vermeye devam ederlerse Rumlar açısından Kıbrıs meselesi halledilmiş olmuyor mu Ve bu nedenle meselenin halli bugüne kadar gecikmiş olmuyor mu '' 
     
     1974'ÜN ŞANLI GÜNÜ 
     ''Bütün bunları bu sevinçli günde söylemek mecburiyetinde olduğunu, çünkü bunları unutanlar olduğunu ve 'meşru Kıbrıs hükümeti' denilen Rumları hala dinleyenler ve 'bütün Kıbrıs adına' onlara Avrupa Birliği bünyesinde söz hakkı verenlerin bu yanılgıya devam ettiğini'' belirten Denktaş, ''Bunu görüyoruz ve üzülüyoruz'' dedi. 
     Cumhurbaşkanı Denktaş, şunları söyledi 
     ''Ancak biz 1974'ün o şanlı gününe dönelim. O sıcak günde göklerden yağan paraşütlerin bize getirdiği hürriyeti, denizlerden can vererek çıkan askerimizin kanlarıyla bize getirmiş olduğu canı, kanı, yaşam hakkını yeniden düşünelim ve Allah'ımıza şükredelim. O günleri gördüğümüz için, bugünlere geldiğimiz için gerçekten şükredelim. Ve devletimizin kıymetini bilelim. Egemenliğimize dört elle sarılalım. Egemen değilsek azınlığız, unutmayalım. Ve egemenliğimizi kabul etmemekte 40 yıl ısrar edenler, hala ısrarlarını sürdürmektedirler. Devletimizi yok farz edenler hala gözlerini bu gerçeğe kapamaktadırlar.'' 
     
     ''VAAT EDİLENLERİN ESİNTİSİNİ BİLE ALAMADIK'' 
     Referandumların, iki eşit, egemen halkın varlığını, bütün dünya önünde kanıtladığını vurgulayan Denktaş, ''İki ayrı referandumu yaptırmış olan insanlar, gözlerinin bir tanesini yine kapamışlar, Kıbrıs'ta 'tek halk, tek egemenlik, tek devlet' görmeye başlamışlardır. Bize 'evet' dememiz için vaat edilenlerin henüz esintisini bile alamadık. Ve 'meşru hükümet' dedikleri, Kıbrıs meselesinde suçlu Rum tarafı, Avrupa Birliği'nde 'bütün Kıbrıs' adına konuşarak, 'Kıbrıs hükümeti'nin izni olmaksızın Türklere yardım yapamazsınız, veto ederim, sizi dava ederim' tehdidiyle ortaya çıkmış bulunmaktadır'' diye konuştu. 
     ''Bütün bunlar bu şekilde devam ederken, Kıbrıs Rumlarından bizimle eşit, egemen şartlarda, coğrafyaya dayalı, kalıcı, 1960 olaylarını tekrarlamayacak yeni bir anlaşma yapmayı beklemek saflık olmaz mı '' ifadesini kullanan Denktaş, şöyle devam etti 
     ''O halde Kıbrıs Rum tarafını yeniden masaya getirecek, onları bizimle kalıcı, eşit, egemen şartlara dayalı bir ortaklığa yaklaştıracak siyaset ne olmalıdır Gerçekçilik şarttır. Eşitlik kaçınılmazdır. Coğrafyamızı tanıtmak ve tanımak kaçınılmazdır. Bu coğrafya üzerinde 21 yıldır tam devlet olarak, ama 40 yıldır kendi kendini idare eden iki halktan biri olarak var olduğumuzu kabul etmek ve Ruma kabul ettirmek kaçınılmazdır. Bunlar yapılmadıkça Kıbrıs'ın birleşmesini beklemek hayal olacaktır. Çünkü Rum buna muhtaç değildir. Bu ihtiyacı Ruma hissettirmek, diğer ülkelere, büyük ülkelere, 'dünya' dediğimiz lider ülkelere düşer.'' 
     
     ''MÜSLÜMAN OLDUĞUMUZ İÇİN Mİ '' 
     ''Kıbrıs'ta iki devlet tanınamazmış Bunu niye söylüyorlar Türk ve Müslüman olduğumuz için mi '' diyen Denktaş, şunları kaydetti 
     ''Başka yerlerde bir avuç Hıristiyana milyonlarca Müslümanın içerisinde ayrı devlet kurma hakkı tanınabiliyor. Kıbrıs'ta niye tanınmasın Var olan bir gerçeğe niçin gözlerini ısrarla kapatıyorlar ve böylelikle Kıbrıs'ın gün gele Rumlara mal olması siyasetini bilerek yürütüyorlar Bunları herkesin sorması gerekmektedir.'' 
     
     AKIL HASTALIĞI, YANGINLAR VE CİNAYETLER 
     1974'de Barış Harekatı'ndan hemen sonra Rum yönetiminin eski lideri Glafkos Klerides ile İngiliz Yüksek Komiserliği'nde toplantılar yaptıklarını anlatan Denktaş, şöyle devam etti 
     ''Bu arada Kıbrıs'a İngiltere Müstemlekeler Bakanı Dankın Sans da gelmişti. Onun başkanlığında toplanıyorduk. Ve ben bir gün giderek şikayet ettim. 'Küçük Kaymaklı'da Türk evlerini yakıyorlar. Diğer yerlerde de Türk mallarını harap ettiklerini biliyoruz. Şimdi Küçük Kaymaklı'daki Türk evleri yakılmaya başladı' diye şikayet ettim. Dankın Sans çok kızdı. Klerides'e 'Ne oluyor, ne yapıyorsunuz' diye sordu. Klerides ertesi günkü toplantıya geldi ve dedi ki 'Makarios, hakkı olmadığı halde bu yangınları yapan kişiyi yakalattı. Tımarhaneden yeni çıkmış bir akıl hastası olduğunu anladık ve artık olmayacak.' Dankın Sans teşekkür etti, ben de kendisine teşekkür ettim. Ama o gece Küçük Kaymaklı'da 5-6 ev daha yandı. Ertesi gün toplantıda Klerides'e, 'Klerides galiba sizin tımarhaneden kaçan çok deli var. Ne oldu yine ' diye bir söz söyledim. Tabii Klerides bozuldu, 'Bakacağız, edeceğiz' dedi. Ama bu hikayeyi söylüyorum. Çünkü bir gencimiz Rum tarafında 'akıl hastası' dedikleri başka bir Rum tarafından öldürüldü.'' 
     
     GENÇLERE SESLENİŞ 
     Konuşmasında gençlere de seslenen Denktaş, şunları söyledi 
     ''Bunları unutmayalım. Mazeret daima vardır. Türke zarar vermek için mazeret daima hazırdır. Bir arada yaşamanın getireceği zorluklar bunlardır. Onun için 'devlet' diyoruz, onun için 'egemenlik' diyoruz. Onun için 'biz varız ve bizim var olduğumuza gözlerinizi kapamayınız' diyoruz. Ama bunu dışa söylerken kendi içimize de söylememiz lazım. 
     Gençler 'egemenim' demenin hazzını, gururunu yaşıyor musunuz 'Devletim vardır' demenin hazzını ve gururunu yaşıyor musunuz Çünkü bu devlet sizler tarafından yaşatılacaktır. Ve eğer devletinizi yaşatmazsanız, devletsiz kalırsanız 'Roman' dedikleri, devletsiz, etrafta çadır kurarak yaşayan kişiler olursunuz. Egemenliğinize sahip çıkmazsanız Rum cumhuriyetinde azınlık olursunuz. Azınlıkların kaderi de malumdur. 
     Dolayısıyla hürriyetimize, cumhuriyetimize, egemenliğimize sahip çıkalım. Bize bunları vermek için canlarını vermiş olanları unutmayalım. Geçmişi unutan, geleceğe sağlam adımlarla yürüyemez. Geçmişi unutmayalım. İçimizde kin taşımayalım ama karşı tarafın milli bir davası olduğunun bilinci içerisinde, kendi milli davamızı koruyacak güçte, kararlılıkta olalım. Eşitlik ancak bu şekilde kurulabilir. 
     Biz her şeyi unutursak ve karşı tarafın milli davası olmadığı zannıyla 'barışçıdırlar, biz de barışalım, barış olsun' diyerek, kendimizi onların kucağına atarsak neticede birçok akıl hastaları bize çok zarar yapabilirler. Pişman olmayalım. 
     30. yılda şehitlerimizi tekrar saygıyla anıyoruz. Gazilerimize saygılarımızı, sevgilerimizi sunuyoruz. Halkımızın tümü gazi bir halktır. Halkımızın tümü hürriyete layık, egemenliği var olan, egemenliğine sahip çıkmış bir halktır. Ve siz gençler onların çocuklarısınız. Siz de bunlara sahip çıktıkça Kıbrıs'ta Türklük var olacak, Kıbrıs'ta her şey daha güzel olacaktır.'' 
     
</TEXT>
</DOC>
