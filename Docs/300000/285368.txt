<DOC>
<DOCNO> 285368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun37.html </URL>
<DATE> 2004/11/02/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Yukos'un eski başkanı İçeride olmasaydım bu hale gelmezdik 
</HEADLINE>
<TEXT>

     Rus petrol devi Yukos şirketinin eski Başkanı Mihail Hadarkovski, ''Cezaevinde olmasaydım Yukos bu hale gelmezdi'' dedi. 
     Moskova'da bugün yapılan duruşmada tutukluluk süresi 3 ay daha uzatılan Hadarkovski, duruşmada, ''Cezaevinde olmasaydım şirket bu hale gelmez, sorunları çözebilirdim'' diye konuştu. 
     Hadarkovski'nin Meşçanski Mahkemesi'nde bugün görülen duruşmasında mahkeme heyeti, Savcı Dimitri Şokin'in talebine uyarak, Hadarkovski'nin tutukluluk süresini 3 ay daha uzattı. 
     Şokin, Hadarkovski'nin serbest bırakılması halinde ülkeden kaçabileceği veya mahkeme sürecine müdahale edebileceğini belirterek, ''Hadarkovski'nin suç örgütünden yurtdışına kaçan diğer sanıklar, tanıklara baskı uyguluyor. Kaldı ki Hadarkovski cezaevinden bile tanıklara baskı uyguluyor'' dedi. 
     Hadarkovski'nin avukatı Genrik Pavda ise savcılığın iddialarına yanıt verebilmek için duruşmanın gelecek hafta pazartesi gününe ertelenmesini istedi. Mahkeme ise savunmaya, savcılığın iddialarına karşı hazırlık için 3 saat süre verdi. 
     Hadarkovski, verilen aradan sonra yaptığı açıklamada, savcılığın gelecek yıl şubat ayına kadar cezaevinde kalmasını istemesinin altında yatan asıl nedenin, Yukos'un çevresindeki mevcut duruma kendisinin bir etki yapmasını engellemek olduğunu öne sürdü. 
     Hadarkovski, ''Benim bir yere gitmeyeceğimi ve tanıklar üzerinde baskı yapmayacağımı herkes çok iyi biliyor. Herkes, cezaevinde bulunmasaydım böylesine büyük bir şirketin imha edilmesinin çok daha zor olacağını biliyor'' diye konuştu. 
     Hadarkovski, serbest kalması halinde muhalefetin entelektüel ve idari destek almasından korkulduğunu ileri sürdü. 
     Yukos şirketine 2000-2001 yıllarına ait 7.5 milyar dolarlık vergi borcu çıkarılırken, İnterfaks ajansı, Rusya Vergi Dairesi yetkililerine dayanarak verdiği haberde, şirketin 2002 yılına ait vergi borçlarının 6.7 milyar dolar civarında olacağını duyurdu. 
     Haberde, Yukos'a yönelik yeni vergi borcunun ibraz edilmediğini, ancak bu borcun şirkete yakın bir dönemde duyurulacağını bildirdi. 
     İnterfaks'ın bu haberi üzerine, Yukos'un hisse senetlerinde yüzde 11 oranında düşüş oldu. 
     
</TEXT>
</DOC>
