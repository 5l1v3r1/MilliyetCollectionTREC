<DOC>
<DOCNO> 270939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/soneko07.html </URL>
<DATE> 2004/09/11/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Tasarruflarda kamu kağıtları gözde... 
</HEADLINE>
<TEXT>

     Tasarruflar, kamu kağıtlarına yöneliyor. 
     Bankalar dışındaki gerçek ve tüzel kişilerin toplam tasarrufları, ilk sekiz ayda 41 katrilyondan fazla büyüyerek 283 katrilyon lirayı geçti. Kamu kağıtlarında tutulan 
     tasarruflar, 12.3 katrilyon artarak bu dönemde en fazla tercih edilen tasarruf aracı oldu. TL tasarrufların toplamdaki payı yüzde 70.2'ye kadar ulaştı. ANKA'nın Merkez Bankası, Bankacılık Düzenleme ve Denetleme Kurumu BDDK , Sermaye Piyasası Kurulu SPK ve Takasbank verilerinden yaptığı belirlemeye göre, Türkiye'de yerleşiklerin tasarruflarındaki artış devam ediyor. Vatandaşlar, şirketler ve kuruluşların Türk Lirası ve döviz mevduatları, Hazine bonosu, Devlet tahvili, eurobond, yatırım fonu, hisse senedi, repo ve özel finans kurumlarındaki ÖFK hesaplarından oluşan toplam tasarrufları, yılın ilk sekiz ayında 41 katrilyon 164.6 trilyon lira arttı. Tasarrufların tutarı, 2003 sonundaki 242 katrilyon 114.1 trilyonluk düzeyinden 283 katrilyon 278.7 trilyona çıktı. 
     
     REEL BÜYÜME YÜZDE 12.6 
     Toplam tasarruflarda, ocak-ağustos döneminde nominal olarak yüzde 17 oranında artış yaşandı. Tüketici fiyatları endeksinde aynı dönemdeki yüzde 3.87'lik artıştan arındırıldığında tasarruflardaki reel büyüme yüzde 12.6 olarak hesaplandı. 
     
     TL TASARRUFLARIN PAYI ARTIYOR 
     Türk Lirası tasarrufların toplamdaki payı artıyor. İlk sekiz ayda TL tasarruflar 35 katrilyon 388.3 trilyon artarak 198 katrilyon 918.4 trilyona, yabancı para tasarruflar 5 
     katrilyon 776.4 trilyon lira artarak 84 katrilyon 360.4 trilyona çıktı. TL tasarrufların toplamdaki payı, yılbaşındaki yüzde 67.5'lik düzeyinden yüzde 70.2'ye çıktı. Dövizli tasarrufların payı ise yüzde 32.5'ten yüzde 29.8'e geriledi. 
     
     KAMU KAĞITLARI ÖN PLANA ÇIKIYOR 
     Tasarruflarda kamu kağıtları giderek ön plana çıkıyor. 
     Vatandaşlar, şirketler ve kuruluşların Hazine bonosu ve Devlet tahvili olarak değerlendirdikleri tasarruflar, sekiz ayda yüzde 23 oranında 12 katrilyon 288.4 trilyon lira artarak 65 katrilyon 615.8 trilyona çıktı. Kamu kağıtlarındaki reel büyüme yüzde 18.5 oldu. 
     Gerçek kişilerin kamu kağıtları portföyü 6 katrilyon 457.4 trilyon lira artarak 38 katrilyon 164.4 trilyona, 
     tüzel kişilerin portföyü 5 katrilyon 831 trilyon lira artarak 27 katrilyon 451.4 trilyona ulaştı. 
     
     TL MEVDUATLAR 
     En hızlı büyüme ise Türk Lirası mevduatlarda gözlendi. 
     TL mevduatlar, sekiz ayda büyük ölçüde İmar Bankası'nın kayıtdışı hesaplarının sisteme girmesiyle birlikte 18 katrilyon 455 trilyon artarak 94 katrilyon 132.1 trilyona çıktı. TL mevduatlar reel bazda yüzde 19.8 büyüdü. 
     TL mevduatların 58 katrilyon 69.3 trilyonu gerçek, 36 katrilyon 62.8 trilyonu tüzel kişilere ait bulunuyor. 
     Vatandaşın TL mevduatları 12 katrilyon 9.2 trilyon, tüzel kişilerin mevduatları 5 katrilyon 501.8 trilyon arttı. 
     
</TEXT>
</DOC>
