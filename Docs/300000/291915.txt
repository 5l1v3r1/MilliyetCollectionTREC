<DOC>
<DOCNO> 291915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/spor/yguven.html </URL>
<DATE> 2004/11/25/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Azmettiren medya mı 
</HEADLINE>
<TEXT>


Fenerbahçe sekiz yıl sonra Avrupa'da maç kazanmış... Şahane oynamış... Şampiyonlar Ligi'ni kaçırsa bile UEFA'ya kalmış... 
Bırak da keyfini sürelim, övelim, övünelim be dostum .. 
Ne gezer mikrofonda sayın Daum .. Kendisini eleştiren medyadan intikam almak peşinde. 
Bu arada tehdit niyetine salladığı müjde 
"Sezon sonu sözleşmem bitiyor, durumumu düşüneceğim". 
Hayırlı olsun. Hakkıdır düşünür Hatta, yeri ve zamanı olmasa da medyadan intikam almasını bile, bir noktaya kadar makul karşılarım. Ama lafı döndürüp dolaştırıp tribündeki cinayete getirmesini ve bu acı olayı yönlendirenin medya olduğunu ima etmesini reddederim, kınarım, ayıplarım. Şayet bir çeviri yanlışlığı yoksa, onu söyleyecek adam Daum değil, allame - i cihan olsa alnını karışlarım. 
"Zarf" ve "mazruf" 
Efendim, medya yalan haber yazıyormuş, bu haberlerle toplumda agresiflik oluşuyormuş. Gençler çileden çıkıyormuş, Beşiktaş tribünlerindeki müessif hadiseden "hepimiz" sorumluymuş uz . 
"Hepimiz" zarfı şovalyevari, lakin mazrufta yazan belli 
Medya... 
Daum'u eleştirip, asabını bozuyormuşuz. 
Fenerbahçe'ye zarar veriyormuşuz. 
Daha da vahimi, gençleri cinayete teşvik ediyormuşuz .. 
Sayın Daum .. Zavallı Cihat'ın kendi kanına baka baka bu dünyadan ayrılmasında bizlerin suçu ne kadardır bilemem ama, katili asıl motive eden iki şey kesin 
Uyuşturucu ve avanta para... 
İkisi de bizde yok... Bence onun örnek aldığı "hoca" başka... 
Sözlerinizi reddederim, kınarım, ayıplarım ve iade ederim. 

DİP NOT Bunları söylerken, "gazetecilerden" bahsediyorum spor medyasında şov dünyasının parçası olanlardan değil. Onları kınamıyorum. Başka türlü bir iş yapıyorlar ve hedef reytingse çok başarılılar. Ne kadar ciddiye alındıkları ise "alanların" sorunu. Ancak spor medyası, onları ileri sürerek kınanıyorsa, kabul etmiyorum. İsim rica ediyorum isim... Gazeteci ismi ve onun cinayete azmettiren cümlesi. İkisini bir arada hatırlamıyorum ben. 

'Ötme' vakti 

Oldum olası futbolla siyasetin, ateş ve barut kadar mesafeli durmasını düşünen, söyleyen, rica eden bir kişi olarak, neden Meclis Araştırma Komisyonu kurulmasında ısrar ettik .. 
Çünkü "tribünlere gitmeyelim" kampanyası açan meslektaşların ne kadar haklı olduğunu bilmekteydik. 
Lakin biz İstanbullar, şimdiye dek çok fazla mevziden geri çekildik. Parkları, kıyıları, meydanları, iskeleleri, hatta sokakları bile "illegal" vatandaşlara teslim ettik. Son kale stadlar kalmıştı. Orada da yenilmek üzereydik. Bir umut, siyasetin boynuna sarıldık. 
Şimdiiiii... Hani o, "bildiklerimi söylesem 8 şiddetinde deprem olur" havalarındaki şahıslar var ya... Kravatlı, eşofmanlı, düdüklü, kalemli işte onların fiyakalı son günleri. Göreceğiz bakalım komisyonda söylediklerini. 
Bizden tavsiye, varsa bildikleri döksünler komisyonun önüne. Öyle "kem küm, tanımıyorum, bilmiyorum" yaparlarsa, ipliklerini pazara çıkarmak boynumuzun borcu olacak. Muhatap, TBMM... Ötesi yok... Ötme vakti. 

Telegol'e hatırlatma 

Sparta Prag - Fenerbahçe maçının devre arasında, Telegol'ün haberciliği kutsanıyordu. Haksız da sayılmazlardı, en azından her hafta bir gündem yaratıyorlardı. Ankara 13. Asliye Hukuk Mahkemesi, MHK seçimini iptal etmiş bu sürecin ilk ip ucunu 22.08.2004 tarihinde Telegol vermişti 
"Kemal Ulusu dava açacak. Kazanabilir." 
Darılmasınlar ama, ben her hafta onları seyrediyorum... Onlar da Ters Köşe'ye bir göz atsalar, bu öngörünün ilk olmadığını bilirlerdi. Aşağıda 29.07.2004 tarihli Ters Köşe'den bir alıntı var. Ne kadar benziyor değil mi 

"MHK'nin ömrü ne kadar " 
.....Peki sayın Çelik'in MHK'si ne yapar .. Ya da daha doğru bir soru 
"Sabri Çelik MHK'sının ömrü ne kadar" 
Korkarım tasarruflarını tartışabileceğimiz vakti bulamayacağız bu MHK'nın. Sabaha karşı kurulan ve aceleden kural hataları ile gelen Çelik MHK'sına seçim kaybeden sayın Kemal Ulusu, Ağustos'un ortasına kalmadan davayı açacakmış. Ulusu'ya göre, yönetmelikteki "hakemlik mesleği dışında iki üye olmalı" kuralına uyulmamış. 
Avukatları davanın tek celsede Ulusu lehine biteceğinden eminmiş. 
Belki de en hayırlısı bu olacak. Bence eski hakem bir MHK Başkanı, ağzıyla kuş tutsa kimseye yaranamayacak. Medyadaki hakem kökenli yorumcular, her zaman "çömez" olarak gördükleri bu başkanları çok yıpratacak. Nitekim başladılar bile. Faal döneminde mutlaka ağır eleştiriler almış bir MHK Başkanı yerine, daha mesafeli kişilerin daha çok şansı var gibi geliyor bana. Düdük Hukuk'ta." 

Peki şimdi ne olacak bu MHK'nın hali .. Cemal Ersen kardeşim Ankara'dan bildirmiş "yakında MHK atama ile düzenlenecekmiş"... 
Ne var şaşıracak herkes hak ettiği idare şekliyle yönetilir. 

Demirören'in yeni dönemi 

Baştan söyleyeyim, "kan davası" peşinde değilim. O tuzağa düşmeyeceğim. Reytingi az olsa da, bu yazıyı okuyanları "tribün cinayeti" konusunda suçlu aramak yerine çözüme ortak olmaya davet edeceğim. 
Özellikle baştan söyledim piyasada çok daha gerilimli yazılar ve programlar var. Niyetiniz intikam ya da heyecansa şayet, bu yazıyla vakit kaybetmeyin. 
Her şeyden önce, Beşiktaş Kulübü'nü ve Başkanı Sayın Yıldırım Demirören'i üç maçlık cezaya verdikleri - daha doğrusu vermedikleri - tepkiden dolayı tebrik ederim. 
Hayır, hayır .. "Gerginliği onlar tırmandırdı". "Nerede kaldı cinayette bizim sorumluluğumuz yok laflar" falan demeyin. Emir "büyük yerden" de olsa, tansiyonu düşürmek ve bataklığı kurutmak için atılan her adımı alkışlarım ben. 
"Şayet futbol terörüne çare olacaksa maçlarımızı seyircisiz oynamakta bir sakınca görmeyiz" cümlesi ve "Cezamız bittiğinde ilk maçımıza yönetim olarak ailelerimizle geleceğiz" mesajı, sayın Demirören'in zafer sarhoşluğu ve gerilimlerle dolu kısa başkanlık döneminde, bir dönüm noktasıdır. 
Mecbur kaldıysa, mecbur bırakanı da tebrik ederim. Ben aklın yoluna dönen herkesi, akıllı kabul ederim, saygı duyarım. 

Çaresiz yöneticiler 
Zaten tüm yöneticilerin, Doğu'da eşkiyaya erzak vermek zorunda kalan çaresiz köylüden bir farkı olmadığını, devletin otoritesini arkalarında buldukları zaman kendilerini ve çok sevdikleri kulüplerini soyanlardan kurtulmak istediklerini bilmek için ekstra bir zekaya gerek yok. 
Bir de size açıkça söyleyeyim... Artık bunun ötesinde yol yok. 
Ya kulüplerin anahtarını tribün baronlarına teslim edecekler, ya da yasama ve yürütmenin de katıldığı bu operasyonla esaretten kurtulacaklar. Düğmeye basıldı. Ben suçlu aramak yerine suçun ortadan kaldırılması için katkı yapmayı tercih ederim. Onuruyla yaşamak isteyen herkese, aynı şeyi tavsiye ederim. 



</TEXT>
</DOC>
