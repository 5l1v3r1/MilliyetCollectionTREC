<DOC>
<DOCNO> 282507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonspo07.html </URL>
<DATE> 2004/10/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Galatasaray ile Trabzonspor, yarın 95. randevuda... 
</HEADLINE>
<TEXT>

     Galatasaray ile Trabzonspor, yarın yapacakları maçla 95. kez karşı karşıya gelecek. 
     2 ekip arasında bugüne dek yapılan 94 karşılaşmanın 41'ini Galatasaray, 31'ini ise Trabzonspor kazanırken, 22 karşılaşmada ise taraflar birbirlerine üstünlük sağlayamadı. 
     Lig, Türkiye Kupası, Cumhurbaşkanlığı Kupası, Başbakanlık Kupası, TSYD Kupası ve özel maçlar olmak üzere yapılan toplam 94 maçta Galatasaray 118, Trabzonspor ise 102 kez gol sevinci yaşadı. 
     
     LİGDE DE GALATASARAY ÖNDE 
     Galatasaray, lig maçlarında galibiyetlerde ezeli rakibi Trabzonspor'un 6 farkla önünde bulunuyor. 
     Ligde yapılan 60 karşılaşmanın 25'ini ''Cim Bom'' kazanırken, 19 maçta da gülen taraf Karadeniz ekibi oldu. 16 karşılaşma ise berabere sonuçlandı. 
     Lig maçlarında Galatasaray 73, Trabzonspor ise 66 gol attı. 
     2 takım arasında ligde geçen sezon yapılan maçlarda Trabzonspor deplasmanda 2-1, Galatasaray da Trabzon'da 4-2 galip gelmişti. 
     
     TRABZON'DAKİ LİG MAÇLARI 
     İki ekip arasında Trabzon'da yapılan lig karşılaşmalarında ise Trabzonspor, galibiyet sayısında rakibine üstünlük kurdu. 
     Trabzonspor, evindeki 30 maçta Galatasaray'ı 13 kez yenerken, ''Cim Bom'' ise bordo-mavilileri 10 kez yenmeyi başardı. Trabzon'daki 7 karşılaşma da beraberlikle sonuçlandı. 
     Trabzonspor'un kendi sahasındaki 36 golüne, Galatasaray da aynı sayıda golle karşılık verdi. 
     
     ''CİM BOM'' SON SEZONLARDA TRABZON'DA RAHAT 
     Galatasaray, Trabzonspor ile son 8 sezonda deplasmanda yaptığı maçlarda kaybetmiyor. 
     Sarı-kırmızılılar, ligde son 8 sezondur Trabzon deplasmanında rakibini 5 kez yenerken, 3 kez de berabere kaldı. 
     ''Cim Bom'', Trabzon'da en son yenilgisini 1995-96 sezonunda 4-1'lik skorla almıştı. 
     
</TEXT>
</DOC>
