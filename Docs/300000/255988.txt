<DOC>
<DOCNO> 255988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sontur45.html </URL>
<DATE> 2004/07/16/ </DATE>
<TIME> 23.05 </TIME>
<AUTHOR>  </AUTHOR>
<HEADLINE>
Çakıcı'nın kullandığı yeşil pasaportun sahibi Faik Meral İstanbul'da 
</HEADLINE>
<TEXT>

     Avusturya'da yakalanan Alaattin Çakıcı'nın yurtdışına kaçarken kullandığı yeşil pasaportun sahibi Faik Meral, İstanbul'a getirildi. 
     Meral, İzmir Emniyet Müdürlüğü'ndeki işlemlerinin tamamlanması ve Atatürk Eğitim ve Araştırma Hastanesi'nden rapor alınmasının ardından Adnan Menderes Havalimanı'nda, İstanbul'dan gelen polis ekibine teslim edildi. 
     THY'nin tarifeli uçağıyla 2 sivil polis eşliğinde elleri kelepçeli halde saat 22.30'da İstanbul'a getirilen Meral, uçaktan inerken görüntü almaya çalışan gazetecilere, ''Yeter artık. Rahatsız ettiniz'' dedi. 
     
     TURİST, İMZA İSTEDİ 
     Körükten geçirildiği sırada kameraların görüntülediği Meral'in ünlü biri olduğunu zanneden bir turist, imzalaması için elindeki kitabı Faik Meral'e doğru uzattı. Meral, turiste şaşkın bakışlarla karşılık verdi. 
     Gazetecilerin yönelttiği soruları yanıtsız bırakan Faik Meral, polis aracına bindirilerek, İstanbul Emniyet Müdürlüğü'ne götürüldü. 
     
</TEXT>
</DOC>
