<DOC>
<DOCNO> 258128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/guncel/axgun01.html </URL>
<DATE> 2004/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk halkı ABD'yle işbirliği istemiyor 
</HEADLINE>
<TEXT>


ODTÜ'nün araştırmasına göre ABD Başkanı Bush'un Türkiye ziyaretinden etkilenmeyen Türk halkı, ABD'nin yanı sıra İsrail ile işbirliğine de karşı çıkıyor, Büyük Ortadoğu Projesi'ne inanmıyor, Irak direnişini destekliyor 

ANKARA Milliyet 

ABD Başkanı George W. Bush'un, NATO Zirvesi dolayısıyla geldiği Türkiye'de, ziyaretinin son günü yaptığı konuşmada 'fon' olarak kullandığı cami ve köprü manzarası, dünyada yankı uyandırdı ancak Türk halkını etkilemedi. 
Pollmark Araştırma'nın ODTÜ Sosyoloji Bölümü öğretim üyeleri koordinatörlüğünde yaptığı araştırmada "ABD ile işbirliği yapılsın" diyenlerin oranı yüzde 9'da kaldı. Halkın yüzde 73'ü Türkiye'nin uzun vadeli çıkarlarını AB ile ilişkilerde gördüğünü söyledi. 

Irak direnişine destek 
Türkiye'nin dış politika tercihleri konusunda, kamuoyunun tutumunu belirlemek için yapılan araştırmanın sonuçları şöyle 
Araştırma, halkın yüzde 60'ının ABD'nin Irak operasyonuna karşı olduğunu gösterdi. Yüzde 42'lik kesimin de Irak'taki direnişi ve ABD güçlerine saldırıları desteklediği saptandı.Türk halkı Bush'un Büyük Ortadoğu Projesi'ne de inanmıyor. ABD'nin Ortadoğu'ya demokrasi getireceğine güvenenlerin oranı yüzde 16'da kaldı. Halkın yüzde 44'ünün ABD'yi, yüzde 34'ünün de İsrail'i bölgede barışa engel olarak gördüğü saptandı. 

AB desteği yüzde 73 
İstanbul'daki NATO zirvesi de halkın ittifak hakkındaki görüşlerini etkilemedi. "Sizce, NATO dünya barışına hizmet ediyor mu " sorusuna yüzde 50.8 "hayır" yanıtı çıktı. Çoğunluk NATO'yu ABD güdümünde gördüğünü, yüzde 51'lik kesimin de Türkiye'nin NATO operasyonlarına asker göndermesine karşı çıktığı tespit edildi.Araştırmaya göre halkın yüzde 73'ü AB üyeliğini destekliyor. AKP yüzde 79, DEHAP yüzde 88 ile en fazla AB yanlısı gruplar olarak öne çıkıyor. 

İsrail'e güven yok 
Halkın yüzde 75'i "İsrail'le işbirliğine ihtiyaç yok" diyor.İsrail'le askeri işbirliğinin düzeyini düşürmekten yana olan çoğunluk, bu ülkenin Kuzey Irak'ta bağımsız bir Kürt devletine destek vereceğini düşünüyor. "Sizce, İsrail PKK'yı destekliyor mu " sorusuna halkın yüzde 65'inin yanıtı "evet.""Farklı dil ve lehçelerde yayın yapılmasının Türkiye'nin bütünlüğü için bir tehdit oluşturup oluşturmadığına" ilişkin soruya da yüzde 62 oranında "hayır" yanıtı geldi. 

</TEXT>
</DOC>
