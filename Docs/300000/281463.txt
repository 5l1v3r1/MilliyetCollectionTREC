<DOC>
<DOCNO> 281463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sondun06.html </URL>
<DATE> 2004/10/19/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Bush ve Kerry'den birbirlerine yaylım ateşi... 
</HEADLINE>
<TEXT>

     ABD Başkanı George W. Bush ve Demokrat Parti başkan adayı John Kerry, 2 Kasım başkanlık seçimine iki haftadan daha az bir zaman kala, Irak savaşı ve terörizm konusunda birbirlerine ağır suçlamalarla saldırdı. 
     Cumhuriyetçi Parti'li Başkan Bush, rakibi Kerry'nin Irak'ta ''protesto ve yenilgiyi'' temsil ettiğini ve ülkeyi terörizme karşı savaşta büyük bir yenilgiye doğru götüreceğini savundu. 
     Bush, seçim kampanyasının sloganı haline gelen ''yanar-döner'' nitelemesini Kerry için tekrar kullanırken, bu kez Demokrat Parti'li başkan adayının Irak'ta geri çekilme stratejisini içerecek şekilde pozisyonunu tehlikeli bir yöne çevirdiğini kaydetti. Başkan Bush, ''Kerry, Irak'ta askerlerimizi geri çekme yönünde yapay takvimlerden bahsetti. Amerika'nın esas amacının, iş bitmese bile Irak'tan çekilmek olduğu sinyalini gönderdi'' dedi. 
     Kerry'nin yardımcılarından Mike McCurry, Bush'un New Jersey'deki bu konuşmasının, bugüne kadar Kerry'ye karşı gerçekleştirdiği en büyük saldırı olduğunu savundu. 
     Massachusetts Senatörü Kerry ise Bush'u, Irak Savaşı'ndaki ''acı gerçekleri, küstah bir kendini beğenmişliğin arkasına saklamakla'' suçladı. Kerry, Irak'ta Amerikalı askerlerin geçen kış, mühimmat sıkıntısı konusunda Pentagon yetkililerini uyarırken, Bush'un, askerlerin bütün ihtiyaçlarının karşılandığını savunduğunu söyledi. 
     John Kerry, Irak savaşına prensipte karşı çıkmamakla birlikte, kendisi başkan olsa Bush'un yaptığı gibi savaş için acele etmeyeceğini, dünya ülkelerini yanına alarak hareket edeceğini anlatıyor. 
     Kerry'nin başkan yardımcısı adayı John Edwards ise, başkan adaylarından daha sert konuştu. North Carolina Senatörü Edwards, ''Bush, Amerikan halkını, terörizme karşı savaşabilecek ve kazanabilecek tek kişinin kendisi olduğuna inandırmaya çalışıyor'' dedi. 
     ABD'de yapılan son kamuoyu yoklamaları, seçim gününün çok çekişmeli geçeceğine işaret ediyor. 
     Bu arada, en çekişmeli eyaletlerden Florida'da pazartesi günü erken oylamalar başlarken, elektronik makinalarda sorun yaşandığına dair şikayetler de geldi. Demokrat Parti milletvekili Shelley Vana, Palm Beach ilçesinde kendisine ulaşan oy pusulasında bir sayfanın eksik olduğunu belirterek, ''bu hiç de iyi bir başlangıç değil'' dedi. 
     Bush'un babası, eski ABD başkanı George Bush ve eşi Barbara da, Texas'ta erken oylarını kullandılar. Bu yıl 30 eyalet, oy kullanmayı teşvik için seçim gününden önce erken oylamaya imkan tanıyor. Erken oy kullanmak için seçmenlerin sadece kayıtlı olmaları yeterli görülüyor. 
     Hafta başında Kerry Florida'da, Bush ise New Jersey de seçim kampanyasına devam etti. Bush, Kerry'nin ''utanmaz korkutma taktiklerine'' başvurduğunu savundu. Kerry, Cumhuriyetçi Parti'nin yeniden kazanması durumunda sosyal güvenlik sistemini özelleştirmeyi planladığını savunmuş ve Bush kampanyası bu iddiayı reddetmişti. 
     
</TEXT>
</DOC>
