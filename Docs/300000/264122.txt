<DOC>
<DOCNO> 264122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sonsiy02.html </URL>
<DATE> 2004/08/17/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
MGK Genel Sekreterliğine ilk sivil isim Büyükelçi Alpogan 
</HEADLINE>
<TEXT>

     Milli Güvenlik Kurulu Genel Sekreterliği'ne Büyükelçi Mehmet Yiğit Alpogan atandı. 
     Cumhurbaşkanı Ahmet Necdet Sezer, Milli Güvenlik Kurulu Genel Sekreterliği'ne Büyükelçi Mehmet Yiğit Alpogan'ın atanmasını ilişkin kararnameyi onayladı. 
     Söz konusu karar, Resmi Gazete'nin bugünkü sayısında yayımlandı. 
     Büyükelçi Alpogan, MGK'nın ilk sivil genel sekreteri oldu. 
     
     ALPOGAN KİMDİR 

     MGK Genel Sekreterliği'ne atanan Türkiye'nin Atina Büyükelçisi Mehmet Yiğit Alpogan, Türk-Yunan ilişkileri ve Kıbrıs konularında etkili isimlerden biri olarak biliniyor. 
     Atina'da 2001 yılından bu yana büyükelçilik görevinde bulunan Alpogan, Dışişleri Bakanlığı'na 1968 yılında müşterek güvenlik işleri dairesinde aday meslek memuru olarak girdi. 
     Alpogan, aynı yıl askerlik hizmeti nedeniyle geçici bir süre ayrı kalmasının ardından, 1970 yılında uluslararası ekonomik kuruluşlar dairesinde görev yapmaya başladı. 
     Yiğit Alpogan, 1972'de Tokyo Büyükelçiliği'nde, 1975'de Lefkoşa Büyükelçiliği'nde çalıştıktan sonra, 1977'de Kıbrıs-Yunanistan Genel Müdürlüğü Kıbrıs Şubesi Müdürü, 1978'de bakanın özel kalem müdürlüğünde şube müdürü, 1979'da da Cenevre'de müsteşar düzeyinde daimi temsilci olarak görev yaptı. 
     Cenevre'deki görevinin ardından merkeze dönen Alpogan, 1983'de ikili ekonomik ilişkilerde daire başkanlığında bulundu. 
     Alpogan, 1985'de Türkiye'nin Lahey Büyükelçiliği'nde 1. Müsteşar olarak görev yaptıktan sonra, 1989 yılında denizcilik sorunları daire başkanlığına getirildi. 
     Atina Büyükelçiliği'nde 1991 yılında elçi-müsteşar olarak görev yapan Alpogan, ilk büyükelçilik görevini 1995'de Türkmenistan'ın başkenti Aşkabat'ta yerine getirdi. 
     Alpogan, 1998'de ikili siyasi ilişkiler ve denizcilik havacılık genel müdürlüğünde büyükelçilik görevinin ardından, 2000 yılında Dışişleri Bakanlığında müsteşar yardımcılığı yaptı. Alpogan, 2001 yılında da, halen bulunduğu Atina'daki büyükelçilik görevine başladı. 
     Evli ve iki çocuklu Alpogan, 1945 yılında Ödemiş'te doğdu. Ankara Üniversitesi Siyasal Bilgiler Fakültesi'nden mezun Alpogan, İngilizce ve Fransızca biliyor. 
     Çalışma hayatı boyunca Kıbrıs ve Yunanistan ile ilişkili çeşitli görevler alan Alpogan, Türk-Yunan ilişkileri ve Kıbrıs konularında etkili bir isim olarak biliniyor. 
     
</TEXT>
</DOC>
