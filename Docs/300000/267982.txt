<DOC>
<DOCNO> 267982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/dunya/axdun01.html </URL>
<DATE> 2004/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de çifte intihar terörizmi 
</HEADLINE>
<TEXT>


Ber Şeba'da HAMAS'ın 2 otobüse karşı düzenlediği bombalı saldırılarda 16 kişi öldü, 80 kişi yaralandı 

DIŞ HABERLER SERVİSİ 


İsrail, dün son 6 ayın en kanlı intihar saldırılarına sahne oldu. Güneydeki Ber Şeba kentinin işlek caddelerinden birinde, HAMAS örgütününe bağlı teröristler, birbirinden 100 metre uzaklıktaki 2 otobüse düzenledikleri bombalı intihar saldırılarında 16 kişiyi öldürüp, en az 80 kişiyi de yaraladılar. 
HAMAS'ın askeri kanadı İzzeddin El Kassam Tugayları'ndan bir kişi olaydan sonra AFP'yi arayarak, saldırıların geçtiğimiz ilkbaharda örgütün ruhani lideri Şeyh Ahmed Yasin ve onun yerine getirilen Abdül Aziz Rantisi'ye İsrail tarafından gerçekleştirilen saldırılara misilleme olarak düzenlendiğini belirtti. Saldırıyı düzenleyen teröristlerin de öldüğü bildirildi. 
Filistin kabine üyesi Saib Erekat, "Filistin Yönetimi, Filistinli ya da İsrailli olsun sivilleri hedef alan her saldırıyı kınamaktadır" dedi. İsrail Başbakanı Ariel Şaron ise terörizmle mücadele ederken bütün güçlerini kullanacaklarını kaydetti. 

Son 6 ayın en kanlı eylemi 

İsrail'in Necev Çölü'ndeki vaha kenti Ber Şeba'da itfaiye ekipleri, aynı caddede birbirlerine 100 metre uzaklıktayken saldırıya uğrayan otobüslerden birinde çıkan yangını söndürmek için müdahale ediyorlar. Ber Şeba intihar saldırılarına en az rastlanan yerler arasındaydı. 


</TEXT>
</DOC>
