<DOC>
<DOCNO> 265451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sondun10.html </URL>
<DATE> 2004/08/22/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Rumlardan gençlere Karpaz teşviki... 
</HEADLINE>
<TEXT>

     Kıbrıs Rum yönetimi, Dipkarpaz'da eylül ayında açılması beklenen Rum ortaokuluna yeterli sayıda öğrenci bulabilmek için bölgedeki Rum unsurunu güçlendirmeyi ve bu çerçevede Rum gençlerini Karpaz'a yerleşmeleri için teşvik etmeyi planlıyor. 
     Fileleftheros gazetesi, ''Genç Çiftler İçin Karpaz'a Teşvikler Hazır'' başlığıyla yayınladığı habere göre, Dipkarpaz'da Rum ortaokulunun açılmasından sonra genç Rum çiftlerin Karpaz'a yerleşmeleri için bazı teşvikler yapılacak. 
     Rum yönetimi Başkanlık Komiseri Pollakis Sarris'in gazeteye yaptığı özel açıklamada, Dipkarpaz ortaokulunun açılmasından sonra, genç çiftlerin Karpaz'a geri dönmelerine yönelik teşviklerin hazırlandığını söylediği belirtiliyor. Bu teşviklerin Rum Bilim adamları ve Zanaatkarlar Odası tarafından hazırlanarak, geçen mart ayında Rum yönetimine sunulan detaylı inceleme çerçevesinde yapılacağı kaydediliyor. 
     Gazeteye göre, ortaokulun açılmasını ''30 yıllık işgalden sonra ilk olumlu adım'' olarak niteleyen Sarris, ''mücadelelerini'' Karpaz'da yaşayan Rumlara ait evlerin ve kiliselerin tamiri konusunda sürdüreceklerini kaydetti. 
     
     OKUL İÇİN HAZIRLIKLAR 
     Sarris, ortaokulun açılması için her şeyin hazır olduğunu ileri sürerek, okulda eğitim verecek öğretmen sayısının 24, öğrenci sayısının ise 25-30 arasında olduğunu belirtti. 
     Rum yönetiminden normalde eğitim için ödenek alan Karpazlı ailelerin Karpaz'a döndükleri zaman da bu ödeneği alacaklarını söyleyen Sarris, okul binasındaki inşaat çalışmalarının yapılmasına yönelik izin talebinin geçen cuma günü sunulduğunu öne sürdü. 
     Sarris, Rum ortaokulun açılmasının siyasi anlamını gazeteye şu sözlerle anlattı 
     ''Bu büyük bir siyasi adımdır. Hükümetin daimi politikası, Karpaz'daki ve genel olarak işgal bölgelerindeki Elen unsurunu güçlendirmektir. Bunun, hükümetin büyük bir başarısı olduğuna inanıyoruz. Hükümet, görevini üstlendiği andan itibaren sürekli olarak Dipkarpaz ortaokulunun yeniden eğitime açılması konusunu sürekli olarak gündeme getirdi. Mücadelemizi, Dipkarpaz'da lise açılması için de sürdüreceğiz.'' Öte yandan, KKTC Dışişleri Bakanı ve Başbakan Yardımcısı Serdar Denktaş, Kıbrıs Rum yönetimi lideri Tasos Papadopulos'a okula ilişkin gönderdiği mektupta, Kıbrıs Rum Eğitim Bakanı Pefkios Georgiades'i şikayet etmişti. 
     Denktaş, mektubunda KKTC'nin gösterdiği tüm iyi niyet ve karşılık görmeyen girişimlerine rağmen Rum tarafının takınmış olduğu olumsuz tutum ve buna ilaveten yapılan yanıltıcı ve tahrik edici açıklamaların söz konusu okulun gelecek eğitim yılında açılması yolunda bir engel oluşturduğunu kaydetmişti. 
     
</TEXT>
</DOC>
