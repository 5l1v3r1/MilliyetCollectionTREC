<DOC>
<DOCNO> 256645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/dunya/adun.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'nın İslami Truva Atı korkusu 
</HEADLINE>
<TEXT>


Terör uzmanları, İslamiyete geçen on binlerce Avrupalının teröre karşı mücadelede gözden kaçan bir tehdit oluşturduğuna dikkat çekiyor 

DIŞ HABERLER SERVİSİ 


Avrupa'da en hızlı yayılan din olan İslamiyetin özellikle mevcut düzenden memnun olmayan gençler arasında rağbet görmesi güvenlik güçlerini alarma geçirdi. İstihbarat raporlarında, güvenlik güçlerinin radikal İslamcı örgütleri sıkı takibe alırken daha çok Arap kökenliler üzerinde durmasının bir güvenlik boşluğu yarattığına dikkat çekiliyor. Raporlarda, Müslüman ülke kökenliler yakından izlenirken din değiştirerek İslamiyete geçen Hıristiyan Avrupalıların gözden kaçırılmasının terörist saldırılar karşısında zaaf yarattığı vurgulandı. 
"New York Times" gazetesinin haberine göre, Avrupa'daki anti - terör güçleri, aileleri veya toplumla şu veya bu nedenle uyuşmazlık içinde düşen gençlerin hızla İslamiyete yönelmesi karşısında büyük bir şaşkınlık yaşıyor. Fransız iç istihbarat örgütünün tahminine göre, sadece Fransa'da 50 bin kişi din değiştirerek İslamiyeti seçti. 

'Ezilenlerin mücadelesi' 
Bunların hepsi terörizmi desteklemese bile bir bölümü mevcvut şiddet dalgasını "yoksul ve ezilenlerin, zengin ve güçlülere karşı mücadelesinde yeni bir trend" olarak görüyor. Nitekim İslami terör örgütlerine girerek terör bağlantılı suçlara bulaşan bir dizi din değiştirmiş Avrupalı genç yakalanarak tutuklandı. 
Fransız terör uzmanı Jean Luc Marret, bu gençlerin İslamcı terör örgütlerine büyük avantajlar sağladığına işaret ederek, "Din değiştiren militanlar lojistik destek sunmak bakımından cihadçı çevrelere hayati hizmetler veriyorlar. Operasyonel anlamda da çok kullanışlılar" dedi. 
İslamiyeti seçen Avrupalılar sınırlardan kolaylıkla geçiyor, güvenlik güçlerinin şüphesini çekmeden terörist gruplara araç gereç, kalacak yer temin ediyor. 


</TEXT>
</DOC>
