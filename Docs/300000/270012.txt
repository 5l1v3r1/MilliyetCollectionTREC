<DOC>
<DOCNO> 270012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sondun44.html </URL>
<DATE> 2004/09/08/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Fransız gazetecileri kaçıran grup, fidye talebini reddetti 
</HEADLINE>
<TEXT>

     Irak'ta 2 Fransız gazetecinin kaçırılmasını üstlenen Iraklı grup, rehinelerin salıverilmesi için fidye talebinde bulunduklarını reddetti. 
     Bir internet sitesinde Fransız gazetecilerin kaçırılmasını üstlenen ''Irak İslami Ordusu'' grubu adına yayınlanan açıklamada, rehineler için 5 milyon dolarlık fidye talebinde bulunulduğu ve taleplerinin karşılanması için 48 saat süre tanındığı yönündeki haberler yalanlandı. 
     Açıklamada, kendilerine atfedilen taleplerin ''kesinlikle doğru olmadığı'' ifade edildi. 
     Irak'taki Fransız gazetecileri kaçıran örgüt Irak İslam Ordusu adına olduğu ileri sürülen ve yine bir internet sitesinde önceki gün yayınlanan bir başka açıklamada, rehinelere karşılık 5 milyon dolar, El Kaide lideri Usame bin Ladin'in bir süre önce Batı ülkelerine yaptığı ateşkes teklifinin kabulü ve Irak'ta ticari ya da askeri bağlantılar kurmama taahhüdü istenerek, taleplerinin karşılanması için 48 saat süre tanındığı kaydedilmişti. 
     Söz konusu açıklamaların gerçekten Fransız gazetecileri kaçıran gruba ait olup olmadığı teyit edilemiyor. 
     Le Figaro gazetesinden Christian Chesnot ve Radio France için çalışan Georges Malbrunot'tan en son 19 Ağustosta haber alınmış, gazetecileri kaçıran örgütün ilk önce Fransa'daki okullarda türban yasağının kaldırılmasını talep ettiği açıklanmıştı. 
     
</TEXT>
</DOC>
