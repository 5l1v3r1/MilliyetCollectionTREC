<DOC>
<DOCNO> 252096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sondun08.html </URL>
<DATE> 2004/07/01/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
NYT'nin ''soykırım'' ifadesi kullanacağı iddiası Ermeni propagandasıymış 
</HEADLINE>
<TEXT>

     
     Bülent Keneş bildiriyor 
     

Ermeni soykırım iddiaları konusundaki yazı ve haberlerinde ''Ermeni soykırımı'' ifadesini kullanma kararı aldığı iddia edilen ABD'nin etkili gazetesi New York Times'ın, böyle bir uygulamasının bulunmadığı ve bu yöndeki haberlerinse tamamen Ermeni propagandası olduğu bildirildi. 
     Türk-Amerikan Dernekleri Federasyonu Başkanı Ata Erim tarafından yapılan açıklamaya göre, New York Times editörü ve gazetenin ombudsmanı olan Daniel Okrent ile görüşen dört kişilik federasyon heyeti, Türk toplumunun bu konudaki itiraz ve şikayetlerini gazete yönetimine iletmesi üzerine olay açıklığa kavuştu. 
     Erim açıklamasında, ''New York Times gazetesinin 'Ermeni soykırımı iddiaları' yerine sadece 'Ermeni soykırımı' ibaresini kullanacağına dair haberler üzerine gazeteye mektup yazdık ve görüşme talebinde bulunduk. Federasyon'a gönderilen gazetenin cevabi mektubunda, görüşme talebimiz kabul edildi. Gerçekleşen bu görüşmede, Okrent'e Türklerin ve Türk-Amerikan toplumunun bu iddialardan duyduğu rahatsızlığı ilettik ve kendisine bu konudaki doküman ve kitapları sunduk'' dedi. 
     Çok olumlu bir havada görüşülen Okrent'in, bu kitapları ve dokümanları okuyacağını ve gazetenin diğer yazarlarının da istifadesine sunacağını belirttiği kaydedilerek, bu vesileyle bir yanlış anlaşılmayı da düzeltme ihtiyacı duyduğu bildirildi. 
     Okrent, Türk heyetine, Ermeni gazetelerinde iddia edildiği gibi New York Times'ın konuyla kararının, ''bundan sonra 'genocide - soykırım' ibaresi kullanılacak'' şeklinde olmadığını, kararın ''isteyen yazarın 'soykırım', isteyen yazarın da 'allegations - iddialar' ibaresini kullanabileceği'' şeklinde olduğunu söyledi. 
     
</TEXT>
</DOC>
