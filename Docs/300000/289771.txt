<DOC>
<DOCNO> 289771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sondun19.html </URL>
<DATE> 2004/11/18/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Ölüm tehdidi alan Belçikalı senatör saklanıyor 
</HEADLINE>
<TEXT>

     Belçika'da bir kadın senatör, ölümle tehdit edildiği gerekçesiyle ''saklama'' ve ''koruma'' altına alındı. 
     Flaman Sosyalist Parti SPA üyesi olan Fas asıllı Mimount Bousakla'nın, aşırı dinci Müslümanlar tarafından tehdit edildiği, bu tehditlerde kendisine ''törenle infaz edileceğinin'' söylendiği belirtiliyor. Güvenlik birimleri, söz konusu tehditlerin çok ciddiye alındığını duyurdular. 
     Anvers kenti senatörü Bousakla 32 , Hollanda'da öldürülen film yapımcısı Theo van Gogh'a yapılan saldırının Belçika'daki Müslümanları temsil eden bir kurum tarafından kınanmamasını eleştiren açıklamalar yapmıştı. 
     Bousakla, yazdığı bir kitapta da Fas ve Belçika kültürlerinin farklılıklarını ele almış, Arapların kadın haklarına yaklaşımlarını, genç kızların zorla evlendirilmelerini, Arap erkeğinin toplumdaki rolünü eleştirmişti. 
     Aldığı ölüm tehditlerinin ardından evinden ayrılan ve gizli tutulan bir yerde polis himayesinde yaşayan senatör, Senato'ya da güvenlik görevlileri eşliğinde gidiyor. 
     Belçikalı yetkililer, Hollanda'da yaşanan olaylar ve bunların Belçika'daki yansımalarını dikkate alarak tedbirli olunduğunu, Bousakla'ya yönelik tehditlerin ciddi görüldüğünü, olayla ilgili araştırma ve soruşturmanın sürdüğünü bildirdiler. 

     
</TEXT>
</DOC>
