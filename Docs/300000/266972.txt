<DOC>
<DOCNO> 266972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sontur28.html </URL>
<DATE> 2004/08/27/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Organlarıyla 5 kişiye hayat verecek... 
</HEADLINE>
<TEXT>

     Çanakkale'de, beyin ölümü gerçekleşen bir kişinin kalbi, böbrekleri, karaciğeri ve pankreası, ailesi tarafından bağışlandı. 
     A.A muhabirinin edindiği bilgiye göre, Çanakkale'nin Yenice İlçesi'nde marangozluk yapan İhsan Bilgen 44 , iki gün önce evinde fenalaşarak bayıldı. Ailesi tarafından Çanakkale Devlet Hastanesi'ne getirilen Bilgen'in, beyin kanaması geçirdiği belirlendi. Yoğun bakımda iki gün kalan Bilgen'in, bugün beyin ölümü gerçekleşti. 
     Çanakkale Devlet Hastanesi yönetimi, Bilgen'in ailesine, organların bağışlaması konusunda taleplerini iletti. 
     İhsan Bilgen'in kardeşi Mustafa Bilgen, kendilerine böyle bir talep gelince, aile içinde yaptıkları görüşme sonunda, ağabeyinin kalbini, böbreklerini, karaciğerini ve pankreasını bağışlama kararı aldıklarını söyledi. 
     İhsan Bilgen, bu kararı almalarında hergün televizyonlarda izledikleri organ nakli bekleyen hastaların görüntülerinin etkili olduğunu belirterek, ''Ağabeyim genç yaşta öldü. İki çocuğu vardı. Büyük üzüntü içindeyiz. Ancak bağışladığı organlarla 5 kişiye hayat verecek. Bu olay, üzüntümüzü biraz olsun hafifletiyor'' dedi. 
     Operasyon için İstanbul Koşuyolu Kalp Hastanesi'nden gelen Op. Dr. Başar Sareyüpoğlu, kalbin, Hasan Arabacı aldı hastaya nakil edileceğini bildirdi. 
     Dr. Sareyüpoğlu, kalbin 4 saat içinde nakil edilmesi gerektiğini belirterek, ''Özellikle kalp nakillerinde zamanın büyük önemi var. Karayoluyla bunu İstanbul'a götüremezdik. Bu nedenle Kara Kuvvetleri Komutanlığı'na ait bir helikopterle kalbi İstanbul'a götüreceğiz'' dedi. 
     Bilgen'in, böbrek, karaciğer ve pankreasının da İzmir Ege ve Dokuz Eylül Üniversitesi hastanelerine götürüleceği bildirildi. 
     
</TEXT>
</DOC>
