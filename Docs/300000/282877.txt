<DOC>
<DOCNO> 282877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/yazar/civaoglu.html </URL>
<DATE> 2004/10/24/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Fındık Ceviz kırmak 
</HEADLINE>
<TEXT>


Hakkı Devrim'in - tiryakisi olduğum - köşesinde okudum. İshak Alaton, ona "84'ümde ceviz kıracağım" diye yazmış. "Hakkı Devrim benden 2 yaş genç... Genç adama yakıştı mı Yaştan kurudan bahsetmek biraz ayıp olmuyor mu " satırlarıyla çıkışmıştı. 
Diğer kalitelerinin yanı sıra, İshan Alaton Türkçeyi de iyi kullanan yaşam bilgelerindendir. 
"84'ünde ceviz kırmak" kararlılığını yansıtırken, " 76 yaşında olduğunu ve bir ceviz ormanı için fideler diktiğini" de belirtmiş. 
Anlayana artık... 
Hanımların fındık kırmaları için de bir "fındık fideliği" oluştursa... 

Yaşlanmak yaş almak 
Akıp geçen yıllar "ihtiyarlamak" kaygılarını da birlikte taşır ve insan ruhuna yığar. 
"İhtiyarlamak" kabusunu, iliklerine kadar hissetmek veya hiç tanımamak, o yığına nasıl baktığınıza göre değişir. 
"İhtiyarlamak" en kötüsü. 
Oysa... 
"İhtiyarlamadan yaşlanmak" da var. 
Bu daha az kötü olanı. 
İyisi... 
"Yaş almaktır"tır. 
O bakış açısıyla, her doğum günü kutlaması, her alınan yaş, hayat sevinciyle kucaklanabilir. 
Ama... 
En iyisi yıllar geçse de "yaşsız" olmaktır. 
Buna Fransızlar "sans age" derler. Kelimenin İngilizcedeki karşılığı "ageless". 
Böyle "yaşsız" insanlar çoktur. 
30'undadır ama, 18'inde ya da 23'ünde de sanabilirsiniz. 
Olgunluk düzeyi 50'sinde de olabilir. 
Dahası, onun yaşını düşünmezsiniz bile. 
Bir başkası, 50'sinde, 60'ında, 70'inde, daha yukarı yaşlardadır, öylesine yaşam doludur ki, onun kaç yaşında olduğu düşüncesi aklınıza hiç uğramaz. 

Güzel çirkin 
Bazı insanların "güzel" mi, "çirkin" mi oldukları da göz ve beyin coğrafyası dışındadır. Öyle auroları vardır ki, manyetik alana girildiğinde böyle sorular zihin gündeminden kaçışır. 
Hafızamda İsmet İnönü, Vehbi Koç, Bertrand Russell, Einstein, Golda Meir böyle "iz"lerden bırkaçı. Kimileri buna "entelektüel güzellik" de diyor. 
Ama... 
Galiba daha fazla bir şeyler de var. 
Ecevit'in "Pülümürlü Kadın" dizelerinde bu "simgesel" olarak hissedilir. 
Pülümür'ün yaşsız kadını 
"Pülümür'ün bir dağ köyünde gördüm onu 
Yaşını sordum, bir giz gibi güldü 
Kimi seksen dedi köylülerden, kimi yüz 
Yüzüne baktım... Bir giz gibi güldü. 
Bir asa vardı elinde 
Bir solmuş krallığın 
Kadifeden harmanisi üzerinde 
Bir Hititliydi o, bir Selçuklu 
Bir Ermeni'ydi, bir Kürt'tü 
Bir Türk... 
Yaşını sordum, bir giz gibi güldü 
Koluma girdi bir soylu kadınca 
Tozlu köy yolunda sürükleyerek eteğini 
Beni tek gözlü sarayına götürdü 
Köy yapısı kulübesinin 
Zamanı onda yitirdim ben 
Yitik zamanlara onda eriştim 
En soylu yoksulluğun toprak döşeli sarayında 
Bir taç gibi kondu başıma Türkiyeliliğim." 
....... 

Masadan kalkmayı bilmek 
Ancak, "ihtiyarlamadan" sadece "yaş almış", ya da "yaşsız" kalmayı başarmış olsa da kişi, "hayat sahnesinde durması gereken yerinin" bilincinde ve bilgeliğinde olmalıdır. 
"Karakter" rolü yerine "genç başoyuncu" olmaya kalkışırsa, "yaşsız" değil "trajikomik" olur. Zaten, "yaşsız" olmayı ya da "ihtiyarlamadan" sadece "yaş almayı" başarabilmiş insanlar da, hayat sahnesindeki yerlerini yıllara göre algılayabilmiş ve değiştirebilmiş bilgelerdir. 
Yazıyı, Charles Aznavour'un unutulmaz şarkısı "il faut savoir bilmek gerekir" den" bir dizeyle noktalayalım 
"il faut savoir 
quitter la table 
lorsque l'amour 
est desservi. 
Aşk servisi bittiğinde masadan kalkmayı bilmek gerekir. " 
........ 
Masadan kalkan, masa arkadaşlarıyla bir sohbet köşesinde koltuklara gömülüp kahvesini, konyağını yudumlayabilir. 
"Yaşsız" kalmayı keyifle sürdürebilir. 
Kimilerine yeni masalar da kurulur. 
Ceviz ağaçları hiç kurumasın. 
Kadınların "fındık kırmaları" için de fındık ağaçları... 



</TEXT>
</DOC>
