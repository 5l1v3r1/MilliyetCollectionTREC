<DOC>
<DOCNO> 254236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sonyas10.html </URL>
<DATE> 2004/07/09/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Müzedeki antika otomobiller, parasızlıktan satılacak 
</HEADLINE>
<TEXT>

     Rusya'da bir antika otomobil müzesinin, içine düştüğü maddi sıkıntılar nedeniyle elindeki benzersiz otomobil ve motosiklet koleksiyonunu satışa çıkarmaya hazırlandığı bildirildi. 
     Rus NTV televizyonunda yer alan habere göre, Rusya'nın uzak doğusundaki Vladivostok kentindeki müzenin elektriği, ödenmemiş faturalar nedeniyle geçen günlerde kesildi. 
     Müzenin faaliyetini sürdürebilmesi için çalışanların masrafları kendi cebinden ödediği belirtilen haberde, müzenin elektrik faturalarını ödeyebilmek için İkinci Dünya Savaşı'ndan kalan bir Amerikan Jeep'i ve Nazi Almanyası'na ait bir Zuendapp motosikleti özel koleksiyonculara satmak zorunda kaldığı kaydedildi. 
     Müzenin yöneticisi Nikolay Şulzitski, koleksiyondan diğer parçaları da satmamaları halinde müzeyi kapatmak zorunda kalacaklarını belirterek, ''Her şeyin normal çalışması için aylık 150 bin rubleye yaklaşık 5 bin dolar ihtiyacımız var. Bu miktar bizim karşılayamayacağımız kadar fazla'' dedi. 
     Kışın karşılarına çıkacak ısınma faturalarını düşünmek bile istemediklerini ve bu faturaları ödemelerinin mümkün olmadığını belirten Şulzitski, başka antika parçaları da satmak zorunda kalacaklarına emin olduğunu söyledi. 
     Vladivostok'taki antika otomobil müzesinde Harley Davidson marka motosikletlerinin nadir modellerinden, Stalin döneminde makam aracı olarak kullanılan otomobillere kadar 20. yüzyıla ait parçalar bulunuyor. 
     Şulzitski bir Japon vatandaşının 1928 yılından kalma 1 Japon motosikleti için geçen günlerde 1 milyon dolar teklif ettiğini söyleyerek, ''Bize adresini bıraktı'' diye konuştu. 
     
</TEXT>
</DOC>
