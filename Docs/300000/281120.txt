<DOC>
<DOCNO> 281120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/spor/spo15.html </URL>
<DATE> 2004/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Minderde 4 altın 

20. Uluslararası Cumhuriyet Kupası'nda Türk sporcular 4 altın, 6 gümüş ve 7 bronz kazandı. İstanbul Burhan Felek Spor Salonu'nda yapılan dünkü finallerde grekoromende Adem Zengin, Sadin Bakır ve Ali Akkaya, serbestte de Salih Erinç şampiyonluğa ulaştı. Takım sıralamasında ise grekoromende İstanbul Karması, serbestte ise İran ilk sırayı aldı. 

Kutluay'dan 7 sayı 

SEATTLE Supersonics ile üçüncü hazırlık maçına çıkan İbrahim Kutluay, 21 dakikada 7 sayı attı, takımının Phoenix Suns'a 99-93 yenilmesine engel olamadı. İbrahim, Phoenix Suns karşısında 3 ribaund ve 4 asistlik bir performans sergiledi. Gürcü asıllı Türk vatandaşı Zaza Pachulia da takımı Milwaukee Bucks'ın, Denver Nuggets'ı 93-91 yendiği maçta 21 dakikada 11 sayı kaydetti. 

İlios birinci 

ERA Bodrum Yelken Kulübü'nün düzenlediği 16. Bodrum Kupası Uluslararası Yelkenli Ahşap Yat Yarışı başladı. Karaada önünden başlayan Bodrum - Bodrum etabında resmi olmayan sonuçlara göre birinci İlios, ikinci Carpe Diem, üçüncü ise Kotchero-2 isimli yatlar oldu. 

15'lik şampiyon 

WİMBLEDON'DA 17 yaşında zirveye adını yazdıran Rus tenisçi Maria Sharapova'nın ardından 15 yaşındaki Çek raket Nicole Vaidisova da Taşkent Açık Tenis Turnuvası'nda şampiyon oldu. Fransız rakibi Razzano'yu 2-1 yenen genç tenisçi, 140 bin dolar ödülün de sahibi oldu. 

Zirvenin adı Rossi 

DÜNYA Motosiklet Şampiyonası'nda mutlu sona yine İtalyan Valentino Rossi ulaştı. Yamaha takımı adına yarışan Rossi, ilk ikiye girmesinin yeterli olduğu Avustralya Moto GP'de İspanyol Sete Gibernau'yu son turda geçerek hem bu yarışta birinciliği kimseye kaptırmadı, hem de üst üste dördüncü kez dünya şampiyonluğunu ilan etti. 

Kocatürk'ten bronz madalya 

MACARİSTAN'DA yapılan Dünya Gençler Judo Şampiyonası'nda, milli sporcumuz Gülşah Kocatürk, artı 78 kiloda bronz madalya kazandı. Şampiyonanın son gününde tatamiye çıkan Kocatürk, Güney Koreli rakibini yendikten sonra bronz madalya için Alman Franciska Honig ile mücadele etti. Bu müsabakayı da kazanan judocumuz, Budapeşte'de ülkemize tek madalyayı kazandırdı. 


</TEXT>
</DOC>
