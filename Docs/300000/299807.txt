<DOC>
<DOCNO> 299807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun38.html </URL>
<DATE> 2004/12/22/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Irak'taki en büyük ABD firmalarından biri ülkeyi terk etti 
</HEADLINE>
<TEXT>

     Irak'ın yeniden inşasından sorumlu en büyük yüklenici Amerikan firmalarından birisi olan Contrack International Inc. bu ülkeyi terk etti. 
     Los Angeles Times gazetesinin haberine göre, merkezi Virginia eyaletinin Arlington kenti olan şirketin Başkanı Karim Camel-Toueg, Irak'tan çıkmalarına gerekçe olarak güvenlik giderlerinin yüksekliğini gösterdi. 
     Irak'ta 2004'te verilen 12 büyük ihaleden birisi olan 325 milyon dolar değerindeki ulaşım ağı şebekesinin yeniden inşası projesini yürüten şirketin Başkanı Toueg, ''Artık hareket edemediğimiz bir noktaya gelmiştik'' dedi. 
     Gazetenin haberine göre, resmi kaynaklar, şirketin çekilme kararını Kasım ayında Amerikan hükümetiyle birlikte aldığını, ancak bugüne kadar kamuoyuna duyurulmadığını belirttiler. 
     Contrack şirketinin şimdiye dek Irak'tan çekilen en büyük yüklenici firma olduğunu belirten Amerikalı yetkililer, bu şirketin kararına karşın Irak'ın yeniden inşasının etkilenmeyeceğini ve bu firmanın yerine yeni bir ihale açılacağını kaydettiler. 
     Amerikalı yetkililer, böylesi büyük bir şirketin Irak'tan çıkma kararının önemli bir kayıp olmadığını savunmalarına karşın, uzmanlar farklı bir görüş ortaya koyuyor. 
     Washington'daki Brooklin Enstitüsü'nden Michael o'Hanlon, ''Bu çok kötü bir işaret'' diye konuştu. 
     Gazetenin haberine göre, Contrack şirketine Irak'taki 8 aylık çalışmasına karşılık 30 milyon dolar ödeme yapıldı. Yüklenici firma bu zaman zarfında, inşaat yerlerinin belirlenmesi ve fizibilite çalışmaları yaptı. 
     
</TEXT>
</DOC>
