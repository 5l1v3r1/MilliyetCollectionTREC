<DOC>
<DOCNO> 283614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/magazin/amag.html </URL>
<DATE> 2004/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Oscar'a kadar durmak yok 
</HEADLINE>
<TEXT>


Yılmaz Erdoğan, "Türkiye'deki hedeflerime ulaştım, sırada yurtdışı var. Bir film yapacağız, bir sürü dalda Oscar'a aday olacak" diyor 

Ali Eyüboğlu 

Hollywood Film Festivali'ne katılan ilk Türk filmi olan 'Vizontele Tuuba'nın yazarı, yönetmeni, yapımcısı ve başrol oyuncusu Yılmaz Erdoğan, dünya sinemasının starlarıyla aynı halıda yürüyüp, aynı havayı teneffüs edince hedefini büyüttü. Erdoğan, gözünü sinema dünyasının en büyük ödülü 'Oscar'a dikti. Üstelik Erdoğan'ın düşü, bir değil, 'bir sürü dalda' Oscar'a aday olacak bir film yapmak. 
Kariyer planını "35 yaşına kadar Türkiye'deki hedeflerine ulaşmak, ikinci yarıda da dünyaya açılmak" üzerine yaptığını açıklayan Erdoğan, kısa vadede hayata geçireceği projelerini şöyle sıraladı 
"Şiir albümümü tamamladım, yakında çıkacak. Demet Akbağ'la oynayacağımız 2 kişilik bir oyun yazdım, 'Haybeden Gerçeküstü Konuşmalar' kitabımın oyunu bu. Kendime tek kişilik bir oyun yazıyorum, adı 'Yılmaz Erdoğan Kişisel Gelişim Semineri'. İkisi de yaza hazır olacak. 2005'te sinema sezonuna yetiştirmek istediğimiz 3 film var 'Kalpsiz Adam', 'Sen Hiç Ateşböceği Gördüm mü ' ve 'Organize Suçlar'. Filmlerden birinde oynamayacağım." 
Peki, hedeflerine ulaşmak için iyi para kazandığı dizi oyunculuğuna ara veren Erdoğan'ın 'Oscar' hayali nasıl gerçekleşecek Ayrıntıları söyleşide 

Hollywood'da neler yaşadınız 
- Girer girmez, hayatımı her şeyde olduğu gibi 2 perde olarak düşündüm. Türkiye'de 35 yaşıma kadar bir hedefim vardı, ona ulaştım. 'İkinci perde'de ise uluslararası hedefe ulaşmak lazım. Onun ilk gecesiydi sanki. Kırmızı halıda yürüyünce, seni muhatap aldıklarını görüyorsun. Bu daveti 'Sen de bizim mesleğimizin erbabısın, gel bizimle yemek ye' diye algıladım. Bir dahakinde yemekle yetinmeyi düşünmüyorum. Filmimiz yarışıyorsa, kazanmamız lazım. 

Tanışıp el sıkıştığınız ünlü oldu mu 
- Yok ama salon çok güzeldi. Biri 'Pardon birader' diyor, bakıyorsun Harrison Ford. Leanordo'yu görüyorsun. Şunu tespit ettim, Oscar hayallerimiz var, eğer onlarla birlikte yapmazsan sana hiçbir şey vermiyorlar. Yani büyük bir stüdyo, Miramax ya da bizzat Mel Gibson ortak olmazsa sana Oscar moskar vermiyorlar. Sadece iyi hazırlanmış filmlere bakıyorlar, ben de hazırlanıyorum. 

'Kalpsiz Adam'la mı 
- 6 yıldır üzerinde çalıştığım bir proje var Çanakkale Savaşı ile ilgili. Mel Gibson, Nicole Kidman, Russell Crowe gibi arkadaşların hepsi Avustralyalı. Senaryoyu pürüzsüz hale getirdiğimde temaslara başlayacağım. 

Filmin adı ne 
- Aklımda şöyle bir kelime var, 'Geçemezsiniz'. Altında da bu yazı var 'Çünkü biz istemiyoruz'. 

Ne zaman hayata geçer, maliyeti nedir 
- Oscar'ların bir sürüsüne aday olan bir film olsun istiyorum. Mel Gibson ile konuşmadık ama kendisinin de meşhur olduğu filmdir 'Gelibolu'. 

'Geçemezsiniz'i kimlerle ortak yapmayı planlıyorsunuz 
- Savaşı kimler yapmışsa filmini de onlar yapmalı. Avustralyalılar, İngilizler, Yeni Zelandalılar, Almanlar ve biz. Asıl mesele bizimle Anzaklar, Yeni Zelandalılar arasında. Onlarla birlikte yapmamız demek, bir Amerikan firmasının da devreye girmesi demek. 100 milyon dolar gibi bir bütçeden bahsediyorum. Kimse olmazsa biz bu filmi kendimiz yaparız. Türkiye'nin yıllık Tanıtım Fonu 50 milyon dolar. Herkes buna gönül koyarsa olur. 

Filmde Atatürk rolü için kimi düşünüyorsunuz 
- Mustafa Kemal savaşın starı. Kimi oynatırım, hiç bilmiyorum. Atatürk'ü kişileştirmek öyle zor ki, Ama hiç tartışmasız bir Türk olacak. 


</TEXT>
</DOC>
