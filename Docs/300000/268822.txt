<DOC>
<DOCNO> 268822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur16.html </URL>
<DATE> 2004/09/03/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Eşi ile küçük kızı serbest bırakılan Doğan, büyük kızı için endişeli... 
</HEADLINE>
<TEXT>

     Kuzey Osetya'daki rehin alma olayında eşi ile küçük kızı dün serbest bırakılan, ancak 9 yaşındaki kızı halen rehineler arasında olan Seyfi Doğan, ''Durum düne göre biraz daha iyi, silah sesleri azaldı'' dedi. 
     AA muhabirinin telefonla görüştüğü Seyfi Doğan, yüzlerce kişinin rehin tutulduğu okulda halen büyük kızı Alana'nın da bulunduğunu söyledi. 
     Evinin rehin alma olayının gerçekleştiği okulun çok yakınında olduğunu ve içeride olan bazı şeyleri görebildiğini anlatan Doğan, eşi Anetta Gadiava ile 1 yaşındaki kızı Milena Doğan'ın dün serbest bırakıldığını hatırlattı. 
     Doğan, rehin alma olayını gerçekleştirenlerin ilk etapta eşi ve küçük çocuğunun da aralarında bulunduğu meme emen küçük bebeği olanları, ardından da 26 kişiye serbest bıraktığını bildirdi. 
     Seyfi Doğan, ''Büyük kızımı halen serbest bırakmadılar. Eşim, serbest kalmadan önce 'ben kalayım çocuklarımı bırakın' demiş. Ancak onlar kabul etmeyip 'sen küçük kızını al git. Seni zaten çocuğun küçük olduğu için bırakıyoruz' demişler'' şeklinde konuştu. 
     Rehin alma olayının sürdüğü okuldaki son duruma ilişkin soru üzerine de Doğan, ''Evim, olay yerinin hemen karşısında. İçeride olan bazı şeyleri görebiliyorum. Durum düne göre biraz daha iyi, silah sesleri azaldı. Dün bu sesler daha yoğundu. Ama halen silah sesleri geliyor. İçeridekilerin tuvalet gibi bazı ihtiyaçlarını karşılamasına izin veriliyor'' dedi. 
     
     ''KÖTÜ MUAMELEDE BULUNULMAMIŞ'' 
     Doğan, ''eşinin kendisine olayla ilgili olarak ne anlattığı'' sorusunu ise şöyle yanıtladı 
     ''Rehineleri önce okulda bir salona toplamışlar, daha sonra çok kalabalık olduğu için küçük bebeği olanlar bir koridora alınmış. Darp, işkence veya kötü muamelede bulunulmamış. Ama sadece 'bakın sizi kimse arayıp sormuyor' demişler.'' Eşinin ''rehin alanların bir bölümünün Çeçen aksanıyla konuştuğunu ve 'Çeçen tutsakların serbest bırakılmasını' istediklerini'' anlattığını kaydeden Seyfi Doğan, ''Rus yetkililerin kendilerine herhangi bir açıklama yapıp yapmadıkları'' yolundaki soru üzerine de, ''Bu benim için çok önemli değil. Benim için önemli olan burası. Ben burada kızıma daha yakınım'' dedi. 
     Doğan, ''Türkiye'den Dışişleri Bakanlığı yetkililerin kendisini arayarak, 'bir isteğinin olup olmadığını' sorduklarını'' sözlerine ekledi. 
     
</TEXT>
</DOC>
