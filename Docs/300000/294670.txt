<DOC>
<DOCNO> 294670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/spor/ykocaomer.html </URL>
<DATE> 2004/12/04/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Beşiktaş ve engelliler sporu 
</HEADLINE>
<TEXT>



Erdem Göksel tarafından Beşiktaş Engelliler Spor Kulübü olarak faaliyete başlayan ve o zamanki, başta Serdar Bilgili olmak üzere, tüm Beşiktaş yönetiminden destek alan engelliler spor kulübü geçtiğimiz yıldan itibaren Beşiktaş Jimnastik Kulübü'nün bir branşı haline getirilerek devralındı. 
Serdar Bilgili'nin başkanlığı bırakmasından sonra, açıkça itiraf etmemiz gerekirse biz de bir takım endişeler taşıyorduk. "Gelen gideni aratır" sözünü düşünüyor, Beşiktaşımız'ın engelliler sporuna yeni yönetimle vereceği desteği merakla bekliyorduk. 
Bugün geldiğimiz noktada gördük ki, gelen, gidenin yaptıklarının üzerine çok olumlu gelişmelere imza atmaya başladı. Yönetim Kurulu üyelerinden Süleyman Eren'in engelliler branşından sorumlu yönetim kurulu üyesi olarak atanmasından sonra, ortaya Beşiktaş için neredeyse canını verecek kadar seven, yıllarını Beşiktaş tribünlerinde geçiren Fuat Çimen ortaya çıktı. Süleymen Eren ile Fuat Çimen'in uyumlu çalışmaları kısa sürede meyvelerini vermeye başladı. Bu arada özellikle engelliler basketbolunda bir taraftan Beşiktaş disiplini ön plana çıkarılırken, diğer taraftan da hem takımın takviyesi, hem de oyunculara sunulan olanaklar ve maçlardaki coşkulu hava giderek arttı. Böyle devam ederse Beşiktaşımız'ın bir - iki yıl içinde Avrupa Şampiyonu olmaması için hiçbir neden yok. Beşiktaş taraftarına da çağrıda bulunularak, onların da desteği sağlandı. Açılan küçük bir kampanya ile de 14 adet tekerlekli basketbol sandalyesi bir anda satın alınır duruma geldi. 
Galatasaray ve Fenerbahçe'nin bu konudaki ilgisizliği ve duyarsızlığı devam ederken, Beşiktaş'ın tüm sporları kapsayacak şekilde gösterdiği çabalar özellikle bir Galatasaraylı olarak beni tabii ki üzüyor. Ama yaşamını engelliler sporuna vermiş, bu ülkede engelliler sporunun gelişmesi için kendi çapında uğraş veren biri olarak da hem çok keyif alıyorum, hem de Beşiktaş'ı eskisine göre çok daha fazla seviyorum. 
Özellikle Galatasaray'ın 100. yıl etkinlikleri içinde engelliler sporuna yer vermemesini bir türlü içime sindiremezken, Fenerbahçe'nin de bu konuda henüz sınıfı geçemediğini görmek beni ayrıca üzüyor. 
Not Bu akşam HaberTürk'te saat 22.30'da SPOR MEYDANI"nda "Bedensel Engellilerde Spor"u canlı olarak tartışacağız. 



</TEXT>
</DOC>
