<DOC>
<DOCNO> 290516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sontur46.html </URL>
<DATE> 2004/11/20/ </DATE>
<TIME> 19.28 </TIME>
<AUTHOR>  </AUTHOR>
<HEADLINE>
Erdoğan, Afyon öğrenci yurdunu açtı... 
</HEADLINE>
<TEXT>

     Başbakan Recep Tayyip Erdoğan, sağlık alanında önemli adımlar attıklarını ifade ederek, ''Şimdi bazı yerlerden bazı sesler çıkıyor, çıkacak tabii... Zihin değişimini, zihniyet değişimini gerçekleştiremeyenler tarih boyunca hep 'istemezük' demişlerdir'' diye konuştu. 
     Başbakan Erdoğan, Kredi ve Yurtlar Kurumu'na bağlı Afyon Tınaztepe Öğrenci Yurdu'nun açılış törenine katıldı. 
     Erdoğan, burada yaptığı konuşmada, öğrenciliğinin ranzalı, yüz kişilik koğuşların bulunduğu yurtlarda geçtiğini anlatarak, ''Oradaki havayı, çalışma sistemini bir düşünün. Oralardan mobilyalı, tek yataklı, iki-dört kişilik odalara geçiyoruz'' dedi. 
     Erdoğan, açılışı yapılan yurdun üç buçuk trilyon liraya ihale edildiğini, ancak tamamlanması için 10 trilyonu aşan bir bedelin ödendiğini ifade ederek, ''Biz işimizi samimi olarak yapsaydık şu anda Türkiye genelinde bu parayla Kredi ve Yurtlar Kurumu'na bağlı 3 tane yurt olacaktı. Ancak bir tane oldu. Niye Çünkü ödemeler zamanında yapılmadı ve gerekli hassasiyet gösterilmedi'' diye konuştu. 
     ''Muasır medeniyet seviyesinin üzerine çıkacağız'' denilirken, laftan öteye gidilemediğini kaydeden Başbakan Erdoğan, hiçbir zaman ne aldanan ne de aldatan olmadıklarını belirtti ve öğrencilerin de bu konuda aynı hassasiyeti göstermelerini istedi. 
     Adalet, sağlık, eğitim ve emniyet konularına büyük önem verdiklerini dile getiren Erdoğan, iktidarda iki yılın sonunda hedefledikleri 15 bin kilometrelik duble yolun 5 bin kilometresini tamamladıklarını kaydetti. Erdoğan, ''Yol medeniyettir, yolu olmayanın medeniyeti de olmaz. Bu böyle biline'' dedi. 
     
     ''İSTEMEZÜKÇÜLER'' 
     Başbakan Erdoğan adli makamlar, yargı için modern binalar yaptıklarını ve e-adalet sistemini kurduklarını anlatarak, sağlık alanında da önemli adımlar attıklarını belirtti. Erdoğan, konuşmasını şöyle sürdürdü 
     ''Şimdi bazı yerlerden bazı sesler çıkıyor, çıkacak tabii... Zihin değişimini, zihniyet değişimini gerçekleştiremeyenler tarih boyunca hep 'istemezük' demişlerdir. Bunlar istemezükçüdürler. Biz ise ne gerekiyorsa onu yapıyoruz.'' Erdoğan, insanların hastane, eczane kuyruklarında beklediği, ancak ilacını alamadığı bir ülkenin başbakanı olmak istemediğini söyledi. 
     Açılan yurtta 840'ı kız toplam bin 120 öğrencinin kalacağını belirten Erdoğan, burada kalacak öğrencilerin modern, çağdaş bir binaya kavuştuklarını söyledi. 
     ''Biz yurtlarda tavada yumurta, menemen hazırladık'' diye konuşan Erdoğan, bundan sonra öğrencilerin aynı çileyi çekmeyeceklerini belirtti. 
     Başbakan Erdoğan, üniversite bursunu 45 milyondan 90 milyon liraya çıkardıklarına dikkati çekerek, bu rakamın 2005 yılında 110 milyon liraya yükseltileceğini kaydetti. 
     Öğrencilere ''Asla kendinizi steril hale getirmeyin. Sosyal, siyasi olun, bu alanlardan kopmayın. Asosyal bir nesil istemiyorum. Sürekli hayata katılımınız olsun'' diye seslenen Erdoğan, Türkiye'yi çok iyi okuduklarını, fildişi kulelerden seyretmediklerini, hangi kapının arasında kimin olduğunu bildiklerini söyledi. 
     
     ÇELİK'İN KONUŞMASI 
     Milli Eğitim Bakanı Hüseyin Çelik de üniversite öğrencilerinin yurtlarda aylık 39 milyon lira gibi düşük bir bedelle kaldıklarını kaydetti. 
     Öğrencilere ödenen burslarla ilgili dağınıklığı da çözdüklerini kaydeden Çelik, birkaç yerden burs alan öğrencilerin yanı sıra hiç burs alamayanlar bulunduğunu ve yaptıkları düzenlemeyle buna son verdiklerini bildirdi. 
     Çelik, Başbakanlık bursunun önceden hatır gönül ilişkileriyle verildiğini ifade ederek, ''Artık 'hamili kart yakınımdır' devri bitmiştir. Bu burs hak eden kişilere verilecektir'' diye konuştu. 
     
     ''ERKEKLER DE JÖLE KULLANIYOR'' 
     Erdoğan, daha sonra kurdeleyi keserek açılışını yaptığı yurdu dolaştı. Eğitim Fakültesi Sınıf Öğretmenliği bölümünde okuyan Cihan Güçlü'nün kaldığı iki kişilik odayı gezerken, Çelik yataklardaki çarşafların Kahramanmaraş'taki bir tekstil fabrikasında dikildiğini anlattı. 
     Bu arada, bir yurt yetkilisinin erkek öğrencilerin yataklarındaki yastık kılıflarının tek, kız öğrencilerin yastık kılıflarınınsa iki tane olduğunu söylemesi üzerine, Başbakan Erdoğan bunun nedenini sordu. 
     Yetkili, kız öğrencilerin saçlarının jöleli olması nedeniyle böyle bir uygulama yaptıklarını anlatınca Erdoğan, ''Niye böyle canım. Erkekler de jöle kullanıyor'' dedi. 
     Başbakan Erdoğan, yeğeni ve aynı zamanda koruması olan Ali Erdoğan'ı göstererek, ''Bak onun saçında da jöle var'' diye konuştu. 
     Törende, Milli Eğitim Bakanı Çelik, Başbakan Erdoğan'a, Kredi ve Yurtlar Kurumu Genel Müdürü Hasan Albayrak da Çelik'e bazı hediyeler verdi. 
     Başbakan Erdoğan, daha sonra İkbal Tesisleri'nde Afyonlu işadamlarıyla yemek yedi. 
     
</TEXT>
</DOC>
