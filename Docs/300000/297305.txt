<DOC>
<DOCNO> 297305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonspo14.html </URL>
<DATE> 2004/12/13/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Mehmet Okur 15 sayı attı, Hidayet 6 sayıyla oynadı... 
</HEADLINE>
<TEXT>

     ABD Profesyonel Basketbol Ligi'ne NBA , bu sabaha karşı yapılan 7 maçla devam edildi. 
     Mehmet Okur'lu Utah Jazz, deplasmanda Portland Trail Blazers'a 98-88 yenildi. Sahaya ilk 5'de çıkan Mehmet Okur, 40 dakika oyunda kaldı. Maçta double-double yapan Okur, 15 sayı attı, 6'sı savunma 6'sı hücum olmak üzere 12 ribaunt aldı, 2 asist ve 1 de blok yaptı. Okur, 2 sayılık atışlarda 11'de 4 ve serbest atışlarda 10'da 7 isabet bulurken 1 kez denediği 3 sayılık atışta başarılı olamadı. 
     Jazz'da Raja Bell'in 21 sayı, 5 ribaunt ve 5 asist, Matt Harpring'in de 19 sayı ve 7 ribauntu galibiyet için yeterli olmadı. Portland'da ise Zach Randolph, 23 sayı ve 7 ribaunt, Derek Anderson ve Damon Stoudamire de 15'er sayıyla galibiyeti getiren isimler oldu. 
     
     HİDAYET'TEN 18 DAKİKADA 6 SAYI 

     NBA'deki bir diğer Türk oyuncu Hidayet Türkoğlu, takımı Orlando Magic'in, deplasmanda Los Angeles Lakers'a 105-98 yenildiği maçta, 18 dakika forma giydi. Bu süre içinde 6 sayı, 2 ribaunt, 2 asist ve 1 blokluk performans sergileyen Türkoğlu, 2 sayılık atışlarda 5'de 1, 3 sayılık ve serbest atışlarda ise 2'de 1 isabet buldu. 
     Magic'de 27 sayı, 7 ribaunt ve 13 asistle Steve Francis ile 16 sayı ve 6 asistle Grant Hill'in performansları yeterli olmadı. 
     Lakers'da, 8 kez denediği 3 sayılık atışlardan 7'sinde isabet bulan Jumaine Jones, maçı, 25 sayı ve 7 ribaunt, double-double yapan Chris Mihm 25 sayı ve 14 ribaunt, Kobe Bryant ise 23 sayı, 8 ribaunt ve 6 asistle tamamlayarak takımlarını galibiyete taşıdı. 
     
     GÜRCÜ ASILLI PACHULİA, 4 DAKİKA FORMA ŞANSI BULDU 

     Gürcü Asıllı Türk vatandaşı Zaza Pachulia'nın takımı Milwaukee Bucks, deplasmanda Philadelphia 76ers'a 107-101 yenildi. 
     Son derece çekişmeli geçen maçta 4 dakika forma şansı bulan Pachulia, 2 kez denediği serbest atışlardan 1'inde başarılı oldu. Pachulia ayrıca, 1 ribaunt aldı ve 1 de top çaldı. 
     Bucks'da Michael Redd, 28 sayı, 4 ribaunt ve 3 asistle takımının en skorer ismi oldu, ancak 21 sayı ve 7 ribauntla oynayan takım arkadaşı Desmond Mason gibi yenilgiyi engelleyemedi. 
     Philadelphia'da ise Allen Iverson, 40 sayı ve 10 asistle hem bu sezonun en yüksek rakamına ulaştı, hem de maçın en skorer ismi olarak takımını galibiyete taşıdı. 
     Sezonun en yüksek rakamına ulaşan bir diğer isim de 28 sayı ve 7 ribauntla Marc Jackson oldu. 
     Philedelphia'da ayrıca, double-double yapan Kenny Thomas 20 sayı ve 17 ribauntla dikkati çekti. 
     
     Ligde, günün diğer maçlarında alınan sonuçlar şöyle 

     New York Knicks-Denver Nuggets 107-96. 
     Miami Heat-Toronto Raptors 106-98. 
     Washington Wizards-New Orleans Hornets 88-69. 
     Golden State Warriors-Charlotte Bobcats 99-87. 
     Lige, TSİ yarın sabaha karşı yapılacak 5 maçla devam edilecek. 
     
</TEXT>
</DOC>
