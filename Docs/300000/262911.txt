<DOC>
<DOCNO> 262911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur55.html </URL>
<DATE> 2004/08/12/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
İlçe kaynıyor .. Buldan'da trilyonluk dolandırıcılık .. 
</HEADLINE>
<TEXT>

     Denizli'nin Buldan İlçesi'nde ayakkabıcılık yapan bir kişinin, ''borsada para kazandırmayı'' vaat ederek topladığı 4 trilyon lirayla ortadan kaybolduğu iddia edildi. 
     Alınan bilgiye göre, Atatürk Caddesi'nde ayakkabıcılık yapan C.Y. 34 , uzun süredir borsayı takip ettiğini, para kazanmak isteyenlere yardımcı olabileceğini söyleyip, ikna ettiği kişilerden para toplamaya başladı. 
     C.Y'nin, para aldığı kişilere daha sonra ''kar ettiniz'' diyerek, getirileriyle birlikte paralarını iade etmesi, çevrede güven kazanmasını sağladı. Bunun üzerine ilçede yaşayan pek çok kişi, parasını değerlendirmesi için C.Y'ye başvurdu. 
     ''Borsadan para kazanma'' beklentisi içinde olan kişiler, paralarını geri alma beklentisi içinde oldukları sırada, C.Y, 6 Ağustos'ta kimseye haber vermeden ortadan kayboldu. 
     Buldan Cumhuriyet Savcılığı yetkililerinden alınan bilgiye göre, savcılığa şu ana kadar dolandırıldığı gerekçesiyle 1 kişi başvurdu. Ancak ellerinde C.Y'nin verdiği çek ve senetler bulunan bazı kişiler de Buldan İcra Memurluğu'na başvurmaya başladı. 
     
     BULDAN KAYMAKAMI ÇELİK 
     İddialarla ilgili olarak, AA muhabirinin sorularını yanıtlayan Buldan Kaymakamı Bilal Çelik, ''Aldığımız bilgiler, C.Y. isimli şahsın, borsada para kazandırma vaadiyle esnaf, memur ve aralarında bankacıların da bulunduğu çok sayıda kişiden para topladığı, olayın çok sayıda mağduru olduğu yönünde'' dedi. 
     Buldan Belediye Başkanı Temel Başbuğ da olayın, ilçenin sosyal yapısını bozacak nitelikte olduğunu ifade ederek, ''C.Y'nin Buldan, Denizli, hatta İzmir'den bine yakın kişiden para toplayıp kaybolduğunu öğrendik. Önümüzdeki günlerde bu olayın boyutlarının daha da büyüyeceğini söyleyebilirim'' diye konuştu. 
     
     KARDEŞİNİ ARAMIŞ 
     Vatandaşlardan topladığı paralarla kaçtığı iddia edilen C.Y'nin kardeşi Önder Y, ağabeyinin kendisini telefonla aradığını söyledi. 
     Ağabeyinin, Buldan'dan ayrılmadan önce, Ziraat Bankası ve Halk Bankası şubelerinden 2 çek defteri aldığını belirten Önder Yalçın, ''Ağabeyim telefonda bana uzun süre Buldan'a dönmeyeceğini söyledi. Borç para aldığı Şeref Demirbağ ve Cemal Özen isimli kişilerin kendisini sıkıştırıp zorda bıraktıklarını, bu nedenle kaçmak zorunda kaldığını ifade etti'' dedi. 
     C.Y'nin, ilçede hızla tanınması sayesinde son dönemde yaklaşık 4 trilyon lira topladığı sanılıyor. 
     
</TEXT>
</DOC>
