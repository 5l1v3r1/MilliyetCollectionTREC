<DOC>
<DOCNO> 273121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/soneko05.html </URL>
<DATE> 2004/09/19/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Bir başarı öyküsü... Halı tezgahından mağazalar zincirine uzanan yol 
</HEADLINE>
<TEXT>

     Kenan Gürbüz AA 

Bolu'da babasına ait tezgahta halı dokuyup köylerde pazarlayarak iş hayatına atılan Latif Yıldız, İstanbul'un en lüks semtlerine kadar uzanan mağazalar zincirini oluşturdu. 
     İşadamı Yıldız, çalışmaya, ilkokul eğitimini tamamladıktan sonra, babasına ait halı tezgahlarında başladığını, daha sonra köy ve pazarlarda halı satarak devam ettiğini belirterek, ''17 yaşımda ilk işimi kurdum. Bazen günlerce halı ve kilim satmak için dolaştığım oluyordu. İşimi ve çalışmayı sevdiğim için kısa sürede ticarette tanınıp sevildim'' dedi. 
     
     27 ŞUBEDE, 400 KİŞİYE İSTİHDAM 
     Hayatta başarıya giden yolun, ilkeli, sorumlu ve dürüst olmaktan geçtiğini ifade eden Latif Yıldız, ''Bolu'da 8 yıl önce çalışmaya başladığım YKM ile bu yıl yollarımızı ayırdık. Bugün ise açtığım Latif Mağazaları ile Türkiye'nin farklı bölgelerindeki 27 şubemizde, 400'e yakın kişiye istihdam imkanı sağladım'' diye konuştu. 
     Bıkmadan Türkiye'ye ve Bolu'ya katkı sağlamaya çalıştığını dile getiren İşadamı Yıldız, şöyle devam etti 
     ''Anadolu'nun en ücra köşelerinde de, İstanbul'un en lüks semtlerinden Şişli'de de şubemiz var. İstanbul'da bir Anadolu sermayesi olarak, kurtlar sofrasında mücadele veriyorum. Bolu'daki 2 büyük depreme ve ekonomik krizlere rağmen çalışanlarımı işten çıkarmayı düşünmedim. Mağazalarımız imalattan değil, doğrudan doğruya perakendecilikten mağaza zinciri olan bir kuruluştur. Bugüne kadar Türkiye'de, doğru olmasa da perakende sektörünü doğrudan doğruya imalatçı yönlendirmekteydi.'' Yıldız, ticaretin yanında gazetecilik mesleğini de çok sevdiği için 5 yıldır, haftalık yayınlanan bir gazete çıkardığını belirterek, ''İşadamı olmasaydım, gazeteci olurdum'' dedi. 
     
</TEXT>
</DOC>
