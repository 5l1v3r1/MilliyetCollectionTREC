<DOC>
<DOCNO> 298710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sondun23.html </URL>
<DATE> 2004/12/18/ </DATE>
<TIME> 22.44 </TIME>
<AUTHOR>  </AUTHOR>
<HEADLINE>
Kosova'da, ürkçe eğitim kurultayı yapıldı 
</HEADLINE>
<TEXT>

     İbrahim Arslan bildiriyor- Kosova'da düzenlenen 3. Türkçe Eğitim Kurultayı'nda, Türkçe eğitimdeki kalitenin artırılması ve Türkiye'nin daha fazla destek vermesi istendi. 
     Priştine'de yapılan kurultayda konuşan Kosova Türk Öğretmenler Derneği Başkanı Fikrim Damka, eskisine oranla Türkçe eğitimde ilerleme sağlandığını ancak, kalitenin artırılması gerektiğini söyledi. Damka, Türkiye'nin bu yöndeki katkılarının takdirle karşılandığını belirterek, yapılan yardım ve desteğin daha kapsamlı olmasına gerek duyulduğunu kaydetti. 
     Kurultayda sunulan bildirilerde de, Kosova Eğitim Bakanlığı ve Türkiye'nin ilgili bakanlıklarıyla daha sıkı bir işbirliğine gidilmesi istendi. Bildirilerde, Balkanlar'da bir Türk üniversitesine, Kosova'da da bir Türk devlet lisesine büyük ihtiyaç olduğu vurgulandı. 
     Priştine Üniversitesi bünyesindeki Türk Dili ve Edebiyatı bölümü ile Prizren'deki Eğitim Fakültesi'nde ders veren Türkiye'den öğretim görevlileri Doç. Dr. Cevdet Şanlı, Doç. Dr. Osman Köksal, Doç. Dr. Semih Şahiner, Doç. Dr. Cem Topsakal ve Doç. Dr. Abdullah Mağden de, eğitimde kalitenin artırılması, öğrenci merkezli yöntem uygulaması, öğretmen niteliği ve hizmet içi eğitim, araştırma ve proje geliştirmenin eğitime katkısı konularında bildiriler sundular. 
     TİKA'nın desteğiyle yapılan kurultaya, Kosova Türk barış Gücü Komutanı Topçu Kurmay Yarbay Bora Diker, Türk Eşgüdüm Bürosu Müsteşarı Metin Kılıç, Kosova Demokratik Türk Partisi KDTP Genel Başkanı Mahir Yağcılar, AKP Milletvekili Mehmet Melih Özmen, TİKA Kosova Koordinatörü Lale Uğur, Makedonya Türk Partisi Eski Genel Başkanı Erdoğan Saraç ve diğer konuklar katıldı. 
     
</TEXT>
</DOC>
