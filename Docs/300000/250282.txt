<DOC>
<DOCNO> 250282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonspo06.html </URL>
<DATE> 2004/06/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Milan, Emre'yi istiyor 
</HEADLINE>
<TEXT>

     İnterli Emre Belözoğlu’na, Şampiyonlar Ligi şampiyonu Porto'dan sonra, İtalya şampiyonu Milan da talip oldu. İtalyan basını Emre'nin Milan'ın beyni olacağını sayfalarına taşırken, iki Milano kulübü arasında transfer görüşmeleri başladı. 
     Milan Teknik Direktörü Ancelotti'nin, Emre'nin mutlaka transfer edilmesini istediğini, manşetlere taşıyan İtalyan gazeteleri, "Milan'ın beyni, Emre olacak" diye yazdı. 
     Tecrübeli teknik adamın, Emre'yi Galatasaray'dan beri takip ettiğini yazan gazeteler, Ancelotti'nin genç futbolcunun alınması için yönetime baskı yaptığını yazdı. 
     Milan'la Inter arasında görüşmeler de başladı. Inter, Milan'dan Emre'ye karşılık Ambrossini'yi istedi. Milan, Portekizli Rui Costa'yı önerdi. 
     Basın, Ancelotti'nin Emre'yle görüştüğünü ve Milan'a gelmesi için ikna ettiğini de yazdı. 
     
</TEXT>
</DOC>
