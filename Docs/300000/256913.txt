<DOC>
<DOCNO> 256913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sontur44.html </URL>
<DATE> 2004/07/20/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Ergin kardeşlerinin çete davası yine gergin bitti... 
</HEADLINE>
<TEXT>

     Kamuoyunda ''Karagümrük Çetesi'' olarak bilinen çıkar amaçlı suç örgütünün elebaşı olduğu iddia edilen Nuri Ergin ile kardeşlerinin de aralarında bulunduğu 16 sanığın, 2 kahvehanenin taranması ve tehditle para istenmesi olaylarına ilişkin yargılanmasına devam edildi. 
     İstanbul 9. Ağır Ceza Mahkemesi'ndeki duruşmaya, Nuri ve Vedat Ergin'in de aralarında bulunduğu 12 sanık katıldı. Davanın diğer 4 sanığı ise duruşmaya gelmedi. 
     Duruşmada söz alan tutuklu sanıklar, tahliyelerine karar verilmesini talep etti. 
     Tahliye istemlerini reddeden mahkeme heyeti, eksikliklerin giderilmesi için duruşmayı erteledi. 
     Vedat Ergin'in de aralarında bulunduğu bazı sanıklar, cezaevi aracından adliye binasına geliş-gidişleri sırasında, Alaattin Çakıcı'ya yönelik tehditler savurarak, Çakıcı'nın yurtdışına kaçmasına ilişkin soruşturmayı yürüten Cumhuriyet Savcısı Muzaffer Yalçın'a küfür ettiler. 
     
     İDDİANAME 
     İstanbul DGM Cumhuriyet Başsavcılığı'nca hazırlanan iddianamede, Alaattin Çakıcı ile Nuri Ergin arasında Kartal Cezaevi'nde başlayan gerginlik nedeniyle Zeytinburnu ve Gültepe'de 19 Nisan 2000 gecesi 2 kahvehanenin tarandığı, 1 kişinin öldüğü ve 10 kişinin yaralandığı anlatılıyor. 
     Nuri Ergin'in direktifleri doğrultusunda bir kişiden tehditle 100 bin dolar istendiği de kaydedilen iddianamede, sanıkların ''kasten adam öldürmek ve azmettirmek'', ''kasten adam öldürmeye tam teşebbüs ve azmettirmek'', ''gaspa teşebbüs'' suçlarını işledikleri ifade ediliyor. 
     Nuri Ergin, Şükrü Türe, Muammer Korkut Beşiroğulları, Yavuz Erdoğan ve Rüştü Vatansever'in 264.5'ar, Vedat Ergin'in 249.5 yıl ağır hapis cezasına çarptırılması istenen iddianamede, Nurettin, Nejat, Zeynel ve Soner Ergin ile Hakan Erdemli, Erkut Yargüder, Bülent Tarlak, Erkan Esengül, Tuncel Gürsel ve Murat Çelik'in de ''çeteye yardım ettikleri'' iddiasıyla 6 ay ile 1 er yıla kadar hapis cezasına çarptırılmaları talep ediliyor. 
     
</TEXT>
</DOC>
