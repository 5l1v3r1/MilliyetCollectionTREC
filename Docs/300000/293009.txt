<DOC>
<DOCNO> 293009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sondun14.html </URL>
<DATE> 2004/11/29/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Liberation, Türkiye'nin üyeliği 2015-2020'den önce gerçekleşmez 
</HEADLINE>
<TEXT>

     Aralık Zirvesi'ne kısa bir süre kala Fransa'da Türkiye konusundaki haber ve yorumlar çoğaldı. Liberation gazetesi, 17 Aralık Zirvesi öncesi İstanbul'daki genç işadamı ve işkadınlarıyla görüşürken "Türkiye'nin AB üyeliği 2015 veya 2020'den önce gerçekleşmez" diye yazdı. 
     Fransız Liberation gazetesi, 17 Aralık öncesi Türkiye'nin AB üyeliği konusunda İstanbul'da nabız yokladı. 
     İstanbul'da çok sayıda genç Türk işadamı ve işkadının görüşlerini yansıtan gazete, "Şimdiden Avrupalı olan" bu Türklerin, Türkiye'nin AB üyeliğini "militanca" savunduklarını kaydetti. 
     "Fransız Korkusu" başlıklı değerlendirmesinde gazete, Fransızların Türkiye'nin üyeliğine karşı olduklarını belirterek "Bir referandum olsa, İslam korkusunun etkisiyle yüzde 75'i Türkiye'nin AB'ye katılımına karşı oy kullanırdı" diye yazdı. 
     Avrupa Komisyonu'nun "yeşil ışık" yakmasına karşın insan hakları, demokrasi, İslam ile ekonomik ve sosyal durumu başta olmak üzere, soru işaretlerinin sürdüğünü kaydeden gazete "Uzmanların çoğu, Türkiye'nin Avrupa Birliği'nin gelişme düzeyine ulaşmasının onyıllarca süreceğini tahmin ediyorlar" diye yazdı. 
     Liberation, Türklerin üçte birinin hala tarımda çalıştığını, bu oranın AB'de ise sadece yüzde 5 olduğuna işaret ederken yaşam düzeyi konusundaki farkının yoğun bir göç korkusunu yarattığını belirtti. 
     AB şirketlerinin, işçiliğin çok daha ucuz olduğu Türkiye'ye taşınması olasılığının da kaygı yarattığını ifade eden Liberation, Türkiye'nin hazır olmaktan uzak olduğunu savundu. 
     Fransız gazetesi, Türkiye'de kamu açıkları, devletin ekonomideki rolü ve tarımın ağırlığı başta olmak üzere, ekonomik reformların kaçınılmaz olduğunu belirterek bu reformların işsizliğin artması ve ciddi sosyal sorunlara yol açacağı görüşüne de yer verdi. 
     Liberation "17 Aralık'ta Brüksel'de Avrupa zirvesinde toplanacak devlet başkanları nihai karar verecek. 'Evet' derlerse, Türkiye'nin katılımı, 2015 veya 2020'den önce gerçekleşmez" yorumunu yaptı. 
     
</TEXT>
</DOC>
