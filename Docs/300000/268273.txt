<DOC>
<DOCNO> 268273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonyas18.html </URL>
<DATE> 2004/09/01/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Orhan Kural "Teoman şarkısındaki gibi paramparça olacak" 
</HEADLINE>
<TEXT>

     İstanbul Teknik Üniversitesi İTÜ Mühendislik Fakültesi Öğretim Üyesi Prof. Dr. Orhan Kural, Mersin'in Anamur İlçesi'nde bilinçsizce yapılan seraların doğaya zarar verdiğini söyledi. 
     Prof. Dr. Kural, AA muhabirine yaptığı açıklamada, muzuyla ünlü Anamur'da seraların üzerine gelişigüzel çekilen naylonların uçuşarak doğayı tahrip ettiğini, naylon seraların suni bir dünya yarattığını ifade etti. 
     Yanlış teknik kullanılarak inşa edilen seraların güneşin toprakla buluşmasını engellediğini de vurgulayan Kural, şunları söyledi 
     ''Anamur, Türkiye'de doğal kalan sayılı yerlerden biri. Bu ilçede yol sorunu olması, gerçekte Anamurlular için bir şans. Yoksa burası da hızla betonlaşarak doğallığını kaybederdi. Umarım, ilçe halkı bu doğal yapıya sahip çıkar. Ama ilçe halkı, bakir kalan beldelerinde çevre konusunda bilinçlendirilmeli. Çevrede seralardan dağılan ve çok sayıda bulunan naylonların neden olacağı kirlilik ve doğa tahribatı öğretilmeli. Aksi taktirde Anamur'un da diğer yerlerden farkı kalmaz.'' Kural, ünlü sanatçı Teoman'ın tüm uyarılarına rağmen konserlerinde sigara içmesine üzüldüğünü belirterek, ''Bu mücadelenin sonunda Teoman, şarkısındaki gibi paramparça olacak'' dedi. 
     
</TEXT>
</DOC>
