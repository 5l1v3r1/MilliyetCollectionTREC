<DOC>
<DOCNO> 256373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/ekonomi/aeko.html </URL>
<DATE> 2004/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
1.5 milyon devlet memuru 'sözleşmeli' hale gelecek 
</HEADLINE>
<TEXT>


Hükümetin, devlet personel rejiminde reform içeren yasa taslağı, devlet memurluğu kavramını daraltıyor. İki milyon memurun sadece 500 bini 'memur', gerisi 'sözleşmeli' olacak 


Devlet personel rejimi değişiyor. Hükümetin reform taslağına göre, devlet memurlarının dörte üçü, sözleşmeli personel olacak, kamuda eşit işe eşit ücret gelecek. Aralarında sağlık ve teknik hizmetler personelinin de bulunduğu yaklaşık 1.5 milyon devlet memuru, sözleşmeli statüsüne geçirilecek. 
Başbakanlık Devlet Personel Başkanlığı ve Maliye Bakanlığı'nca hazırlanan taslak ile kamu personel rejiminde köklü değişiklik yapılacak. 
Taslak ile devlet memurluğu unvanı büyük ölçüde daraltılacak, binlerce devlet memuru, memur sınıfından ayrılacak. 
Yeni düzenleme ile daire başkanı ve üst düzey bürokratlar, askerler, hakim ve savcılar ile emniyet mensupları başta olmak üzere asli fonksiyonları itibariyle devlet hizmetlerini sürekli yürütenler memur olarak bırakılacak. 
Sekreter, odacı, bilgisayarcı, tercüman, daktilograf gibi kadrolarda çalışanlar ise sözleşmeli personel statüsüne geçirilecek. 

Sağlıkta sözleşme 
Taslakta, özel sağlık hizmetlerinin yaygınlığı dikkate alınarak devletteki sağlık personelinin sözleşmeli personel olarak istihdam edilmesi öngörüldü. Teknik hizmetler sınıfında çalışan personel ile hukuk müşavirleri hariç kamudaki avukatların da sözleşmeye geçiş yapması benimsendi. 
Taslak çalışmalarında öğretmenlerin memur olarak mı, sözleşmeli olarak mı istihdam edileceklerinin kararını hükümetin vermesi öngörüldü. 
Personel reformunda hangi grupta yer alacakları konusunda kesin karar verilemeyen bir diğer meslek grubunu da din görevlileri oluşturuyor. Bunlarla ilgili karar da daha sonra verilecek. 

500 bin memur olacak 
Yetkililer, 2 milyon dolayında bulunan memur sayısının personel reformu ile 500 binler seviyesine ineceğini, kesin sayının hükümetin nihai kararı sonrası ortaya çıkacağını belirtti. 
Personel reformu ile kamu görevlilerine ilişkin 11 ayrı hizmet sınıflaması son bulacak. Halen genel idare, mülki idare, sağlık, teknik, eğitim öğretim, avukatlık, emniyet, din, hakim ve savcılık, öğretim elemanları ve yardımcı hizmetler olarak sıralanan hizmet sınıflarının yerini, unvanlar alacak. 

Maaş sistemi basitleşecek Personel rejiminin yasalaşmasıyla maaş sistemi basitleşecek. Mevcut sistemdeki maaş hesabında kullanılan toplam 40, bir memurun maaşında ise varolan 14-15 kalemlik farklı göstergenin yerine temel aylık ve görev aylığı gelecek. Maaş göstergesi ve taban aylık göstergeleri doğrudan temel aylığın içine girecek, yüzdelik oranlarla düzenlenecek görev aylığı ise halen maaşların hesabında baz alınan diğer ödemeleri kapsayacak. Memur ve diğer kamu görevlilerinin maaşları Emekli Sandığı keseneğine tabi olacak. İşin güçlüğü ve görev yeri dikkate alınarak maaşlarda marjinal farklılık olabilecek. Böylece Doğu ve Güneydoğu'da çalışan personele daha yüksek ücret ödenmesinin yolu açılacak. 

77 yıllık unvanlar tarih oluyor Yasa değişikliği, 77 yıldır kullanılan pek çok unvanda değişiklik öngörüyor. Sayıştay Başkanlığı'nın görevi "dış denetçilik" olurken, diğer müfettiş, kontrolör ve denetmenler "iç denetçi" olarak adlandırılacak. Maliye kadroları kamu idarelerine "muhasebe yetkilisi" olarak atanabilecek. TBMM Başkanlığı, Başbakanlık ile DPT, Hazine, Dış Ticaret ve Gümrük müsteşarlıkları uzmanları "Mali Kontrol Yetkilisi", Sayıştay Denetçisi, Başbakanlık Müfettişi, Yüksek Denetleme Kurulu Denetçisi, Maliye Müfettişi, Hesap Uzmanı gibi bazı kadrolar da sınavdan geçerek "iç denetçi" unvanına sahip olabilecekler. 

2 milyon 176 bin memur var Sınıflar Memur kadrosu Genel idare hizmetleri 498.671 Mülki idare A.hizmetleri 2.163 Sağlık hizmetleri 315.517 Teknik hizmetler 106.009 Eğitim öğretim hizmetleri 632.372 Avukatlık hizmetleri 2.766 Emniyet hizmetleri 185.806 Din hizmetleri 80.951 Yardımcı hizmetler 225.708 Hakimlik savcılık hiz. 11.246 Öğretim elemanları 114.757 Toplam 2.175.966 
Maliye Bakanlığı verileri 

</TEXT>
</DOC>
