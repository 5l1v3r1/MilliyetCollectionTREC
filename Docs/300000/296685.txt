<DOC>
<DOCNO> 296685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonyas12.html </URL>
<DATE> 2004/12/10/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Elizabeth Hurley'nin büyük zaferi... 
</HEADLINE>
<TEXT>

     Ünlü model ve oyuncu Elizabeth Hurley, iki yıldır verdiği mücadeleden zaferle çıktı. Hurley, kendisini hamileyken terkeden ve oğlunu kabul etmeyen trilyoner film yapımcısı Steve Bing'i sonunda çocuğuyla buluşturdu. 
     Internetteki ''imdb'' sitesinin haberine göre, Hurley'yi hamile kaldıktan sonra terketmesinin ardından oğlunu kabul etmeyen ve yapılan DNA testlerinin ardından gönülsüzce her yıl oğluna 100 bin pound ödemeyi kabul eden Bing sonunda pes etti. 
     İki yaşına gelmesine rağmen oğlu Damian Charles'ı görmek istemeyen ünlü yapımcı, Londra'da küçük çocukla ilk kez buluştu. Hurley'nin iki yıl süren mücadelesinin zaferle noktalandığı buluşmada sanılanın aksine baba Bing oğlunu sevgiyle bağrına bastı. 
     Son günlerde ünlü aktris Nicole Kidman ile magazin basınının objektiflerine sık sık yakalanan Bing, oğlunun ''hayatındaki en güzel şey'' olduğunu da itiraf etti. 
     Steve Bing'in avukatı Linda Goldman, ünlü yapımcının bundan sonra oğlu Damian Charles Bing'i daha fazla görmek istediğini kaydetti. 
     Hint asıllı İngiliz işadamı Arun Nayar ile evlilik planları yapan Hurley, aktör Hugh Grant ile uzun yıllar süren beraberliğine oyuncunun hayat kadını Divine Brown ile bir otomobilde yakalanmasına üzerine nokta koymuştu. 
     
</TEXT>
</DOC>
