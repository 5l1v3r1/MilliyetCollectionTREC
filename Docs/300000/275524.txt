<DOC>
<DOCNO> 275524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/yazar/civaoglu.html </URL>
<DATE> 2004/09/28/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Makas 
</HEADLINE>
<TEXT>


AB çizgisi ile AKP tabanı örtüşüyordu. Ama bir süredir aradaki makas açılıyor. "Zina" kavşağında, bu gerçek çok net görüldü. 
Aralıkta tarih alınmasını izleyen görüşmeler sürecinde, makasın daha da açılacağı görülecek. 
Yeni Şafak'ta, Ali Bayramoğlu bu konuda şöyle yazıyordu 
".....İkinci önemli nokta, AK Parti'nin kimliği ve değerleriyle izlediği yol arasındaki makasın birey, ahlak, gelenek gibi bazı konularda ve bazı anlarda aşırı şekilde açılmasıdır." 
Bayramoğlu, böyle durumlarda "düşüncenin" yerini, "reflekslerin, içgüdülerin" aldığına işaret ediyor. 
Zaten "zina" krizi böyle çıkmadı mı 
Bayramoğlu, teşhisi şöyle koyuyor. 
........krizin nedenleri de, atlatılma gerekçeleri de sağlıksızdır. Hem zihinsel hem politik bir kaosu akla getirmekte, ileriye yönelik güven duygusunu tahrip etmekte, en önemlisi aşırı - pragmatizmin - içerdiği tutarsızlıklara gönderme yapmaktadır." 
Aynı gazetenin başyazarı Ahmet Taşgetiren ise daha Başbakan Erdoğan'ın Brüksel gezisinin başında, olacakları öngördüğünü yazdı 
"Biliyorum, Başbakan Erdoğan, dün başlayan Brüksel gezisinden dönerken, AB ile ilişkileri, onların beklentilerini bir biçimde karşılayarak rahatlatacak. 
Ama kendisi rahatlamayacak............... AB, AK Parti tabanını heyecanlandırmıyor. Hatta kaygılandırıyor........... en sıkı AB'ciliğin - zina hassasiyetine - dönüşmesine bakarak kaygı derinleşiyor." 

Diğer makas Bir ayağı, AKP tabanında, bir ayağı AB çizgisinde olan Başbakan Erdoğan, makasın açılma açısı genişledikçe zorlanacaktır. 
Diğer ayağını koymak için ikisinden birini tercih etmek zorunda kalabilir. 
"1 - AKP çizgisinde kalmak ve bir hafta önce tanığı olduğumuz 'AB bize karışamaz. Önemli olan bizim irademizdir' söylemini tekrarlamak... Duvar çekmek... Bunu yaparsa, sadece AKP değil, Erdoğan ile de AB arasında ikinci makas oluşur. 
2 - AKP tabanı için, - zaman zaman zina sürecinde olduğu gibi geri alınabilir adımlar atsa da - AB çizgisinde yürümeyi sürdürmek... O tercih de ikinci bir makası oluşturacaktır. Başbakan Erdoğan ile AKP tabanı arasında bir makası..." 
...... 
Yani, önümüzdeki süreçte iki seçenek de, Başbakan Erdoğan'lı bir diğer makası işaretliyor. 

Erdoğan'ın kariyeri Herkes biliyor ki... 2007 Cumhurbaşkanlığı seçiminde, parmak hesabıyla favori aday, R. T. Erdoğan... 
Peki... 
AB sürecini buzluğa koymuş, bu amaca odaklanmış siyasi, iktisadi, sosyal iç ve dış tüm dengelerin zembereklerinden boşalmasına neden olmuş birinci tercihle Erdoğan, Çankaya'ya çıkabilir mi 
Hayır... 
Peki... 
AKP'yi bir yana koyarak, sadece AB çizgisinde yürüyerek Çankaya'ya tırmanılır mı 
Gene hayır... 
Cumhurbaşkanı, Avrupa Parlamentosu'nda değil, TBMM'de seçilir. AKP'nin büyük çoğunluğunu oluşturduğu milletvekilleri oylarıyla... 
O halde çözüm nedir 
Çözüm, AB tercihinde samimi olmak, politik "gelgitlerle," güvenleri sarsmamak... Hiç yoktan sorunlar yaratmamak... Sorunları daha sorun olmadan çözmek... AKP'ye ve tabanına, Türkiye'yi AB'ye taşıma heyecan ve bilincini vermek... Demokratik ve liberal güçlerin desteklerini yitirmemek... AKP'yi küçük bir çekirdeğin ipoteğinden çözüp tüm merkez merkez sağı kucaklayan tabanın partisi haline getirmek... Ekonomide tutarlılığı sürdürmek... 
......... 
Başarının desteği, bir önceki başarıdır... 
Her adımla alınan mesafede bir önceki adımın katkısı gibidir bu. 
Açıyı açmak değil, AB doğrultusunda kalarak hem toplumu hem AKP'yi bu doğrultuya yakın tutmak, ortak aklın yoludur. 
"Türban olmadı... İmam hatipler olmadı... YÖK olmadı. Hepsinde geri adım attık. Bari zina olsun" zihniyeti ile bir yere varılmayacağı artık görülmüş olmalı. 



</TEXT>
</DOC>
