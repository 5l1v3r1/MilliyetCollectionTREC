<DOC>
<DOCNO> 272285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sondun32.html </URL>
<DATE> 2004/09/16/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Schröder Türkiye'ye 40 yıldır verilen söz tutulmalı 
</HEADLINE>
<TEXT>

     Almanya Başbakanı Gerhard Schröder, AB üyeliği konusunda Türkiye'ye 40 yıldır verilen sözün tutulması gerektiğini söyledi. 
     Schröder, iki günlük resmi ziyaret için geldiği Budapeşte'de parlamento binasında Macaristan Başbakanı Peter Medgyessy ile görüştükten sonra yeni başbakan adayı Ferenc Gyurcsany ile de bir araya geldi. 
     Başbakan Schröder, Alman-Macar Ticaret Odası'nda yaptığı konuşmada, Alman Hıristiyan Demokrat Birlik CDU partisinin, ''Türkiye'nin AB üyeliğinden vazgeçilmesi'' talebini reddederek, Türkiye'ye 40 yıldır, siyasi kriterleri yerine getirmesi halinde AB'ye katılım sözü verildiğini belirtti. 
     Schröder, ''Eğer AB Komisyonu, kriterlerin yerine getirildiğini tespit ederse, Birlik sözünde durmalı'' diye konuştu. 
     
     ''RAPOR OLUMLU OLABİLİR'' 
     Başbakan Schröder, AB Komisyonu'nun Türkiye ile üyelik müzakerelerinin başlamasına ilişkin raporunun olumlu olacağına dair işaretler olduğunu da bildirdi. 
     Türkiye ile üyelik müzakerelerinin, diğer ülkelere oranla daha uzun süreceğinin açık olduğunu ifade eden Schröder, Türkiye'nin AB'ye üyeliğinin, Avrupa'nın güvenlik durumunu iyileştirebileceğini kaydetti. 
     Schröder, köktendinci olmayan bir İslam ile Batılı değerleri birleştirebilen bir ülkenin AB'ye entegrasyonuyla, Avrupa'nın güvenliğinin sürekli sağlanabileceğini belirtti. 
     Macaristan'a şükran borçlarının olduğunu da ifade eden Schröder, Macaristan'ın, 1989 yılında sınır kapılarını açarak Doğu Alman vatandaşlarının Avusturya'ya geçmelerini sağlamasıyla büyük Almanya'nın oluşmasında önemli rolü olduğunu söyledi. 
     Schröder, AB'nin, Bulgaristan ve Romanya'nın ardından Hırvatistan ile de üyelik görüşmelerine başlayacağını da bildirdi. 
     
</TEXT>
</DOC>
