<DOC>
<DOCNO> 250479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sondun23.html </URL>
<DATE> 2004/06/24/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Bulgaristan'da büyük skandalın faturası NSO Başkanı'na çıktı... 
</HEADLINE>
<TEXT>

     Bulgaristan'da devlet yöneticileri ve diplomatların güvenliğini sağlayan Ulusal Koruma Servisi'nin NSO Başkanı General Vladimir Vladimirov'un görevden alınması istendi. 
     Cumhurbaşkanı Georgi Pırvanov, Cumhurbaşkanlığı basın merkezi aracılığıyla yaptığı açıklamada, NSO'da yaşanan son gelişmelerin endişe verici olduğunu belirterek, bu örgütün yeniden yapılanması için General Vladimirov'un görevinden alınmasını istedi. 
     General Vladimirov'un 2002 yılından beri başkanlığını yaptığı Ulusal Koruma Servisi'nde bir süre önce büyük bir skandal ortaya çıkarılmış ve serviste görevli 13 kişinin mafya gruplarıyla işbirliği içinde oldukları belirlenmişti. 
     İzinli oldukları dönemlerde bazı mafya liderlerinin yanında koruma görevlisi olarak çalıştıkları belirlenen 13 polis görevinden alınmış ve NSO içinde geniş çaplı bir soruşturma başlatılmıştı. 
     General Vladimirov'un, Cumhurbaşkanı'nın bu açıklaması üzerine yaşanan skandalın daha fazla büyümemesi için istifa edeceği tahmin ediliyor. General Vladimirov, gazetecilere yaptığı açıklamada, kendisinin yeraltı dünyası ile hiçbir ilgisinin bulunmadığını belirterek, ''Ben gururlu bir insanım. Bu göreve gelirken bankada 5 kuruşum yoktu, şimdi de beş kuruşum yok. Gereği neyse onu yapacağım'' diye konuştu. 
     Bu arada, Bulgaristan Örgütlü Suçlarla Mücadele Servisi NSBOP Başkanı General Rumen Milanov da, hükümet kararıyla yaş durumundan dolayı görevinden alınarak emekliye ayrıldı. 
     Siyasi gözlemciler, Milanov'un, Bulgaristan'da güvenlik servisleri içinde başlatılan ''temiz eller operasyonu'' çerçevesinde zorunlu olarak emekliye ayrıldığı görüşünü savunuyor. 
     Milanov'un yerine Filibe Bölge Emniyet Müdürü General Valentin Petrov'un getirileceği tahmin ediliyor. 
     
</TEXT>
</DOC>
