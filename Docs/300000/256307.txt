<DOC>
<DOCNO> 256307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/soneko10.html </URL>
<DATE> 2004/07/18/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Kaçak elektrik kullanımında ilginç yöntemler... 
</HEADLINE>
<TEXT>

     Türkiye Elektrik Dağıtım A.Ş. TEDAŞ Diyarbakır Müessese Müdürü Mahmut Yağız, kaçak enerji kullanımı önlemek amacıyla yapılan denetimler sırasında abonelerin ilginç kaçak elektrik kullanım yöntemleriyle karşılaştıklarını söyledi. 
     Yağız, AA muhabirine yaptığı açıklamada, bu yılın ilk 6 ayında yapılan denetimler sırasında merkezde 2 bin 600 kaçak elektrik kullanan abone tespit ettiklerini, geçen yıl da 8 bin 142 abone hakkında kaçak elektrik kullandıkları gerekçesiyle işlem yapıldığını belirtti. 
     Diyarbakır'da, verdikleri enerjinin yüzde 64'ünün kayıp olduğunu, geçen yıl kaçak elektrik kullanımı nedeniyle devletin kaybının yaklaşık 258 trilyon lira olduğunu bildiren Yağız, denetimler sırasında bazı abonelerin kaçak elektrik kullanımında TEDAŞ kaçak kontrol ekiplerini dahi şaşırtacak yöntemlere başvurduğunu kaydetti. 
     Yağız, şöyle dedi 
     ''Ekiplerimiz kaçak enerji kullanımı önlemek amacıyla yaptıkları denetimler sırasında abonelerin ilginç kaçak elektrik kullanım yöntemleriyle karşılaşıyor. Diyarbakır'da en çok rastladığımız yöntem bina yapılma aşamasındayken elektrik sayacına girilmeden kaçak hat çekilmesidir. Bazı aboneler eve çektikleri kaçak hattın anahtarını 'görevliler giremez' diye yatak odasına yaptırıyor. Elektrik sayacının camından içeriye röntgen filmi yerleştirerek, saatin çalışması engelleniyor. Kaçak enerji kullanımı o kadar yaygın ki bazen köylerde eve çekilen kaçak hat sayesinde ısıtılan su ahırdaki hayvanlara veriliyor.'' Öte yandan, İl Jandarma Komutanlığı ve TEDAŞ kaçak kontrol ekiplerince kırsal kesimde yapılan denetimlerde de bu yılın ilk 6 ayında 141 abonenin kaçak elektrik kullandığının belirlendiği ve haklarında yasal işlemin başlatıldığı bildirildi. 
     
</TEXT>
</DOC>
