<DOC>
<DOCNO> 263874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sontur09.html </URL>
<DATE> 2004/08/16/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Aşiretten dillere destan düğün 
</HEADLINE>
<TEXT>

     Hamit ERKUT-Behçet DALMAZ YÜKSEKOVA, Hakkari DHA 

HAKKARİ AKP Milletvekili Mustafa Zeydan'ın oğlu Abdullah Zeydan ile amcası Necip Zeydan'ın kızı Dilşah Zeydan, Yüksekova İlçesi'nde 3 gün 3 gece süren dillere destan düğünle evlendi. Davetliler geline ve damada toplam 18 kilo altın ile 305 milyar lira taktı. 
     Pinyanişi Aşireti lideri olan Milletvekili Mustafa Zeydan'ın Esentepe Mahallesi'ndeki evinin bahçesindeki düğün cuma günü başladı. Düğünün üçüncü ve son gününe Hakkari Valisi Erdoğan Gürbüz, Hakkari Jandarma Alay Komutanı Albay Mithat Karaca, Yüksekova Kaymakamı Mustafa Öztaş, CHP Hakkari Milletvekili Esat Canan, Hakkari Emniyet Müdürü Yaşar Ağdere, Yüksekova Belediye Baskanı Salih Yıldız, Sağlık Bakanlığı Müşteşar Yardımcısı Rüstem Zeydan ile Van, Hakari, Şırnak Bitlis, Ankara ve İstanbul'daki aşiret mensuplarından yaklaşık 15 bin kişi katıldı. 
     Düğüne katılan bürokratlar gelin ve damada birer Cumhuriyet altını, CHP Hakkari Milletvekili Esat Canan 5 milyar, Yüksekova Belediye Başkanı 2 milyar lira taktı. Takı takmak için uzun kuyruklar oluşturan davetliler, 21 yaşındaki gelin Dilşat Zeydan'a 18 kilo altın, 26 yaşındaki Abdullah Zeydan'a ise 305 milyar lira taktı. Ancak gelin Dilşat Zeydan'ın taşımakta zorlandığı takılar düğün sahipleri tarafından alınarak kasaya kondu. 
     
     110 HAYVAN KESİLDİ 

     Düğüne katılan davatlilere verilen yemekte kavurma, pilav ve salata ikram edildi, Yemek için 40 büyük, 70 küçükbaş hayvan kesilirken, bin koli su, 15 bin ekmek, 1 ton salatalık, 1 ton domates, 500 kilo biber, 1 ton prinç kullanıldı. 
     
     SİLAHLAR PATLADI 

     Vali ve diğer protokol mensuplarının gelmesinden önce bazı aşiret mensupları, gelin ve damadın evden çıkışını tabanca ve Kalaşnikof tüfekleriyle havaya ateş açarak kutlama yaptı. Bu sırada bahşiş kapmak isteyen çocuklar arasında izdiham yaşandı. 
     Aşiret mensupları takı töreninden sonra Kürtçe türküler eşliğinde saatlerce halay çekerek düğünün keyfini çıkardı. 
     
     BAŞBAKAN'DAN MUTLULUK DİLEĞİ 

     Pinyanişi Aşireti lideri Milletvekili Mustafa Zeydan, AKP'nin kuruluş yıldönümü nedeniyle oğlunun düğününü bugüne denk getirdiğini ve çifte mutluluğu birarada yaşadıklarını söyledi. Başbakan Recep Tayyip Erdoğan'ın da gelin ve damada mutluluk dileklerini ilettiğini söyleyen Zeydan, "Allah bizlerin birlik ve beraberliğini bozmasın. Bundan sonra hep böyle huzur ve güven için mutlu günler yaşayalım. Allah tüm çocuklara böyle güzel düğünler nasip etsin'' dedi. 

     
</TEXT>
</DOC>
