<DOC>
<DOCNO> 250567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonsiy09.html </URL>
<DATE> 2004/06/24/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Yeni vergi paketi TBMM'de... Pakette ne var .. 
</HEADLINE>
<TEXT>

     Bineğe dönüştürülen ticari araçların özel tüketim vergisi oranları arttırılıyor, özel okul yatırımlarına vergi teşviği geliyor. 
     Çeşitli Kanunlarda değişiklik öngören Yasa Tasarısı, TBMM Başkanlığı'na sunuldu. 
     60 maddeden oluşan tasarı ile ticari araç grubunda yer alan ancak bineğe dönüştürülen taşıtlardaki vergi kayıpları engelleniyor. Yeni düzenleme ile ticari taşıtlardan alınan ÖTV yine yüzde 4'de kalırken, bineğe dönüştürülen araçlar için ise motor silindir hacmine göre farklı oran uygulamasına geçiliyor. 
     Yeni düzenleme ile azami kütlesi 4.500 kilogramı geçmeyip, taşıma kapasitesi bin kilogramın altında olan ve sürücü sırasından başka oturma yeri veya sürücü sırası dışında yanda penceresi olan eşya taşımaya mahsus motorlu taşıtlara Yalnız kayıt ve tescile tabi olanlar uygulanacak ÖTV oranları şöyle 
     -Silindir hacmi 2.000 cm3'ü geçmeyenler Yüzde 6 . 
     -Silindir hacmi 2.000 cm3'ü geçen fakat 3.000 cm3'ü geçmeyenler Yüzde 8 . 
     -Silindir hacmi 3.000 cm3'ü geçen fakat 4.000 cm3'ü geçmeyenler Yüzde 52 . 
     -Silindir hacmi 4.000 cm3'ü geçenler Yüzde 75 . 
     -Diğerleri Yüzde 4 . 
     Bu arada, daha sonra ticariye dönüştürülen taşıtlardan, önce ödenen vergi mahsup edilmek suretiyle bu malların ilk iktisabındaki matrah esas alınarak, değişiklik uyarınca adına kayıt ve tescil işlemi yapılandan, bu değişikliğin kayıt ve tescili tarihinde dönüştürülen mallar için geçerli olan oran üzerinden ÖTV alınacak. 
     Bu şekilde de ilk edinimde ortaya çıkabilecek vergi kayıplarının önüne geçilecek. 
     
     ÖZEL OKULLARA İSTİSNA 

     Tasarıya göre, okul öncesi eğitim, ilköğretim, özel eğitim ve orta öğretim özel okullarının işletilmesinden elde edilen kazançlar, ilgili Bakanlığın görüşü alınmak suretiyle Maliye Bakanlığı'nın belirleyeceği esaslar çerçevesinde 5 vergilendirme dönemi gelir ve kurumlar vergisinden müstesna tutulacak. 
     Sözkonusu istisna, bu okulların faaliyete geçtiği vergilendirme döneminden itibaren başlayacak. 
     Dershaneler ile bilgisayar kursları, şoför okulları gibi özel öğretim kurumları ise bu istisnadan faydalanamayacak. 
     Mükelleflerin işletmeleri bünyesinde gerçekleştirdikleri yeni teknoloji ve bilgi arayışına yönelik araştırma ve geliştirme harcamaları tutarının yüzde 40'ı oranında Ar-ge indirimi olacak. 
     Bu şekilde araştırma ve geliştirmeye yönelik harcamaların yüzde 40'ının beyan edilen gelirden indirilmesine olanak sağlanacak. 
     
     KURUM KAZANÇLARI 

     Kurumların yurt dışından elde ettikleri iştirak kazançları ile şube kazançları, belirli şartların yerine getirilmesi halinde kurumlar vergisinden istisna ediliyor. 
     Bu düzenlemeden yararlanabilmek için iştirak edilen yabancı kurumun kanuni ve iş merkezinin Türkiye'de bulunmaması, Anonim veya limited şirket olması, iştirak edilen kurumun esas faaliyet konusunun finansal kiralama ya da her nevi menkul kıymet alım satımı olmaması, iştirak edilen yabancı kurumun sermayesine, kazancın elde edildiği tarihte devamlı surette en az 2 yıl süre ile yüzde 25 ve daha fazla oranda iştirak edilmesi, dağıtıma tabi tutulan iştirak kazancının da en az yüzde 75'inin ticari, zirai ve serbest meslek kazancı olması şartı bulunacak. 
     Kurumların bu maddenin yürürlüğe girdiği tarihten itibaren 31 Aralık 2004 tarihine kadar, kanuni ve iş merkezi Türkiye'de bulunmayan kurumlardan elde ettikleri iştirak kazançları ile yurt dışında bulunan işyeri veya daimi temsilcisi aracılığı ile elde ettikleri kurum kazançları, 30 Haziran 2005 tarihine kadar Türkiye'ye transfer edilmiş olmak kaydıyla kurumlar vergisinden müstesna olacak. 
     Maliye Bakanlığı, mükelleflerin hukuki statülerini, faaliyet gösterdikleri alanları ve tasfiyeye giriş tarihindeki aktif büyüklüklerini dikkate almak suretiyle, tasfiye işlemlerine yönelik inceleme yaptırmamaya yetkili olacak. 
     
     BÜYÜK YATIRIMLARA TEŞVİK KAPSAM DIŞI 

     Öte yandan, belirli limitin üzerindeki büyük yatırımların teşvikine ilişkin düzenleme, vergi paketinde yer almadı. 
     Maliye Bakanlığı'nın vergi paketi taslağında yer alan sözkonusu düzenleme ile büyük yatırımlara yüzde 40 ekstra yatırım indirimi öngörülüyordu. Yetkililer, IMF'nin vergi kaybına neden olacağı gerekçesiyle bu düzenlemeye sıcak bakmadığını ifade ettiler. 
     
     ÖZEL İLETİŞİM VERGİSİNİN KAPSAMI GENİŞLİYOR 

     Özel İletişim Vergisi'nin kapsamı genişletiliyor. Süresi içinde kapatılmayan ihracat taahhütlerine ilişkin ihracat kredisi borçlularına da kolaylık sağlanıyor. 
     TBMM Başkanlığı'na sunulan çeşitli kanunlarda değişiklik öngören tasarıya göre, Telekomünikasyon Kurumu ile görev ya da imtiyaz sözleşmeleri imzalamak veya bu kurumdan ruhsat ya da genel izin almak suretiyle telekomünikasyon altyapısı kurup işletenler, yüzde 15 oranında özel iletişim vergisine tabi olacak. 
     Mobil telekomünikasyon işletmecilerinden eskiden olduğu gibi yüzde 25, radyo ve televizyon yayınlarının uydu platformu ve kablo ortamından iletilmesine ilişkin hizmetlerden ise yüzde 15 özel iletişim vergisi alınacak. 
     Telekomünikasyon işletmecilerinin, imtiyaz veya görev sözleşmeleri, ruhsatlar ya da izinler uyarınca Hazine'ye ödeyecekleri payın hesaplanmasında özel iletişim vergisi dikkate alınmayacak. Bu vergiden mahalli idarelere pay verilmeyecek. 
     Bakanlar Kurulu, yüzde 25 oranını yüzde 10'a, yüzde 15 oranlarını ayrı ayrı veya birlikte yüzde 5'e kadar indirmeye yetkili olacak. 
     Düzenleme ile mobil aboneliğinin ilk tesisinde alınan 20 milyon liralık özel iletişim vergisi, operatör değişikliklerinde uygulanmayacak. 
     
     İHRACAT TAAHHÜTLERİ 

     Düzenlemenin yürürlüğe girdiği tarih itibarıyla süresi geçtiği halde ihracat taahhütleri kapatılmamış olan kredilere ilişkin banka ve sigorta muameleleri vergisi ile kaynak kullanımı destekleme fonu kesintisinin ödenmemiş olan asıllarının BDDK tarafından ''Zarar niteliğindeki krediler ve diğer alacaklar'' kategorisinde kabul edilmesi halinde, ilgili bankanın başvurusu üzerine, bu vergi ve fon kesintisi asıllarının Kanunun yayımını izleyen 3 ay içinde ödenmesi halinde, buna ait birikmiş gecikme zammı, gecikme faizi, ceza faizleri ve vergi cezaları silinecek. 
     
     ŞANS OYUNLARI VERGİSİ 

     Tasarıya göre, Milli Piyango'nun özelleştirilmesine dönük yapılan değişiklik ile bu kuruluşun her ne nam altında olursa olsun tahsil ettiği tüm paralardan, ödenen her türlü ikramiye, işletici firma payı, bayi komisyonu, idare payı ve Savunma Sanayi Destekleme Fonu payı düşüldükten sonra kalan tutar, şans oyunları vergisine tabi tutulacak. 
     Şans oyunları vergisi, at yarışlarında oynanan her bir bilet için 80 bin liradan az olmamak üzere bilet bedelinin yüzde 10'u, spor-toto, skor-toto, süper-toto, spor-loto ve benzeri oyunlarda her bir kolon için 20 bin lira, her türlü diğer müşterek bahislerde yüzde 10 olarak uygulanacak. 
     Şans oyunlarından da mahalli idarelere pay aktarılmayacak. 
     
     DAMGA VERGİSİ 

     Tasarıda, Damga Vergisi'ne tabi listeler yeniden düzenlendi. Gümrük idarelerine verilen özel beyan formlarına 2 milyon 800 bin lira, kişiler tarafından resmi dairelere verilen belli parayı içeren makbuz ve ibra senetleri ile resmi daireler nam ve hesabına kişiler adına açılmış ya da açılacak hesaplara nakledilmeyi veya emir ve havalelerine tediyeyi temin eden kağıtlara binde 7.5 damga vergisi uygulanması öngörüldü. 
     Tasarıya göre, muhtelif kurumların kendi sattıkları ürünlerin pazarlanması amacıyla düzenlenen kredi kartları damga vergisine tabi olacak. 
     1 Ocak 2004 öncesi hesaplanan, ancak tahsil edilemeyen kadastro işlemlerinin yenilenmesine ilişkin harçlar, 6 eşit taksitte ödenecek. 
     31 Aralık 2003 tarihine kadar tevkifat suretiyle ödenmiş olan ancak mahsup veya iadesine imkan verilmeyen fon paylarının, 2003 yılına ilişkin hesaplanan verginin yüzde 10'unu aşan kısmı, 2004 kazancının tespitinde dikkate alınacak. 
     
     VERGİ KONSEYİ KANUNA GİRİYOR 

     Vergi Konseyi'ni de bir danışma organı olarak kanun kapsamına alan tasarıda, bu konseyin başkan ve üyelerinden, uhdesinde kamu görevi bulunanlara 2 bin, bulunmayanlara 3 bin gösterge rakamının memur aylık katsayısı ile çarpımı sonucu bulunacak tutarda ve ayda 4 toplantıyı geçmemek üzere, her toplantı günü için damga vergisi hariç, herhangi bir vergiye tabi tutulmaksızın huzur hakkı ödenecek. 
     
     ARAÇ MUAYENE İSTASYONLARI 

     Tasarıda, araç muayene istasyonlarının özelleştirilmesine dönük bir hüküm ile de Ulaştırma Bakanlığı'na, özelleştirme sonucu yetki alacak gerçek ve tüzel kişilerce açılacak muayene istasyonlarında tescile bağlı araçların muayenelerini yaptırma, istasyonlara ilişkin esasları tespit etme ve denetleme yetkisi veriliyor. 
     Muayene istasyonu açma yetkisi verilen gerçek ve tüzel kişiler, muayeneleri süresi içinde yaptırılmayan veya geç yaptırılan araçlara ilişkin bilgileri, en yakın trafik kuruluşuna bildirecek. 
     İstasyonların aranan nitelik ve şartlara uygunluğunun saptanması sonucu işletme belgesi Ulaştırma Bakanlığı'nca verilecek. 
     
     MUAYENE ÜCRETLERİ 

     Muayene istasyonlarınca otobüs, kamyon, çekici ve tanker için 100 milyon lira, otomobil, minibüs, kamyonet, özel amaçlı taşıt, arazi taşıtı, römork ve yarı römork için 75 milyon lira, traktör, motosiklet, motorlu bisiklet için de 40 milyon lira muayene ücreti alınacak. 
     Bu ücretler, her takvim yılı başından geçerli olmak üzere, yıl sonunda o yıl için belirlenen yeniden değerleme oranında artırılacak. 
     Muayene süresi geçirilen her ay için muayene ücreti, yetki verilen gerçek ya da tüzel kişi veya alt işleticiler tarafından yüzde 5 fazlası ile tahsil edilecek. 
     Yetki verilen gerçek veya tüzel kişilerce 1 ay içinde muayene ücreti olarak doğrudan elde edilen hasılat ile yetki devrettikleri alt işleticilerce muayene ücreti olarak elde edilen hasılat tutarı toplamının ilk 3 yıl yüzde 40'ı, sonraki 7 yıl yüzde 50'si, daha sonraki 10 yıl yüzde 60'ı ile yüzde 5 oranında fazla tahsil edilen tutarın tamamı Hazine payı olarak bir bildirim ile ödenecek. 
     İşletme şartlarına uymayan gerçek ve tüzel kişilere ilk seferinde 3 milyar lira para cezası ile 15 gün eksiklerini düzeltme süresi verilecek. İkinci tekrarda para cezası 5 milyara, üçüncü tekrarda ise 10 milyar liraya çıkacak ve 1 yıl içinde aynı hatanın üç kez tekrarı halinde işletme belgesi iptal edilecek. 
     
     EMEK OTELLERİ İLE HAZİNE ARAZİLERİNİN SATIŞI 

     Hazineye ait taşınmazlar, düzenlenecek bir protokolle belediyelere doğrudan satılabilecek. Tapu kütüğüne satış amacı için şerh konulacak. Belediyelere konut amaçlı satışlarda, imar uygulaması durumunda imar parselleri müstakil parsel olarak hisselendirilmeksizin Hazine adına resen tescil edilecek. 
     Emek İnşaat ve İşletme A.Ş Hazineye ait taşınmazlar için Maliye Bakanının, diğer taşınmazlar için de ilgili bakanın teklifi ve Başbakanın onayı ile uygun bulunan Hazineye ve kamu kurumlarına ait taşınmazları, inşaat yapmak, varsa üzerindeki muhdesat ile birlikte satmak, sattırmak, üzerinde sınırlı ayni hak tesis edilmek, projeye dayalı kat karşılığı inşaat yapılmak, gayrimenkul satış vaadi ve arsa payı karşılığında hasılat paylaşımı esasına göre değerlendirmeye, bunun için şirket veya gayrimenkul yatırım ortaklığı kurmaya, kurulacak bir şirket veya yatırım ortaklığına ortak olmaya yetkili olacak. 
     Taşınmazların değerlendirilmesinden elde edilen gelirlerin tahsil edilen kısımlarından ilgili belediyeye yüzde 2, varsa büyükşehir belediyesine yüzde 1 pay verilecek. 
     Emekli Sandığı Genel Müdürlüğü mülkiyetinde bulunan ve doğrudan hizmetleri ile ilgisi olmayan gayrimenkullar ile iştirak payları da belirlenecek esaslara göre satılabilecek. 
     Hazineye ait arazi ve arsalar, imar planı içinde oldukları dikkate alınmadan, küçük sanayi sitesi kooperatiflerine harca esas değer üzerinden satılabilecek. 
     
     BEYANNAME ZORUNLULULĞU KALDIRILABİLECEK 

     Bazı kanunlarda değişiklik yapan tasarıya göre, Maliye Bakanlığı, yangın, tabii afet gibi nedenlerle ''mücbir sebep hali'' ilan edecek. Bakanlık, mücbir sebep hali nedeniyle yerine getirilemeyecek vergi yükümlülüklerini belirleyerek, mükelleflerin beyanname verme sürelerini yeniden belirleyecebilecek, toplu beyanname alma yoluna gidebilecek ya da beyanname verme zorunluluğunu kaldırabilecek. 
     Maliye Bakanlığı, mücbir sebep hali ilan edilen yerlerdeki mükelleflerin, ödeme süresi afet tarihinden sonraya rastlayan her türlü vergi, ceza ve gecikme faizleri ile verecekleri beyannamelere istinaden tahakkuk ettirilen vergilerin ödeme sürelerini, vadelerinin bitim tarihinden itibaren azami bir yıl süreyle uzatabilecek. Bu yetki, bölge, il, ilçe, mahal ve afetten zarar görenler ile afetten zarar görme derecesi veya vergi türleri itibarıyla farklı süreler belirlemek suretiyle de kullanılabilecek. 
     Vergi yükümlülüklerinin yerine getirilmesi sırasında meydana gelen ve zor durum haliyle karşılaştıkları için yükümlülüğünü zamanında yerine getirmeyen mükelleflere de bir ayı geçmemek üzere süre verilecek. 
     Maliye Bakanlığı, mühlet verme yetkisini tamamen veya kısmen mahalline devredebilecek. Bu yetkiyi, bölgeler, iller, ilçeler veya sektörler ile iş kolları ya da mükellef grupları itibarıyla yazılı başvuru şartı aramaksızın da kullanabilecek. 
     
     İNTERNETTEN BEYANNAME GÖNDERİLMESİ 

     Mükelleflerin beyannameleri elektronik ortamda göndermesi durumunda tahakkuk fişi elektronik ortamda düzenlenerek mükellef veya elektronik ortamda beyanname gönderme yetkisi verilmiş gerçek veya tüzel kişiye elektronik ortamda iletilecek. Bu ileti, tahakkuk fişinin mükellefe tebliği yerine geçecek. Bakanlar Kurulu bu tür belgelerde damga vergisini sıfıra kadar indirmeye yetkili olacak. 
     Yatırım indirimi ve döviz kazandırıcı faaliyetler için uygulanan istisnalara ilişkin hükümlerin ihlal edilmesi sonucu kısmen veya tamamen alınmayan vergilere ilişkin zamanaşımı süresi, istisna veya muafiyet şartlarının ihlal edildiği tarihi takip eden takvim yılının başından itibaren işleyecek. 
     Tasarı, faal olmayan mükellefler ile mesleki faaliyeti olmadığı halde sadece sahte belge ticareti yapanların kayıtlarının silinmesini de düzenliyor. 
     Faal olmayan mükelleflerin kayıtları, başka bir adreste faaliyet göstermediklerinin tespitine bağlı olarak, inceleme raporu aranmaksızın silinecek. Sahte belge ticareti yaptıkları tespit edilenlerin kayıtları ise vergi inceleme elemanının raporu ve önerisiyle silinecek. Ancak bu işlem, kayıtların silinmesinden önceki ve silinme tarihinden sonra belirlenen faaliyetlere ilişkin yükümlülükleri ortadan kaldırmayacak. 
     Kayıtları silinenlere ilişkin bilgiler internet ve benzeri araçlarla kamuoyuna duyurulacak. 
     
     KAYITLARDAKİ DİL VE PARA BİRİMİ 

     Tasarı, Vergi Usul Kanunu'na göre Türkçe tutulması zorunlu olan defter ve kayıtların, Türkçe kayıtlar bulunmak kaydıyla defterlerde başka dilden de yapılabileceğini öngörüyor. Bu kayıtlar, vergi matrahını değiştirmeyecek şekilde tasdik ettirilecek diğer defterlere de yapılabilecek. 
     Kayıt ve belgelerde Türk para birimi kullanılacak. Belgeler, Türk parası karşılığı gösterilmek şartıyla, yabancı para birimine göre de düzenlenebilecek, ancak yurt dışındaki müşteriler adına düzenlenen belgelerde Türk parası karşılığı gösterilme şartı aranmayacak. 
     Bakanlar Kurulu kararıyla Türkiye'ye ayrılan ödenmiş sermayesi en az 100 milyon ABD Doları ya da eşiti yabancı para karşılığı Türk Lirası olan ve sermayesinin en az yüzde 40'ı ve merkezi yurtdışında bulunan, Türkiye'de oturmayan kişilere ait olan işletmeler, Türk para birimi dışında başka bir para birimiyle de kayıt tutabilecekler. 
     Bakanlar Kurulu, öngörülen miktar ve oranları sektörler itibarıyla ayn ayrı yarısına kadar indirebilecek veya iki katına çıkarabilecek. Koşulların ihlal edildiği hesap dönemini izleyen dönemden itibaren Türk para birimine göre kayıt tutma zorunluluğu başlayacak. 
     Bu mükellefler, diğer para birimleriyle kayıt tuttukları sürece enflasyon düzeltmesi yapamayacaklar. Türk para birimiyle kayıt yapmaya başlamaları halinde ise üç yıl süreyle anılan enflasyon düzeltmesinden yararlanamayacaklar. 
     
     ALTIN-GÜMÜŞÇÜLERE ENFLASYON DÜZELTMESİ 

     Tasarı ile getirilen bir düzenleme ile de yabancı para cinsinden borçlanmaların enflasyon muhasebesindeki maliyetinin hesaplanmasında, düzeltme tarihindeki değil borcun alındığı tarihteki Türk Lirası karşılığı esas alınacak. 
     Tasarı ile mükelleflere, öz sermaye kalemlerine ait enflasyon fark hesaplarında yer alan tutarları düzeltme sonucu oluşan geçmiş yıl zararlarına mahsup edebilmelerine de olanak sağlanıyor. 
     Sürekli olarak işlenmiş altın, gümüş alım-satımı ve imali ile uğraşan mükelleflere, gerekli şartların oluşup oluşmadığına bakılmaksızın enflasyon muhasebesi yapabilme imkanı getiriliyor. 
     Tahsilat ve ödemelerini banka, benzeri finans kurumları veya posta idarelerince düzenlenen belgelerle tevsik etme zorunluluğuna uymayan mükelleflere, her bir işlem için, işleme konu tutarın yüzde 5'i kadar özel usulsüzlük cezası kesilecek. 
     
     MALVARLIĞI ARAŞTIRMASI HIZLANDIRILACAK 

     Yasa tasarısı ile kamu alacaklarının takip ve tahsili amacıyla yapılan malvarlığı araştırmasının şekli, alanı, kapsamı, alacağın türü ve tutarı itibarıyla sınırlandırılacak. Kamu alacaklarının tahsilini hızlandırmaya yönelik bu düzenleme uyarınca Maliye Bakanlığı amme alacaklannın takibinde haczolunacak malların tespiti amacıyla yapılacak mal varlığı araştırmasının şekli, alanı ve kapsamı ile araştırma yapılacak amme alacaklarının türü ve tutarını belirlemeye yetkili olacak. 
     Mükelleflere, kullanmak üzere satın aldıklan ödeme kaydedici cihazlar için yüzde 100'e kadar amortisman oranı seçme olanağı da getiren tasarı, deniz ve hava taşıma araçları için liman ve hava meydanlarındada yapılan hizmetleri, altın, gümüş ve platin ile ilgili arama, işletme, zenginleştirme ve rafinaj faaliyetleri ile petrol arama faaliyetlerini yürütenlere yapılan teslim ve hizmetleri, limanlar ve hava meydanlarının inşası, yenilenmesi ve genişletilmesi işlerini fiilen kendisi yapan veya yaptıran mükelleflere bu işlere ilişkin olarak yapılan mal teslimleri ve inşaat taahhüt işleri KDV'den muaf tutuyor. 
     Tasarı ile şu işlemler de istisna kapsamına alınıyor 
     ''Milli Savunma Bakanlığı, Jandarma Genel Komutanlığı, Sahil Güvenlik Komutanlığı, Savunma Sanayii Müsteşarlığı, Milli İstihbarat Teşkilatı Müsteşarlığı, Emniyet Genel Müdürlüğü ve Gümrük Muhafaza Genel Müdürlüğüne milli savunma ve iç güvenlik ihtiyaçları için uçak, helikopter, gemi, denizaltı, tank, panzer, zırhlı personel taşıyıcı, roket, füze ve benzeri araçlar, silah, mühimmat, silah malzeme, teçhizat ve sistemleri ile bunların araştırma-geliştirme, yazıhm,-üretim, montaj, yedek parça, bakım-onanm ve modernizasyonuna ilişkin olarak yapılan teslim ve hizmetler ve bu teslim ve hizmetleri gerçekleştirenlere bu kapsamda yapılacak olan, miktarı ve nitelikleri yukarıda sayılan kuruluşlarca onaylanan teslim ve hizmetler.'' Maliye Bakanlığı, istisna kapsamına girecek mal ve hizmetler ile bunların asgari tutarlarını ve bu maddenin uygulanmasına ilişkin usul ve esasları belirleyecek. 
     
     BEDELSİZ ÖĞRENCİ OKUTMAYA KDV İSTİSNASI 

     Üniversite ve yüksekokullar ile özel okullarda öğrenci kapasitesinin yüzde 10'unu geçmemek üzere verilen bedelsiz eğitim ve öğretim hizmetleri de tasarı ile istisna kapsamına alınıyor. 
     Yasalar uyarınca bedelsiz olarak yapılan mal teslimi ve hizmet ifaları, bazı kurum ve kuruluşlara bedelsiz olarak yapılan her türlü mal teslimi ve hizmet ifaları ile fakirlere yardım amacıyla gıda bankacılığı faaliyetinde bulanan dernek ve vakıflara Maliye Bakanlığınca belirlenen usul ve esaslar çerçevesinde bağışlanan gıda maddelerinin teslimi de KDV'den istisna tutuluyor. 
     Kamu kurumu niteliğindeki meslek kuruluşlarının, kanunlarla kendilerine verilen görev gereği ve kuruluş amaçlarına uygun ruhsat, izin, onay ve benzeri hizmetleri ile bu hizmetlerle ilgili olarak kullanılacak basılı kağıtların bu kuruluşlar tarafından teslimi de istisna kapsamına alınırken, motorlu taşıtlar tescil plaka teslimleri hariç tutuluyor. 
     Darphane ve Damga Matbaası tarafından yapılan teslim ve hizmetler ile Milli Piyango İdaresi Genel Müdürlüğünce düzenlenen piyango, sayısal loto, hemen kazan ve benzeri oyunların tertiplenmesi veya oynanmasına ilişkin işlemlerden de KDV alınmayacak. Şans oyunları vergisinin getirilecek olması nedeniyle bu kalemler KDV kapsamı dışına alınıyor. 
     Lastik ve kaucuk, kıymetli taşlar, free-shoplar ile bunlara ait ve depo ve ardiye gibi bağımsız birimlerin kiralanması, gümrük antrepoları ve geçici depolama yerleri ile gümrük hizmetlerinin verildiği gümrüklü sahalarda ihracat ve ithalat için verilen depolama, ardiye, terminal hizmetleri istisna kapsamına alınırken, dore külçe altın istisna kapsamı dışına çıkarılıyor. Arsa Ofisi Genel Müdürlüğü'nce yapılan taşınmaz mal teslimleri de kısmi istisna kapsamına alınıyor. Tasarı ile kamu menfaatine yararlı dernekler ve Bakanlar Kurulunca vergi muafiyeti tanınan vakıflara, kuruluş amaçlarına uygun olarak işletmek ve yönetmek suretiyle ifa ettikleri teslim ve hizmetler için kendilerine tanınmış istisnadan vazgeçme hakkı tanınıyor. Maliye Bakanlığı, yangın sebebiyle mücbir sebep ilan ettiği yerlerdeki yangın sonucu zayi olanlar hariç olmak üzere, zayi olan mallara ait katma değer vergisinde indirim yapabilecek. 
     Tasarı, Türkiye'nin taraf olduğu uluslararası anlaşmalar çerçevesinde Türkiye'de gerçekleştirilecek toplantıları düzenleyenlere bu amaçla yapılacak teslim ve hizmetler ile bu toplantılara katılan yabancı heyetlerin konaklamaları ve bunlara görevlerinin ifası kapsamında yapılacak teslim ve hizmetleri de 31 Aralık 2005 tarihine kadar katma değer vergisinden muaf tutuyor. 
     Karayolları Genel Müdürlüğünce yapılacak taşınmaz mal teslimleri ile Orman Genel Müdürlüğü Döner Sermaye sabit kıymetlerinde kayıtlı tapulu taşınmaz malların teslimleri ise 31 Aralık 2004 tarihine KDV'den muaf olacak. 
     Tasarıda öngörülen istisnalarla ilgili olarak, yasanın yürürlüğe girmesinden önce yapılan tarhiyatlardan vazgeçilecek ve tahakkuk eden tutarlar terkin edilecek. 
     Tasarı, malul ve engelli vatandaşların ÖTV ödemeksizin araç edinebilme haklarını genişleterek, sakatlık derecesi yüzde 90 veya fazla olan malul ve engellilerin, maddede belirlenmiş araçları tadilat yaptırılıp yaptırılmadığına bakılmaksızın ÖTV'siz edinebilme imkanı sağlıyor. Ayrıca malul ve engellilerin sakatlık derecesine bakılmaksızın, sakatlığına uygun hareket ettirici özel tertibat yapılan araçları bizzat kullanma amacıyla ilk iktisabında uygulanan ÖTV istisnası da kapsamdaki araçlar otomobil, kapalı kasa kamyonet ve motosikletler ile sınırlandırılarak muhafaza ediliyor. 
     
     ÖDENMEYEN BORCA YÜZDE 5 FAİZ 

     Vergi Barışı kapsamında yeniden yapılandırılan borçların taksitlerinin zamanında yatırılmaması durumunda, borcun ödenmeyen kısmı yüzde 10 yerine, yüzde 5 fazlasıyla tahsil edilecek. 
     TBMM'ye sunulan Çeşitli Kanunlarda Değişiklik Yapılmasına İlişkin Kanun Tasarısı'na göre, geç ödeme zammı oranı 1 Ocak 2004'den geçerli olmak üzere yüzde 5'e inecek. 
     Tasarı ile trafik cezaları da PTT aracılığıyla tahsil edilecek. Cezaların tebliği posta kanalıyla yapılacak, bu şekilde tebliğ edilemeyen cezalar ise vergi dairesinin ilan tahtasına asılarak duyurulacak. 
     Tasarıda, sınai amaçlı yatırımların teşviki için gerekli olan limitler de aşağı çekildi. Tasarı ile 4706 sayılı Kanun ile getirilen teşviklerden yararlanacaklar için aranan ''Üzerinde en az 25 milyon ABD Doları karşılığı Türk Lirası tutarında ve en az 100 kişi istihdam sağlayacak sınai yatırım'' şartı, ''Üzerinde en az 10 milyon ABD Doları karşılığı Türk Lirası tutarında ve en az 50 kişi istihdam sağlayacak yatırım'' olarak değiştirildi. 
     
     DİĞER DÜZENLEMELER 

     Vergi paketinde yer alan diğer düzenlemeler de şöyle sıralandı 
     Gelir vergisi stopajı ve sigorta primi teşviği ile enerji desteğinin uygulama süreci 31 Aralık 2008 yerine, yatırımın tamamlandığı tarihi izleyen 5 yıl süreyle uygulanacak. 
     Milletlerarası yargı organlarında devletin taraf olduğu davalar ile milletlerarası tahkim yoluyla çözümlenmesi öngörülen ve Hazine avukatlarınca takibine imkan bulunmayan davalarda, Türk ve yabancı uyruklu avukatlardan hizmet satın alınabilecek. 
     Emlak Vergisi Kanunu'nda yer alan muafiyet uygulamalarında geçerli olan kiraya verilmeme şartı, özelleştirme uygulamaları çerçevesinde yapılan işletme hakkı devirlerini kapsamayacak. 
     Mal ve hizmetlerin ihracı durumunda yüklenilen katma değer vergisinin ihracatçılara iadesi imkanı getirilecek. 
     İlgili trafik sicilinde adlarına kayıt ve tescilli bulanan motorlu kara taşıtlarını, bu maddenin yürürlüğe girdiği tarihten itibaren 3 ay içinde kayıt ve tescilleri silinmek ve hurdaya çıkarılmak şartıyla il özel idarelerine bedelsiz olarak teslim eden gerçek ve tüzel kişilerin, ödenmemiş motorlu taşıtlar vergisi ile gecikme zammı, faiz ve vergi cezaları silinecek. 
     Vakıfların mal varlığından tahsil edilemeyen veya tahsil edilemeyeceği anlaşılan amme alacakları silinecek. 
     Vergi Usul Kanunu'nun borsada işlem gören hisse senetlerinin borsa rayiciyle düzeltilmesine ilişkin hüküm yürürlükten kalkacak. 
     
     YÜRÜRLÜK TARİHLERİ 

     Vergi paketinde bineğe dönüştürülen ticari araçlara ilişkin vergi düzenlemelerinin Kanunun yayımını izleyen 3. günde, araç muayene istasyonlarına ilişkin hükümlerin 1 Ocak 2005'de, şans oyunlarına ilişkin hükümlerin de işletme hakkını devralan firmanın şans oyunlarını fiilen oynatmaya başladığı tarihte yürürlüğe girmesi öngörülüyor. 
     
</TEXT>
</DOC>
