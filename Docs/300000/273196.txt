<DOC>
<DOCNO> 273196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sonyas06.html </URL>
<DATE> 2004/09/19/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Parasını alamayınca 'Bu mezarın parası ödenmemiştir' yazdı 
</HEADLINE>
<TEXT>

     Konya'da bir mezar taşı ustası, 2 milyar liraya yaptığı mezarın ücretini tahsil edemeyince, mezar taşına, büyük puntolarla ''Bu mezarın parası ödenmemiştir'' yazdı. 
     Konya'da mezar taşı imalatı yapan Süleyman Santaş, Y.T'nin, 2 ay önce işyerine gelip, yaklaşık 1 yıl önce trafik kazasında kaybettiği kızı için mezar yaptırmak istediğini söyledi. 
     Ankara'da yaşadığını ve varlıklı bir kişi olduğunu öğrendiği Y.T'nin, ölen kızı için en iyisinden bir mezar yaptırmak istediğini belirten Santaş, şöyle konuştu 
     ''Mermer taşını tamamlayarak, 1.5 ay önce kızının mezarına monte ettik. Bu kişi gelip, yurtdışından ithal edilen İtalyan granitinden yaptığımız 2 milyar lira değerindeki, belki de o mezarlıktaki en görkemli mezarı inceledi. Y.T, mezarın bazı yerlerini beğenmeyerek, bu kısımlarının yeniden yapılmasını istedi. 
     Yaptığım değişikliklere rağmen mezarı Y.T'ye beğendiremedim. Oysa mezar, standartların bile üzerinde oldu. 300 milyon lira kaparo ücretinden arta kalan 1 milyar 700 milyon lirayı istedim. Ancak bu kişi yine paranı ödemeyeceğim dedi.'' 
     
     ''MADDİ DURUMU İYİ OLDUĞU HALDE ÖDEMEDİ'' 
     Emeklerinin sonunda karşılaştığı bu muamelenin çok zoruna gittiğini belirten Santaş, şöyle devam etti 
     ''Mezar taşındaki ismi de yeniden yazmak üzere silmiştim. Bu davranış karşısında sinirlenerek, mezar taşında ismin silindiği bölüme, büyük harflerle Bu mezar taşının parası ödenmemiştir yazan bir mermer yapıştırdım. Merhumun ruhunun sızlamasını istemezdim, ancak babası Y.T, maddi durumu iyi olduğu halde önce sipariş verip sudan bahanelerle parayı ödemeyince böyle bir yazı yazmak zorunda kaldım.'' Süleyman Santaş, mezar taşı siparişini veren kişinin adres ve telefonu bulunmadığını belirterek, mezar taşına böyle bir yazı yazmasının en büyük nedeninin, yazıyı gören tanıdıkların Y.T'yi uyarıp, alacağı olan 1 milyar 700 milyon lirayı kendisine ödemesini sağlamak olduğunu vurguladı. 
     
</TEXT>
</DOC>
