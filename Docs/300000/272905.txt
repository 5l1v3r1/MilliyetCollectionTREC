<DOC>
<DOCNO> 272905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/soneko08.html </URL>
<DATE> 2004/09/18/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Nokia'dan 1.3 mega piksel yeni cep telefonu geliyor 
</HEADLINE>
<TEXT>

     Nokia Türkiye Genel Müdürü Alessandro Fiorentino, Nokia'nın bir satış ekibinin İran'da çalışmalara başladığını belirterek, ''Süreç normale döndükten sonra Irak'ta çalışmalara başlanabilir'' dedi. 
     Bolu'da Türkiye Eğitim Gönüllüleri Vakfı tarafından düzenlenen ''Düşler Atölyesi Projesi'' toplantısına katılan Nokia Türkiye Genel Müdürü Alessandro Fiorentino, soruları yanıtladı. 
     Fiorentino, 2005 yılında sahip oldukları liderlik pozisyonunu devam ettirmeyi ve geliştirmeyi hedeflediklerini anlatarak, ''Türkiye'de satış ve satış sonrası servis hizmeti veren 150'yi aşkın servis noktamız var. Bunların sayısını yüzde 20 oranında arttırmayı planlıyoruz'' dedi. 
     Türkiye'deki operasyonlarının ağırlıklı olarak cep telefonu sektörüne yönelik olduğunu ifade eden Fiorentino, 2004 yılının kendileri için büyüme yılı olduğunu ifade ederek, 'Geçmiş yıllara göre önemli büyüme kaydeden sektörümüzde biz 2004'te en iyi rakamları yakaladık. Son olarak Türkiye'de renkli ekranlı ve entegre kameralı cep telefonlarını satışa sunduk. Piyasada mevcut olan 1.1 mega piksel çözünürlüğe sahip kameralı cep telefonlarının bir üst versiyonu yıl sonunda çıkacak. 2004 yılı sonunda 1.3 mega piksel çözünürlüğe sahip cep telefonunu piyasaya süreceğiz. 2005'te telefonların çözünürlükleri inanılmaz oranda yükselecek'' diye konuştu. 
     
     NOKİA İRAN PAZARINDA 
     Nokia Türkiye Genel Müdürü Fiorentino, Nokia için Türkiye'nin büyük bir pazar olduğunu anlatarak, şunları söyledi 
     ''Türkiye ekibi olarak bizim çalışmalarımız sadece Türkiye ile sınırlı. Fakat Nokia İran'da çalışmalara başladı. Orada Nokia'nın bir satış ekibi bulunuyor. Irak'ın içinde bulunduğu süreci takip ediyoruz. Nokia'nın dünyanın 150 farklı ülkesinde ofisi var. Süreç normale döndükten sonra Irak'ta çalışmalara başlanabilir.'' 
     
</TEXT>
</DOC>
