<DOC>
<DOCNO> 261905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/guncel/axgun01.html </URL>
<DATE> 2004/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Onu nezarete alamayız' 
</HEADLINE>
<TEXT>


Van'da adamlarının polis merkezini basarak kaçırdığı Hamit Bayram'ın 'aşiret üyesi olduğu ve tanınacağı' gerekçesiyle nezarete alınmadığı ortaya çıktı... 

Tolga Şardan Ankara 

Polisin, eski Van Milletvekili Mustafa Bayram'ın oğlu Hamit Bayram'ın kaçırıldığı emniyet baskınını haber aldığı, ancak geç kaldığı ortaya çıktı. Zanlıların Van polisince nezarete alınmadığı da iddia edildi. 
Skandalı soruşturan polis başmüfettişleri, Malatya Kaçakçılık ve Organize Suçlar Şube Müdürü Fatih Tuncay Akbaş'ın da ifadesini aldı. Akbaş, saat 14.50 sıralarında Van Gevaş'ta durduklarını, Hamit Bayram'ın telefonla görüştüğü kişiye "Misafirler yanımda. 40 - 50 tane mal hazırla" dediğini anlattı. Hamit Bayram ve şoförü Hüsnü Özbuz'un kent merkezinde ekiplerle olduğunu kaydeden Akbaş, kendisinin de Van Emniyet Müdürlüğü'ne giderek Kaçakçılık Şubesi'yle görüştüğünü söyledi. 

'Israr ettim, dinlemediler' 
"Şahısları nezarete koyalım. Orada görüşme yaptıralım" dediği Van polisinden, "Bunlar aşiret üyesi. Şubeye geldiklerinde tanınırlar. Şubede nezarete alamayız" yanıtını aldığını belirten Akbaş, "Şubeye alınmalarına ısrar ettim, ancak 'Alamayız' dediler" diye konuştu. Malatya'dan gelen ekip, bu sırada, Van polisinin uyarısıyla Bölge Trafik Şube Müdürlüğü'ne hareket etti. Akbaş, aynı saatlerde, Van Kaçakçılık Şube Müdürü'nün, kendisini arayan İstihbarat Şube Müdürü'nün yanına gittiğini vurguladı. 
Kısa süre sonra gelen Kaçakçılık Müdürü'nün, "Hamit Bayram'ın adamları sizinkilerin yerini öğrenmiş. Baskına gidiyorlar" dediğini anlatan Akbaş, şubeden ekiplerle hareket ettiklerini söyledi. Akbaş, kendileri yoldayken, Mustafa Bayram'ın bulunduğu siyap cipin karşı yönden kent merkezine doğru geldiğini belirtti. Polisin, baskını geç haber aldığı, işini bitiren Hamit Bayram'ın Emniyet Müdürü'yle görüşmek üzere kent merkezine geldiği anlaşıldı. 

'Döverek patlatıyorlar' 
Hamit Bayram'ın da, telefon görüştüğü yakınlarını sürekli açık ve kapalı mesajlarla tahrik ettiği belirlendi. Kürtçe "Beni döverek patlatıyorlar. Bir şey getirin, beni bunların elinden kurtarın" diyen Hamit Bayram'ın, bir başka görüşmede ise "Mahvoldum. Beni perişan ediyorlar. Dayak yiyorum. Yetişemezseniz beni öldürecekler" diye konuştuğu bildirildi. 

Müdürün yeri değişti 
Van Kaçakçılık ve Organize Suçlarla Mücadele Şube Müdürüyken, Ankara Kaçakçılık ve Organize Suçlarla Mücadele Daire Başkanlığı bünyesine tayin edilen Tayfun Akbayrak'ın görev yeri değiştirildi. Van'daki olayın ardından, Akbayrak'ın Ankara yerine Aydın kadrosuna atandığı öğrenildi. 


</TEXT>
</DOC>
