<DOC>
<DOCNO> 273099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sondun12.html </URL>
<DATE> 2004/09/19/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Irak'ta ateşkes görüşmeleri tıkandı 
</HEADLINE>
<TEXT>

     Irak'ın başkenti Bağdat'ta, Şiilerin kalesi Sadr semtinde radikal Şii lideri Mukteda Sadr ile Amerikan güçleri arasında yaşanan şiddeti sona erdirmek için yapılan görüşmeler tıkandı. 
     Bir grup aşiret lideri ve Sadr'ın temsilcilerinin, taraflar arasında arabuluculuk görevi üstlenen bir Bağdat belediyesi encümeniyle, yeniden yapılanma ve kurbanların ailelerine ödeme için harcanacak milyonlarca dolar karşılığında Sadr milislerinin silahsızlanmasını da içeren 12 maddelik öneri paketini dün görüştüğü bildirildi. 
     Milislerin silahsızlanmasıyla ilgili madde yüzünden tıkanan görüşmelere Amerikalıların katılmadığı belirtildi. 
     Sadr'ın görüşmelerdeki baş temsilcisi Kerim El Bahaatti, tek çıkmaz noktanın, Amerikalıların El Mehdi ordusunu feshetmek istemesi olduğunu, ancak bunun mümkün olmadığını söyledi. 
     Amerikalı yetkili Albay Bryan Roberts ise Sadr'ı daha önce verdiği sözleri tutmamakla suçladı. 
     Sadr milislerinin ağır silahlarını bırakmayı daha önce kabul ettiğini hatırlatan Roberts, ancak şu ana kadar bunu yerine getirmediklerini kaydetti. 
     Paket, semtte güvenliği büyük ölçüde Irak güçlerinin sağlamasını ve Amerikan askerlerinin hareketinin sınırlanmasını da öngörüyor. 
     Amerikan güçleriyle Sadr milisleri arasında zaman zaman çıkan şiddet olaylarında onlarca kişi ölmüştü. 
     
     YİNE İNTİHAR SALDIRISI 
     Öte yandan, Irak'ın başkenti Bağdat'ın güneyindeki Musayib kasabasında, bomba yüklü bir aracın infilak etmesi sonucu 1 kişinin öldüğü bildirildi. 
     Polis, Bağdat'a 60 kilometre uzaklığındaki kasabada meydana gelen patlama sonucu 1 Irak vatandaşının öldüğünü, 3 kişinin yaralandığını açıkladı. 
     Saldırıyla ilgili başka ayrıntı verilmedi. 
     
</TEXT>
</DOC>
