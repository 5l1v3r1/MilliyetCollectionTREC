<DOC>
<DOCNO> 279864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonyas16.html </URL>
<DATE> 2004/10/13/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Adı 'Cani'... Nüfusta erkek görünen 65 yaşındaki kadın, dava açtı 
</HEADLINE>
<TEXT>

     Özgür CEBE HANİ Diyarbakır , DHA 

DİYARBAKIR'ın Hani İlçesi'nde isim ve cinsiyet davası açan 65 yaşındaki Cani Lezgi, Türkçe bilmediği için mahkemedeki savunmasını tercüman aracılığı ile verirken, "Nüfus cüzdanım Pembe olmasına rağmen nüfusa erkek yazıldığım için kocamla gayrı resmi evlilik yaptım'' dedi. 
     Hani'nin dağ köyü Kuyular'da toprak damlı bir evde yaşamını tek başına sürdüren 2 çocuk annesi Cani Lezgi, nüfus kayıtlarında cinsiyetinin Erkek' yazılmasından ve isminden rahatsız olduğunu belirterek, 65 yaşından sonra Hani Asliye Hukuk Mahkemesi'nde dava açtı. Cani Yezgi, adının Canan Lezgi' olarak değiştirilmesini istedi. Eşi Tayyar Lezgi'nin ikinci eşi olduğunu belirten Canan Lezgi, "5 doğum yaptım. 3 çocuğum öldü, 2'si hayatta. Resmi nikahım olmadığı için çocuklarım resmi nikahlı kumamın üzerinedir. Yani resmiyette onun çocukları görünüyor'' dedi. 
     Bugüne kadar hiç bir devlet dairesinde işi olmadığını söyleyen Cani Lezgi, "Bu yaşıma kadar köyde yaşadım. Resmi hiçbir işlem yaptırmadım. Yaşım 65 olunca yaşlılık maaşı alabilmek için ilçeye gittim. Burada işlemlerimi yaptırırken bana kayıtlara göre erkek olduğum söylendi. Neye uğradığımı şaşırdım. Mahkemenin bir an önce adımı, cinsiyet hanemi değiştirmesini istiyorum. Cani kelimesinin ne demek olduğunu herkes biliyor. Ben bu yaşıma kadar karıncayı bile incitmedim'' diye konuştu. 
     Asliye Hukuk Mahkemesi'nde duruşmaya çıkan Cani Lezgi'nin kimlik tespiti yapılırken, mahkeme tutanaklarına yine erkek olarak yazıldı. ması da dikkat çekti. Kimlik tespiti yapan hakim tutanağa, "Davacı Cani Lezgi, Mustafa ve Ayşe oğlu 30.05.1939 doğumlu Hani ilçesi Kuyular köyü nüfusuna kayıtlı'' yazdırdı. 
     Kimlik tespiti ardından mahkeme mübaşirinin tercümanlığıyla savunma yapan Lezgi, kendisine verilen nüfus cüzdanının pembe olmasına rağmen, aile tablosundaki hanesine erkek yazıldığını belirterek cüzdanını cebinden çıkarıp mahkemeye verdi. Mehkeme Cani Lezgi'nin fotoğraflı kimliğini inceleyip tutanağa geçirdi. 
     
     "ASKERE ÇAĞIRILDIN MI '' 
     Mahkeme hakimi Ömer Öztürk'ün, "Peki hiç askere çağrıldın mı '' sorusuna ise yaşlı kadın, "15 yıl kadar önce Askerlik Şubesi bir kez çağırdı. O zaman savcılığa çağrılmıştım. Ama bana hiçbir şey sorulmadı. Savcı beni görür görmez Gidebilirsin' dedi. Ondan sonra da problem olmadı'' dedi. 
     Cani Lezgi, "Çocukların var mı '' sorusuna ise, "5 çocuk doğurdum, 3'ü öldü. 2 kızım ise resmi nikahım olmadığı için kumamın üzerinedir. Zaten kayıtlara göre erkek görünüyorum. Avukat tutacak param yok. Mağduriyetim giderilsin. Ne yaşlılık maaşı alabiliyorum, ne de yeşil kart çıkarabiliyorum'' karşılığını verdi. 
     Mahkeme, Cani Lezgi'ye kanıt ve tanıklarını sunması için süre verilmesine, nine'nin doğum tutanağının istenmesine, doğum tutanağı geldiğinde ise tutanak tanıklarının yaşayıp-yaşamadıklarının tespiti için savcılığa yazı yazılmasına, aranan kişiler arasında olup-olmadığının tespiti Diyarbakır Emniyet Müdürlüğü ile İl Jandarma Alay Komutanlığı'na yazı yazılmasına, sabıka kaydının istenmesine, cinsiyetinin tespiti için Diyarbakır Devlet Hastanesi'ne sevk edilerek heyet raporunun istenmesine, ayrıca nine'nin askerlik durumunun araştırılması için Hani Askerlik Şubesi'ne yazı yazılmasına karar verip davayı erteledi. 
     Devlet Hastanesi'ne gelen Cani Lezgi'ye kadın olduğu ve 20 yıl öncesi yaptığı evlilikten 5 doğum yaptığı şeklinde rapor verildi. Nine raporunu Hani Nöbetçi Asliye Hukuk Mahkemesi'ne verdi. 
     
</TEXT>
</DOC>
