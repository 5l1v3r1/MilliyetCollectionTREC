<DOC>
<DOCNO> 253966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/dunya/adun.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Zenginlerin yarışı 
</HEADLINE>
<TEXT>


ABD'de Demokratların başkan adayı Kerry ve yardımcısı Edwards, toplam servetleri olan 560 milyon dolar ile, 65 milyon dolarlık Bush - Cheney ikilisine fark attı 

DIŞ HABERLER SERVİSİ 


ABD'de Demokratların başkan adayı John F. Kerry'nin yardımcısı olarak John Edwards'ı seçmesiyle kasımda düzenlenecek başkanlık seçimleri, ABD tarihinin en zengin adaylarının yarıştığı seçimler olarak tarihe geçti. ABD'nin Cumhuriyetçi Başkanı George W. Bush, yardımcısı Dick Cheney, Kerry ve Edwards'ın on milyonlarca dolarla ifade edilen servetleri dolayısıyla, bu seçimler, hepsi çok zengin olan adaylar arasında geçen ilk yarış niteliğinde. 
Seçilmesi halinde Massachussetts Senatörü Kerry'nin, karısı Teresa Heinz Kerry'nin 500 milyon doları aşan mal varlığı da hesaba katıldığında, ABD tarihinin en zengin başkanlarından biri olacağı ifade ediliyor. 
Başarılı bir avukat olan Kuzey Carolina Senatörü Edwards ise mal beyanında 60 milyon dolarlık bir mali güce sahip olduğunu açıkladı. Kerry ve Edwards ikilisi, kasım ayında yapılacak başkanlık seçimlerinde yine kendileri gibi zengin olan iki adaya karşı yarışacak. 
ABD Başkan Yardımcısı Dick Cheney, 4 yıl önce Bush tarafından başkan yardımcısı olarak tercih edildiğinde, Halliburton şirketindeki hisseleri ve aldığı maaşla 50 milyon dolarlık bir servetin sahibi durumundaydı. 
Başkan ve başkan yardımcıları arasındaki en az varlıklı kişi olan ABD Başkanı George W. Bush'un ise yaklaşık 15 milyon dolarlık bir serveti bulunuyor. Bush'un Texas'taki 633 hektarlık çiftliğine 1 - 5 milyon dolar arasında değer biçiliyor. ABD Başkanı'nın 5 - 8.7 milyon dolar değerinde de hazine bonosu bulunuyor. 

Kerry, Bush'un 2 puan önünde 
Öte yandan ABD'de yapılan son kamuoyu yoklamasında John Kerry, Başkan Bush'un 2 puan önüne geçti. Zogby America adlı araştırma şirketi tarafından yapılan ankete katılanların yüzde 46'sı, seçimlerde Kerry'ye oy vereceğini belirtirken, Bush'a oy vereceğini söyleyenlerin oranı yüzde 44'te kaldı. 


</TEXT>
</DOC>
