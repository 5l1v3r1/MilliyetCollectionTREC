<DOC>
<DOCNO> 280581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/yazar/gunes.html </URL>
<DATE> 2005/03/15/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Amerika'da bile aileler cinsel ayrımcı 
</HEADLINE>
<TEXT>


Kadınlar gününde polisin yanlış tutumu bizi dünyaya rezil etti. Dünya basınında olayın yankıları hala sürüyor. Cinsel ayrımcılık elbette ilkel bir tutum. Bu saplantıdan kurtulmak için bilinçli ve eğitimli bir toplum yaratmak gerekiyor. 
Cinsel ayrımcılık sonucu Asya'da 80 milyon kız çocuğun düşük yoluyla, kürtajla, ya da doğrudan öldürüldüğü sanılıyor. Ancak, cinsel ayrımcılığın sadece bu tür ülkelerde sürdüğü sanılmamalı. Gelişmiş ülkelerde de cinsel ayrımcılık var. Fakat farklı biçimlerde sürüyor. 
Bundan bir süre önce ABD'de Gordon Dahl ve Enrico Moretti isimli iki araştırmacı "Oğlana Talep Boşanma, Doğurganlık ve Ani Evlenme" başlıklı bir araştırma yayımladı. Araştırma temel olarak annebabaların cinsiyet tercihlerinin boşanma, çocuğun üstlenilmesi ve evlilik kararlarındaki etkilerini incelemiş. Sonuçlar gerçekten çarpıcı tıpkı gelişmekte olan ülkelerde olduğu gibi oğlan çocuklara bariz bir düşkünlük gözleniyor. 
Mesela boşanma sonrası ilk doğan kızın baba ile yaşama olasığı ilk doğan oğlana göre çok daha düşük oluyormuş. Sadece kız çocuk annelerinin, sadece oğlan çocuk annelerine göre yeniden evlenmeleri de zorlaşıyormuş. 
Bir başka ilginç sonuç da, hamileliğin ultrason cihazındaki incelenmesi sonucu çocuğun cinsiyetinin oğlan olduğu belirlendiğinde babanın evliliğe razı olmasının hızlanması. Bu sonuç ABD'deki babaların Doğulu toplumlardan pek farklı olmadığını gösteriyor 
Yine çok ilginç bir sonuç da, kız çocuk sahiplerinin boşanma olasılıklarının yükselmesi. Dahl ve Moretti'ye göre bunun nedeni, babaların çocuklarını daha az görecekleri nedeniyle erkek evlattan uzak kalmamak için boşanmaya kolay razı olmamaları. 
Eğer çocukların tümü erkekse babalar çocukların bakımını üstlenmeyi tercih ediyormuş. Yani çocukların tümü kızsa, babalar çocukların üstlenilmesinden kaçınıyormuş. Ancak sosyalpsikologlara göre erkek çocuklar evde babanın olmasını çok daha fazla önemsiyorlarmış. Belki de bu kaygıyla babalar boşanmadan kaçınıyor, olabilir. Tabii, bir başka neden de kız çocukların bakımının daha pahalı olması. 
Cinsel ayrımcılığın bu araştırmada en belirgin sonucu tüm çocukların kız olduğunda yeni çocuk denenmesi, ancak tümü erkek olduğunda ek çocuk talebinin düşmesi. Yine annelerin boşanma sonrası nafaka almalarında cinsiyet rol oynamakta ve erkek çocuklar daha fazla yardım almakta. 
Araştırmada babalar açıkça iki kat erkek çocuğu tercih ettiklerini ifade etmişler. Kadınların ise kız tercihi erkek tercihini çok az geçmekte. Kısacası, ABD'de tüm annebabaların erkek tercihinin egemen olduğu söylenebilir. Yazarlar benzer konuları Çin, Vietnam, Meksika, Kolombiya ve Kenya'da da incelemişler, aynı sonuçlara ulaşmışlar. Kız çocuklarla boşanma daha kolay, kızlardan sonra ek çocuk isteme belirgin ve erkek çocuğu üstlenme arzusu babalarda daha yüksek. İlginçtir, Kenya'da kız çocuk annelerinin çok erkekli yaşama geçmesi de daha sık görülüyormuş. 
Tüm bu bulguların ışığında araştırmacılar teknolojik olarak mümkün hale gelen cinsel tercihin sakıncalarına işaret ediyor. Çünkü çoğunluk erkek isteyeceğinden nüfus dengesi bozulacak. Siz siz olun Allah'tan hayırlı evlat isteyin. 



</TEXT>
</DOC>
