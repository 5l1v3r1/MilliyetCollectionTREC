<DOC>
<DOCNO> 293210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonyas05.html </URL>
<DATE> 2004/11/29/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Buzda yürümenin püf noktaları 
</HEADLINE>
<TEXT>

     Demet ÖZTÜRK DHA 

BUZLU yolda yürüme tekniklerinin bilinmemesi ve dikkatsizlik ortopedi servislerinde hasta sayısını artırmaya başladı. Kayseri Devlet Hastanesi Ortapedi uzmanı Dr. Faruk Ortaköylüoğlu, buzlu yolda düşmeden yürümek için adımların çok dikkatli atılması gerektiğini söyledi, "Eliniz cebinizde yürümeyin'' dedi. 
     Kar yağışı ve ardından gelen buzlanma nedeniyle meydana gelen kırık ve çıkık vakalarındaki artışın, buzlu yolda yürüme tekniklerinin bilinmemesinden kaynaklandığını ifade eden Dr. Ortaköylüoğlu dikkat edilmesi gereken ayrıntıları şöyle sıraladı 
     "Buzlu yolda yürürken dengeyi sağlamak için ellerin cepte olmaması gerekir. Yürürken adımlar çok önemli, adımlar büyüdükçe vücut dengesini sağlamak zorlaşır. Adımların küçülmesi, yere yakın olması, hatta sürükleyerek atılması düşmeyi önler. Dikkatin kaybolmaması için sık aralıklarla yere bakılmalı. Kar ve buzun birlikte olduğu yerlerde ayaklar ıslanacak endişesiyle daha kuru olan buzlu ortamın seçilmesi yerine, yumuşak ve düşme riski daha az olan karda yürünmeli. Ayrıca, Aayakkabı tercihi de lastik ve kauçuk tabanlılardan yana kullanılmalı.'' Ortaköylüoğlu, karlı ve buzlu havada özellikle yaşlıların zorunlu olmadıkça dışarı çıkmamasını da önererek, "Yaşlılarda kırık ve çıkık tedavisi daha çok ameliyat gerektiriyor ve tedavisi uzun sürüyor. Bu nedenle yaşlıların buzlu ve kaygan zeminlerden uzak kalması ve zorunlu olmadıkça dışarı çıkmaması gerekir'' diye konuştu. 
     
</TEXT>
</DOC>
