<DOC>
<DOCNO> 267950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sontur44.html </URL>
<DATE> 2004/08/31/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Suç duyurusunda bulundu ''Doktor hatası nedeniyle gözlerimi kaybettim'' 
</HEADLINE>
<TEXT>

     Gaziantep'te bir kişi, by-pass ameliyatı sırasında doktorların yaptığı hata nedeniyle gözlerini kaybettiğini öne sürerek, Cumhuriyet Savcılığı'na suç duyusurunda bulundu. 
     İki gözünün de görme yeteneğini kaybettiğini belirten Şerif Gecekuşu, suç duyurusunda bulunmak için geldiği Gaziantep Adliyesi'nde gazetecilerden yardım istedi. 
     Gaziantep Üniversitesi Tıp Fakültesi Hastenesi Kardiyoloji Servisi'nde geçen yıl by-pass ameliyatı olduğunu belirten Gecekuşu, ameliyat sonrasında gözlerinin yandığını hissettiğini, bunu doktorlara söylemesine karşın tedavi uygulanmadığını belirtti. 
     Gecekuşu, ''Daha sonra muayene olduğum Prof. Dr. Gürhan Kendircioğlu bana ameliyat sırasında göz damarlarımın yeterince beslenememesi ve damarların kan pıhtısı nedeniyle tıkanması sonucu gözlerimi kaybettiğimi söyledi'' dedi. 
     Gözlerinin kör olmasına doktor ihmalinin neden olduğuna inandığını ifade eden Gecekuşu, sözlerini şöyle sürdürdü 
     ''Bu nedenle Cumhuriyet Savcılığı'na suç duyurusunda bulundum. Aradan 9 ay geçti bana bir tebligat yapılmadı. Daha sonra dosyanın Cumhuriyet Savcılığı'nca görevsizlik kararı verilerek, hastaneye gönderildiğini öğrendim. Bunun üzerine bugün yeniden suç duyurusunda bulunmaya geldim. Kim hata yapmışsa cezalandırılsın istiyorum.'' 
     
     DOKTORUN AÇIKLAMASI 

     GAZÜ Tıp Fakültesi Kardiyoloji Bölümü Kalp ve Damar Cerrahisi Uzmanı Doç. Dr. Haşim Üstünsoy ise Gecekuşu'nun kalp krizi geçirmesi üzerine hastanelerine getirildiğini belirtti. 
     Üstünsoy, şunları söyledi 
     ''Gecekuşu'na 10 gün boyunca gerekli tetkikleri uyguladık ve her aşamada kendisini bilgilendirdik. Hastanın haberi olmadan ameliyat edildiği iddiası kesinlikle doğru değil, doğru olamaz. 
     Gecekuşu'nda ameliyat sonrasında optik neurit komplikasyonu gelişti. Göz uzmanlarımızın hastayı muayenesi sonrasında bunu öğrendik. By-pass ameliyatlarında çok nadir de olsa bu komplikasyon yaşanabiliyor. 
     Gözlerini kaybeden hastanın Cumhuriyet Savcılığı'na yaptığı suç duyurusunun ardından yönetimimiz idari soruşturma başlattı. Dosya bilirkişi görüşü alınmak üzere bir başka üniversiteye gönderildi.'' Üstünsoy, olaya ilişkin başlatılan idari soruşturmanın henüz tamamlanmadığını sözlerine ekledi. 
     
</TEXT>
</DOC>
