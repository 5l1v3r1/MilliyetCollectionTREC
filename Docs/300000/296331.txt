<DOC>
<DOCNO> 296331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sontur25.html </URL>
<DATE> 2004/12/09/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Kapıkule Sınır Kapısı yenileniyor... 
</HEADLINE>
<TEXT>

     Türkiye'nin en büyük, dünyanın ikinci büyük kara sınır kapısı olan Kapıkule Sınır Kapısı, yenileniyor. 
     AA muhabirinin Edirne Gümrükleri ve Muhafaza Başmüdürü İbrahim Halil Ekinci'den aldığı bilgiye göre, yap-işlet-devret modeliyle Türkiye Odalar ve Borsalar Birliği'nce TOBB yaptırılacak sınır kapısında, projelendirme çalışmalarına başlandı. 
     TOBB ile Gümrük Müsteşarlığı'ndan bir heyet, bu amaçla sınır kapısında incelemelerde bulunacak. 
     Sınır kapısındaki bütün binaların yıkılarak yerine daha modern ve kullanışlılarının yapılacağını kaydeden Ekinci, şunları söyledi 
     ''Kapıkule, Avrupa'ya açılan en önemli sınır kapımız. Geçtiğimiz yıl, 3 milyon 399 bin yolcu, 692 bin otomobil, 48 bin otobüs ve 364 bin TIR geçiş yaptı. Bu yıl yolcu ve araç geçişinde büyük artış yaşanıyor. Bu kadar yoğun bir trafik yaşanan sınır kapımız, fiziki konum olarak oldukça büyük. Ancak, gümrük sahasındaki binaların onarımı gerekiyordu. Bu aşamada sınır kapısının tamamının yenilenmesine karar verilmesi çok olumlu oldu. Kapıkule, AB'nin en modern kapısı olacaktır. Çalışmaların bir an önce başlamasını bekliyoruz.'' Sınır kapısında onarımla ilgili bütün ihalelerin iptal edildiğini de belirten Ekinci, ''Sınır kapısının modern bir yapıya kavuşturulması, gümrük çalışanları kadar yolcuların da rahatlamasını sağlayacak'' dedi. 
     Bu arada, Bulgaristan ile Türkiye arasındaki ikinci kara sınır kapısı olan Kırklareli Dereköy Sınır Kapısı'nın da TOBB tarafından yap-işlet-devret modeliyle yenileneceği bildirildi. 
     
</TEXT>
</DOC>
