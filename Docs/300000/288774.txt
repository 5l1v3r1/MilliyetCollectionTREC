<DOC>
<DOCNO> 288774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/soneko22.html </URL>
<DATE> 2004/11/14/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Ege pamuğu 'dip' yaptı 
</HEADLINE>
<TEXT>

     Ege pamuğunda reel fiyatların 1980 yılından beri en düşük seviyede olduğu bildirildi. 
     İzmir Ticaret Borsası'nın yaptığı araştırmaya göre, son 10 yıllık dönemde bölgedeki ekim alanları yüzde 33 azalarak 176 bin hektara geriledi ancak pamuk fiyatlarındaki düşüş durdurulamadı. 
     1980-81 sezonunda kilogramı bin 545 lira olan pamuk, destekleme primlerinin dağıtıldığı dönem olan 1995-98 yılları arasında bin 549 liraya yükseldi. Ancak 1998 yılından sonra reel anlamda hızla düşmeye başlayan Ege Standart 1 pamuk fiyatı 1998-99 sezonunda bin 64, 2001-02 sezonunda 956 lira, 2003-04 sezonunda ise 777 lira olarak gerçekleşti. 
     İzmir Ticaret Borsası Yönetim Kurulu Başkanı Tuğrul Yemişçi, konuyla ilgili şunları kaydetti 
     ''Geçen yıl Ekim ayında Borsa'daki Standart 1 pamuk fiyatları ortalama 2 milyon 240 bin lira düzeyinde olmuştu. Son günlerdeki 1 milyon 750 bin liralık fiyatı dikkate aldığımızda, cari fiyatlarla pamuğun geçen yıla göre yüzde 11 değer kaybettiğini söyleyebiliriz. Ancak fiyatları TEFE oranına göre değerlendirdiğimizde düşüş oranının yüzde 23 olduğunu görüyoruz. Daha çarpıcısı aynı dönemde mazot fiyatlarının yüzde 27 artmasıdır. Beyaz altın olarak nitelendirilen ürün 1980 yılından bu yana en düşük fiyat düzeyinde. Fiyatlardaki bu olumsuz tablo üreticinin pamuktan kaçışını hızlandırıyor.'' Yemişçi, sorunun bir devlet politikası olarak ele alınması gerektiğini de belirtti. 
     
</TEXT>
</DOC>
