<DOC>
<DOCNO> 277606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/guncel/gun03.html </URL>
<DATE> 2004/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kimyasal' bombacı 
</HEADLINE>
<TEXT>


THY uçağına bomba koyan MLKP üyesi Şahin'in "kimyasal bomba" ürettiği ortaya çıktı. Örgütün, ilaç ve şeker kutularına bomba yerleştirdiği belirlendi 

ANKARA Milliyet 

Ankara polisinin operasyonuyla yakalanan ve geçen haziranda NATO Zirvesi'nde THY uçağına patlayıcı soktuğu belirlenen yasadışı MLKP FESK örgütü üyesi Nilüfer Şahin'in, TATP Tri Aseton Tri Peroksit adlı kimyasal patlayıcı ürettiği kaydedildi. Örgütün şeker ve ilaç kutularına etkili patlayıcılar yerleştirdiği belirtildi. 
Emniyet Müdürlüğü, yasadışı örgütün hücre evlerinde ele geçirilen patlayıcı hammaddeleri dün basına gösterdi. Emniyetten yapılan açıklamada da, yurt genelinde 100'e yakın bombalı eylem gerçekleştiren örgüte yönelik operasyonda Ankara, İzmir, İstanbul ve Eskişehir'de hücre evleri ortaya çıkarıldığı kaydedildi. 

Bush'a saldıracaklardı 
Örgüt üyelerinin, Ankara'da çeşitli kamu kurum ve kuruluşlarının da aralarında bulunduğu 20 ayrı patlama olayının failleri olduğu saptandı. Eylemler arasında ABD Başkanı George Bush'un kalacağı Hilton Oteli giriş kapısında 24 Haziran'da meydana gelen patlamayla Adalet Bakanlığı tesislerinde 17 polisin yaralanması olayının da yer aldığı kaydedildi. 
Şahin, Ankara Emniyet Müdürlüğü'ndeki sorgusunun ardından adliyeye sevk edildi. Ankara Cumhuriyet Savcısı Saim Demirci tarafından ifadesi alınan Şahin, gerçek isminin Zahide Topaloğlu olduğunu öne sürdü. Şahin, kendisiyle birlikte gözaltına alınan MLKP üyeleri Tahir Laçin, Figen Çağrı ve Aydın Aslan'la birlikte tutuklandı. 


</TEXT>
</DOC>
