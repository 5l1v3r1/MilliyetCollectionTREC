<DOC>
<DOCNO> 251487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sontur13.html </URL>
<DATE> 2004/06/28/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Bush, Irak'taki yetki devrinden Erdoğan'a bahsetmiş... Zirveden notlar... 
</HEADLINE>
<TEXT>

     ABD Başkanı George Bush'un, Irak'ta yetki devri yapıldığını zirvedeki konuşmasından önce özel bir sohbette Başbakan Recep Tayyip Erdoğan'a söylediği öğrenildi. 
     Kaynaklar, Bush'un zirvedeki konuşmasından önce Başbakan Erdoğan ile yaptığı özel bir sohbette, Irak'ta yetkiyi yeni hükümete devrettiklerini aktardığını belirtti. 
     Edinilen bilgiye göre, Bush, konuşmasında da, Irak'taki sivil yönetimin başkanı Paul Bremer için ''Yarım saat içinde ülkeyi terk ediyor ve evine dönüyor'' ifadesini kullandı. 
     Bush, bu durumun, ''NATO'nun temsil ettiği özgürlük, bağımsızlık gibi değerlerin tarihi tesadüfü olduğunu'' belirtti. 
     
     LİDERLERDEN TÜRKİYE'YE ÖVGÜLER 
     Bu arada, zirvede söz alan liderler, oturumlar sırasında yaptıkları konuşmalarda Türkiye'deki demokratik süreçten büyük övgüyle bahsettiler. Edinilen bilgiye göre, Almanya Başbakanı Gerhard Schröder, konuşmasının başında, Türkiye'nin AB ile müzakerelere başlayacağına dair vurgular yaptı ve Ankara'nın, çok net biçimde ortaya koyduğu performansla AB ile müzakerelere başlaması gerektiğini söyledi. İtalya Başbakanı Silvio Berlusconi de, Müslüman bir ülkede demokrasinin olamayacağına dair iddialara en güzel cevabı Türkiye'nin verdiğini belirtti. Schröder'in Türkiye'nin AB süreci konusundaki sözlerine katıldığını kaydeden Berlusconi, ''Türkiye AB üyeliğinin eşiğinde ifadesini kullandı.'' Berlusconi ayrıca, ''Bu güzel ülkede, bu güzel şehirde birkez daha olmaktan çok mutluluk duyuyorum'' dedi. 
     İngiltere Başbakanı Tony Blair'in de Türkiye hakkında büyük övgüler ortaya koyduğu öğrenilirken, İngiliz Başbakanı'nın, Berlusconi'nin sözlerine benzer biçimde, ''Birtakım medeniyetlerin, ırkların demokrasiyle yaşayabileceği, bir kısmının ise yaşayamayacağı yönünde iddialar duyuyorum, bunlara Türkiye en güzel yanıtı veriyor'' ifadesini kullandı. Blair, Türkiye'nin son birkaç yıl içinde yaptığı ''muazzam değişikliklerin'' bütün dünya tarafından görüldüğünü belirterek, ''Demek ki bugün Afganistan'da ve Irak'ta da birkaç yıl içinde çok farklı şeyler yaşayabiliriz'' diye konuştu. ABD Başkanı George Bush da, Türkiye'nin, Müslüman ülkelerin aynı zamanda laik olabileceğini tüm dünyaya ispat ettiğini söyledi. Zirvede gün boyunca söz alan liderlerin, genelde konuşmalarına teşekkürle başladıkları belirtilirken, Başbakan Erdoğan ile ikili temaslarda bulunan liderlerin de, Türkiye'nin evsahipliğinden ve konukseverliğinden övgüyle bahsettikleri, İstanbul'un ne kadar güzel bir kent olduğunu dile getirdikleri kaydedildi. Kaynaklar, ''Liderler organizasyondan mükemmel olarak bahsediyorlar, İstanbul'dan büyülenmiş durumdalar'' ifadesini kullandılar. Kaynaklar, Başbakan Erdoğan'ın İngiltere Başbakanı Tony Blair, Hollanda Başbakanı Jan Balkanende, NATO Genel Sekreteri Jaap De Hoop Scheffer ve diğer birçok liderle ikili temasta bulunduğunu da kaydettiler. 
     
     PROTESTO SÖZ KONUSU DEĞİL 
     Bu arada, Erdoğan'ın aile fotoğrafına, protesto nedeniyle katılmadığına dair iddiaları yalanlayan kaynakların, protestonun söz konusu olmadığını, fotoğrafa her ülkeden ya devlet başkanı ya da başbakanın katılabileceğini söylediler. 
     Öte yandan, Başbakan Erdoğan'ın zirvedeki konuşmasına ilişkin de bilgi veren kaynaklar, Erdoğan'ın terörizm, Afganistan, Balkanlar gibi konulara değindiğini, Türkiye'nin bu konulardaki hassasiyetlerini aktardığını belirttiler. 
     Erdoğan'ın Afganistan'daki ISAF'a Türkiye'nin bugüne kadar yaptığı ve bundan sonra yapacağı katkılardan da bahsettiğini kaydeden kaynaklar, bugün devlet ve hükümet başkanlarıyla yenilen yemekte de Başbakan Erdoğan'ın, NATO ile ilgili, kitle imha silahları, İsrail-Filistin ihtilafı, Irak, Afganistan gibi konulara değindiğini ve Türkiye'nin tezlerini ilettiğini anlattılar. 
     Kaynaklar ayrıca, NATO'ya yeni üye olan 7 ülkenin temsilcilerinin de zirvede söz aldığını, zirveye çok iyi hazırlandıklarının ve konuşmalarını neredeyse ezberlediklerinin dikkat çektiğini söylediler. 
     
</TEXT>
</DOC>
