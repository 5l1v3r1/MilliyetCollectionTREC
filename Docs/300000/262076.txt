<DOC>
<DOCNO> 262076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/soneko52.html </URL>
<DATE> 2004/08/10/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
BAT Hükümetin kararı sigara fiyatlarını önemli ölçüde artıracak 
</HEADLINE>
<TEXT>

     British American Tobacco BAT Genel Müdürü Paul Helderman, hükümetin bugün aldığı kararın, markalarının fiyatlarını önemli ölçüde artıracağını ve dolayısıyla da rekabet ortamını olumsuz yönde etkileyeceğini bildirdi. 
     BAT'tan yapılan yazılı açıklamada, hükümetin sigara üzerine uygulanan vergi sisteminde yaptığı değişikliği yorumlayan British American Tobacco Türkiye Genel Müdürü Helderman, 5 hafta önce Pall Mall ve Viceroy'un fiyatlarında indirim yapmaya karar verdiklerini hatırlattı. 
     Güçlü bir rekabet ortamının oluşması ve tüketiciye daha fazla çeşit sunmak konusundaki kararlılıklarını gösteren bu hareketin Türk tüketicisi tarafından memnuniyetle karşılandığını ifade eden Helderman, şöyle devam etti 
     ''Hükümetin sigara üzerine uygulanan vergiler ile ilgili bugün aldığı karar ise, markalarımızın fiyatlarını önemli ölçüde artıracak ve dolayısıyla da rekabet ortamını olumsuz yönde etkileyecektir. Türk tüketicisi Şubat 2004'de ciddi bir vergi artışına maruz kaldı şimdi ise bir kez daha aynı durumla karşı karşıyadır. Hükümetin bugün aldığı karardan olumsuz etkilenecek olan taraf Türk tüketicisi olacaktır.'' 

     
</TEXT>
</DOC>
