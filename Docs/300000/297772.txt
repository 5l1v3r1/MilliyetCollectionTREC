<DOC>
<DOCNO> 297772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/yasam/ayas.html </URL>
<DATE> 2004/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber vermeden böbreğini aldılar 
</HEADLINE>
<TEXT>


1996'da zarar gören dalağını SSK Hastanesi'nde aldıran Adanalı Durmuş Duran, sağlık raporu için yapılan kontrolde böbreğinin de olmadığını öğrendi 

NEŞET KARADAĞ Adana DHA 

Adana'da 8 yıl önce geçirdiği trafik kazasında yaralanan ve SSK Adana Hastanesi'nde ameliyat olan Durmuş Duran, zarar gören dalağı ile birlikte bir böbreğinin de alındığını tesadüfen öğrendi. İşe girmek için sağlık kontrolünden geçen Duran, dalağının yanı sıra sol böbreğinin de olmadığını öğrenince şoke oldu. 

Trafik kazası geçirdi 
Yüreğir ilçesinde oturan evli ve bir çocuk babası kaporta ustası Duran 26 , 9 Eylül 1996'da Yüreğir Otogarı yakınında motosikletle trafik kazası geçirdi. SSK Adana Hastanesi'ne kaldırılan Duran'ın zarar gören dalağı ameliyatla alındı ve birkaç gün sonra taburcu edildi. 
Uzun süredir işsiz olan Duran, dalağı bulunmadığı için özürlü kadrosuyla işe girmek için İş Kurumu'na başvurdu. Kurum, Duran'dan eksik organını gösterir sağlık raporu istedi. Bunun üzerine Duran, 23 Kasım'da Adana Devlet Hastanesi'ne giderek sağlık kontrolünden geçti. Hastaneden verilen raporda, sol böbreğinin de olmadığını öğrenen Duran, şoke oldu. Doktorların, "Sen daha önce böbrek ameliyatı oldun mu ya da bağış yaptın mı " diye sorması üzerine Duran, 9 yıl önce geçirdiği trafik kazasında dalağının alındığını söyledi. 
Ameliyatta dalağıyla birlikte böbreğinin de kendisinden habersiz alındığını öne süren Duran, "Böbreğimi bağışlamadım. Böbreğimi, dalak ameliyatı yapan doktor almış olabilir. Hakkında davacı olacağım" dedi. 
Duran'ın avukatı Mustafa Girmen ise SSK Adana Hastanesi hakkında suç duyurusunda bulunacaklarını belirtti. 




</TEXT>
</DOC>
