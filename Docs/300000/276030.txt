<DOC>
<DOCNO> 276030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sontur37.html </URL>
<DATE> 2004/09/29/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
AKP'li İlçe Başkanı, Köy Hizmetleri Yol Şube Müdürü'nü dövdü mü 
</HEADLINE>
<TEXT>

     Manisa Köy Hizmetleri Müdürlüğü Yol Şube Müdürü Kadir Yetiş, ''kendisini dövdüğünü ve hakaret ettiğini'' iddia ettiği AK Parti Manisa Merkez İlçe Başkanı Adnan Erbil hakkında savcılığa suç duyurusunda bulundu. 
     Alınan bilgiye göre, 6 ay önce Manisa'ya atanan 19 yıllık devlet memuru Yetiş, suç duyurusunda, ''AK Parti Manisa Merkez İlçe Başkanı Adnan Erbil'in Halitpaşa Beldesi yakınlarındaki bir köy yolunun asfaltlanmasını istediğini, programda yer almadığı gerekçesiyle isteğinin yerine getirilemeyeceğini bildirdiğinde de dövüldüğünü ve hakarete uğradığını'' öne sürdü. 
     Köy Hizmetleri İl Müdürü Muhsin Özcan, gazetecilere yaptığı açıklamada, olay sırasında Selendi İlçesi'nde olduğunu belirterek, şu bilgileri verdi 
     ''Halitpaşa Saruhanlı-Çınaroba köy yolunun asfaltlanmasını istemişler. 2004 yılı programını tamamladık ama programda olmayan bir yolun asfaltlanması istenince, Şube Müdürü de talebin uygun olmadığını açıklıyor. Bunun üzerine tansiyon yükseliyor. Müdürümü hırpalamak istiyor ve kavga boyutuna gelmeden tartışma durduruluyor. Biz gerekli idari ve hukuki işlem için müracaatta bulunduk. Olay çok üzücü.'' 
     
     ''BİRAZ İTİŞİP, KAKIŞTIK'' 

     AK Parti Manisa Merkez İlçe Başkanı Adnan Erbil de Halit Paşa Belediye Başkanı ile Köy Hizmetleri İl Müdürlüğü'ne gittiklerini doğrulayarak, '' Yol Şube Müdürlüğü ile kim ilgileniyor dediğimde Kadir Yetiş, Sen beni nasıl tanımazsın dedi. Bunun üzerine aramızda tartışma çıktı. Biraz itişip, kakıştık'' diye konuştu. 
     AK Parti İl Başkanı Ramis Şiyak da ''olayla hiçbir ilgisinin bulunmadığını, Erbil'le Yetiş arasında birbirlerini tanımamalarından kaynaklanan bir tartışma çıktığını, kendisinin de bu durumu bir saat sonra öğrendiğini'' anlattı. Şiyak, Köy Hizmetleri Müdürlüğü'ne gittiğini, ancak Şube Müdürü Yetiş'i görmediğini ileri sürdü. 
     Manisa Valisi Orhan Işın ise ''Öyle bir olay var ama detayını bilmiyorum. Araştıracağız'' dedi. 
     
</TEXT>
</DOC>
