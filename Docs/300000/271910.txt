<DOC>
<DOCNO> 271910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/spor/ygokce.html </URL>
<DATE> 2004/09/15/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Fazla Hakan'ın var mı 
</HEADLINE>
<TEXT>


Stefan Kovacs'ın temel eğitim programlarını uygulamaya koyduğu 70'lerden beri Dünya Kupası'nı kazanmayı hedefleyen Fransa, 1998'in ev sahipliğini üstlenirken büyük bir tartışmanın içine girdi. 
Teknik Direktör Aimee Jacquet, Eric Cantona, Nikolas Anelka ve David Ginola'yı Milli Takım kadrosuna almamış, yola kendi inandığı futbolcularla çıkmıştı. Kamuoyu ikiye bölünmüştü. Jacquet'yi onaylayanlar ve onu vatan hainliği ile suçlayanlar... İkinci grubun başını ünlü L'Equippe gazetesi çekiyordu. 
Aimee Jacquet, hiç oralı olmadı. Kırılmadı, bükülmedi. Eğilmedi. O anlı şanlı santrforların, golcülerin yerine Guivarch ve Djorkaef gibi forvetleri tek oynatarak amacına ulaşmayı planladı. Guivarch turnuvanın başında sakatlandı, iş Djorkaef'e yıkıldı. Bugünün süper golcüleri Henry ve Trezequet, o günkü kadronun toylarıydılar. Çok az forma giydiler. 
Sonunda, kendi yolunda yürüyen Aimee Jacquet kazandı, Dünya Kupası'nı ulusuna armağan etti. 

Saygı göstermeli 
Yunanistan maçının bizi pek de tatmin etmeyen golsüz beraberliğinden çok, Ersun Yanal'ın, Hakan Şükür'e o maçta görev vermemesi tartışılıyor. Ben, Yanal'ın uygulamasına saygı duyuyorum. Ama bu uygulamayı yüzde yüz onayladığımı da söyleyemem. O, kendine ve Milli Takım'a yeni bir yol açmaya çalışıyor. Bu çabasına saygı gösterilmeli... Ne kadar doğru, ne kadar yanlış Bu hesabı iyi yapmalı. 
Yazının girişinde anlattığım öykü, Fransa'nın futbol zenginliği ve alternatif üretmedeki şansı dikkate alındığında Ersun Yanal uygulaması için bire bir örnek sayılır mı Hayır sayılmaz Bizde Okan Yılmaz'dan Necati Ateş'e, Zafer Biryol'dan Ümit Karan'a, Fatih Tekke'den Serkan Aykut'a kadar dönem dönem parlayıp sönen santrforlar var. Ama hiçbiri henüz uluslararası standartlara sahip olduğunu kanıtlayamadı. Fatih Tekke'nin o sınırı zorlayarak aşmakta olduğunu görüyorum. Üstelik istatistikler, kısa boyuna rağmen hava toplarında en iyi sıçrayan ve en başarılı vuruşları yapabilen biri olduğunu da gösteriyor. Yanal'ın, Tekke konusunda son iki maçtaki ısrarı bu temel veriye dayanıyor. Çok da haksız olmadığını göstermedi mi Gösterdi. 

Gol markası 
Ama yine de bu değerlendirmeler, bazı dostlarımızın Hakan Şükür'e yaptığı "Milli formayı bırak" çağrısına haklılık kazandırmaz... 
Hakan Şükür, Türk Futbolu'nun en büyük gol markasıdır. Dünyada da nesli tükenen santrfor tiplerinden biridir... Saha içindeki Hakan Şükür, zaman zaman verimsiz, etkisiz olabilir. Ama böyle anlarda dahi her an gol atma olasılığı en yüksek oyuncudur. 
Figo ve Zidane'ın Milli formalarına veda etmesi, Hakan Şükür'e yapılan çağrı için kanımca iyi bir örnek değil. O yıldızları, o formalardan koparan Real Madrid'in parasıdır. Yoğun maç trafiğidir. Entarnasyonal başarıya doymuşluktur. Ya da Figo'da olduğu gibi kendi ülkende bile final oynasan kaybetmenin yarattığı hayal kırıklığıdır... 
Dünya Kupası üçüncülüğünü bir yana bırakalım...Bizim böylesine zengin başka kaç örneğimiz var, söyler misiniz 
Hakan Şükür bazı maçlarda forma giymeyebilir... Hatta profesyonel olgunluğunun artık yedekliği de sindirebileceği bir zirve aşamasına geldiğini düşünebiliriz... Ama Hakan'sız Milli Takım... Asla 

Yanal açıklamalı 
Milli Takım Teknik Direktörü, işin kolayına kaçıp, Hakan Şükür'e top şişirerek orta alanı oynamadan geçip, savunmada direnen, golü sadece Hakan'ın kafasından arayan oyun anlayışlarına elbette bir alternatif bulmalı. İki ayağını da kullanabilen Hakan Şükür, tek ya da çift santrfor oynadığı zaman da Milli Takım'a yararlı olabilir. Ne var ki, Milli Takım gerekli görüldüğünde Hakan'sız oynamanın da, orta alanda top çevirerek pozisyon hazırlamanın ve sürpriz golcülerle sonuca ulaşmanın da pratiğini kazanmalı. Biz Hakan Şükür'e yaslandık, yıllarca maçları ve golcü adaylarını ıskaladık. Bu tembellikten vazgeçmeliyiz. 
Yunanistan'da maç öncesi bir saat antrenman yapan Hakan Şükür, tribüne çıktı. Hepimizde tereddütler oluştu. Acaba sakatlığı uydurma mı Teknik Direktör Yanal ile arasında bir sorun mu var Hakan ile teknik direktörün ilişkilerini pek sıcak görmüyoruz. Hakan'ın Milli Takım kamplarında arkadaşlarıyla oluşturduğu gruplar, geçmişte hem teknik direktör otoritesini zedeledi, hem de bize pahalı faturalar ödetti. Medya ile Milli Takım'ın ilişkileri bozuldu... 
Ersun Yanal, bu tür alışkanlıklara baştan tavır koyarak, üstü örtülü bir operasyon gerçekleştirdiyse, bunu kamuoyuna açıklamalı. Tavrını açık - seçik, kesin ve net biçimde göstermeli... Evet, kavgaya gerek yok. Hele en büyük gol markamızı bir sorun kaynağı halinde getirmenin hiç anlamı yok. Disiplinden taviz vermenin nelere mal olduğunu gördük. 
Açıkla Yanal... Hakan da bilsin, biz de bilelim... 

İktidar mücadelesi 

Güce tapan bir toplumuz ya... Yaşamımızın her alanında güç gösterisine, iktidar savaşına tanık oluyoruz. İşte Galatasaray'da Ergun Gürsoy - Hagi savaşı... Bu üstü örtülü savaşta, Hagi kadro dışı bırakılan kendi adamı Petre'yi oynatamamanın bedelini, Ergun Gürsoy'un transfer ettiği Saidou yok sayarak ödetiyor. Hagi gibi bir futbol ustasına hiç de denk düşmeyen ilkel bir tavır bu. Güç göstermek istiyorsa Saidou'yu oynatır, inanmadığı adamın ne olup ne olmadığını ortaya koyarak, yönetime bir mesaj verir. Ama böyle bir denemeye cesareti yok. Bu cesareti gösterse, Saidou'nun kalitesi sergilenecek. Hiç işine gelmiyor. Ve Galatasaray'da 100. yıl garip bir sidik yarışı yaşanıyor. 

Sergen'in ayıbı 

Sergen Yalçın, bir özelliğiyle benim çok saygı duyduğum bir futbolcudur. Asla yalan söylemez. O yüzden açık ve mert tavrı kariyerine darbeler vurmuş, ona sıkıntılı dönemler yaşatmıştır. 
Sakarya'daki maçta Selçuk Dereli'nin verdiği ikinci penaltı kararı tamamen bir hakem talihsizliği. Diallo ile Sergen'in teması yok. Sergen, kalecinin kötü niyetli olduğunu söyleyerek, bu teşebbüse penaltı ahkamı biçiyor. Kuralı kendine göre yorumluyor. Bu arada kendini yere atıp, hem bizi, hem kendini, hem de hakemi kandırıyor. 
Hayır, Sergen bu değil... Bu ayıp Sergen'e hiç yakışmıyor. 



</TEXT>
</DOC>
