<DOC>
<DOCNO> 269666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/yazar/guclu.html </URL>
<DATE> 2004/09/07/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK, intikam makamı değil 
</HEADLINE>
<TEXT>


YÖK'ün İÜ Rektörü Kemal Alemdaroğlu'nu görevden alma kararı, akademik çevrelerde intikam operasyonu olarak değerlendirildi. 
Başta Üniversitelerarası Kurul ÜAK Başkanı İsmet Vildan Alptekin olmak üzere pek çok rektör, alınan kararın yanlış olduğunu söyledi. 
ÜAK Başkanı Prof. Alptekin, söz konusu kararın, hukuki bir tabanının bulunmadığını belirterek, "Görevden alma kararı, ne etik, ne bilimsel ne de demokratiktir. YÖK makamı, intikam makamı değildir. İnsanlar duygularıyla değil, yargı kararlarına göre hareket etmelidir. Üniversitesinden çok yüksek oy alan ve Cumhurbaşkanı tarafından atanan bir rektörün, hakkında hiçbir yargı kararı yokken, bir soruşturma bile açılmamışken, görevden alınmasını teklif etmek yanlıştır. Rektör arkadaşlarımızın bu hissiyatını, Sayın Cumhurbaşkanı'na bildirdim" dedi. 

Neden Alemdaroğlu 
YÖK'ün, Alemdaroğlu'nun görevden almayı istemesinin ardında eski husumetler yatıyor. YÖK Genel Kurulu'nda yapılan oylamada Alemdaroğlu aleyhine oy kullanan üyelerin tamamına yakını, hem uzun süre kendisiyle birlikte çalıştılar hem de kavgalı bir şekilde üniversiteden ayrıldılar. 
Bunların en başında da YÖK Başkanı Erdoğan Teziç geliyor. Hukuk fakültesi dekanıyken Alemdaroğlu hakkında tek söz etmeyen, üniversiteden ayrıldıktan sonra salvo ateşine başlayan Aysel Çelikel de intikamcılar arasında yer alıyor. 
Burhan Şenatalar da Alemdaroğlu'na karşı rektörlüğe aday olmuş ama seçimi kaybetmişti. Necmi Yüzbaşıoğlu, Ülkü Azrak, Ergin Nami Nomer de yine İstanbul Hukuk Fakültesi'ndeyken Alemdaroğlu'yla önce birlikte çalışan, sonra yolları ayrılan isimlerden. Yine İstanbul Üniversitesi öğretim üyesi olan ÇYDD Başkanı Türkan Saylan da Alemdaroğlu gitsin diyenlerden. 
Bir ara öylesine bir tablo oluştu ki, Alemdaroğlu'na karşı olmak, YÖK üyeliğine seçilmek için referans oldu. Peki bu tabloyu kim oluşturdu Cumhurbaşkanı Sezer. 
Çankaya, şimdi ikilem içerisinde. Kararı onaylamasa, kendi atadığı üyelerin itibarı sıfıra inecek. Onaylaması halindeyse üniversiteler üzerindeki saygınlığı ağır yara alacak 
Görevden alınma kararına evet diyenlerden birisi de Ömer Faruk Batırel. Ne enteresandır ki daha önce kendisi de YÖK tarafından görevden alınmıştı. Daha doğrusu, ya istifa edersin ya da alınırsın denildiğinde, şapkasını alıp gitmişti. Böyle bir dayatmaya, en fazla o karşı çıkması gerekirken, tam aksi yönde hareket etmesi, kendisini o makama getiren hükümete karşı bir minnet borcu olsa gerek. 

YÖK çiftliği 
Maliye Bakanlığı denetçilerinin özel bir bankada görev alması, sizce ne kadar etik Ya YÖK Denetleme Kurulu Başkanı, Başkan Yardımcısı ve YÖK üyelerinin özel üniversitelerde rektör olmalarına ne dersiniz Peki alikıran başkesen YÖK üyelerinin devletin verdiği maaşı beğenmeyip Ankara'ya gelme yerine, dolarlı maaşlarla özel üniversiteleri tercih etmeleri konusunda görüşünüz ne olur .. 
Anlaşılan o ki soruların hiçbirini beğenmediniz. Ama Ankara'da YÖK'te öylesine gelişmeler oluyor ki ağzınız açık kalıyor. Cumhurbaşkanı Sezer, Alemdaroğlu'yla ilgili kararı vermeden önce YÖK'ü ve bu kararı alanları yakın bir süzgeçten geçirmelidir. Alemdaroğlu alınsın diyenler, Gürüz, Dicle Rektörü Fikri Canoruç'u görevden almak istediğinde ne söylemişlerdi Bunları bilmesinde yarar var. 
Sezer, oturduğu makam gereği, sonunda kendisini mahcup edecek, tartışmaların içerisine çekecek, söylemleriyle ters düşürecek bir yanlışın içerisine düşmemelidir 
Alemdaroğlu'nu gözü kapalı savunanlardan değiliz. Hakkında görevden alınmayı gerektirecek yargı kararları varsa, hızlandırılması için elimizden geleni yaparız. Ama yargısız infaza ve intikam operasyonlarına hayır. Çünkü oturduğu makam, sıradan bir makam değil 
Özetin özeti Üniversiteler bir toplumun en saygın kurumlarıdır. YÖK, bu saygınlığı törpüleyen değil, kuvvetlendiren olmalıdır. 



</TEXT>
</DOC>
