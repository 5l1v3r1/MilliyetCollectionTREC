<DOC>
<DOCNO> 263488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/guncel/agun.html </URL>
<DATE> 2004/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
7 ayda mucize yarattı 
</HEADLINE>
<TEXT>


Vali Ali Fuat Güven'in proje tasarımlarını çizdiği, her şeyiyle ilgilenerek tamamlanmasını sağladığı 9 devlet okulu, Uşak'ın kaderini değiştirecek 

Serhat Oğuz Uşak 

Burası ABD ya da Avrupa son derece gösterişli ve şık binalar ise kolej değil. Uşak Valisi Ali Fuat Güven'in proje tasarımını çizdiği, inşaat çalışmalarını her gün iki kez denetlediği sınıfların renginden, tuvaletlerine kadar her şeyiyle ilgilenerek yedi ayda tamamlanmasını sağladığı dokuz devlet okulu şehrin kaderini değiştirecek. Modern okullar cumbalı yapısı, engelli öğrenci girişi ve tuvaletleri, tek kişilik sıraları, granit duvarlarıyla Milli Eğitim Bakanlığı'nın önümüzdeki yıllardaki hedeflerini şimdiden yakaladı. 
Uşak Valiliği'ne 1.5 yıl önce atanan Güven, okul sıkıntısı çeken şehirde elini çabuk tuttu. Eğitim için 2 - 3 kilometre yol yürüyen öğrencilerin severek gidecekleri ve ayrılmak istemeyecekleri okullar yapmayı hedefleyen Güven, ilk örneğini, Bursa Valiliği döneminde yaptığı modern okul projesini Uşak'ta hayata geçirdi. Yedi ay önce çalışmalarına başlayan Güven, sekizi ilköğretim okulu, biri lise olmak üzere dokuz okulun önümüzdeki döneme yetişmesini sağladı. Okulların tamamlanma süresinde rekor kıran Güven, mimari yapısında da özel okullarda bile az görülen bir kaliteyi yakaladı. Tüm okullar Güven'in kaleminden çıkan projeye sadık kalınarak inşa edildi. Okulların duvarlarına granit döşendi. Engelli öğrenciler için tuvalet ve özel giriş parkuru yapıldı, sınıflar boyasından askılıklarına kadar modern bir çizgide inşa edildi, tuvaletleri neredeyse lüks otelleri aratmayacak şekilde yapıldı. Koridorlara müzik sistemi kuruldu. İkinci derece deprem bölgesinde olan Uşak'ta okulların tamamı birinci derece deprem bölgesi standartlarına göre inşa edildi. Böylece dört bin öğrenciye yeni okul imk nı doğdu. 
İlköğretimini Erzincan Kemaliye'de tamamlayan Güven o dönemdeki okulunu çok sevdiğini ve okula gitmek için sabırsızlandığını belirterek, "Okulumuzun mimarisi çok güzeldi. Okul bizim için hayalimizde yaşattığımız bir yerdi. Sonraki dönemlerde yapılan okulların çoğu çocukların sevmediği yapılar oldu. Biz çocukların seve seve gideceği okullar yapalım istedik. Hem estetik hem fonksiyon ve statik açıdan Uşak'ı 40 yıl ileriye sıçrattık. İsteyince her şey oluyor" dedi. 

Sadece 1.4 trilyon lira 
Dört okulun yapımını hayırseverlerin üstlendiğini söyleyen Güven, beş okul için devletin kasasından sadece 1.4 trilyon lira çıktığını söyledi. Uşak'ta okul sayısının 76'ya çıktığını belirten Güven, "Bazı semtlerde öğrenciler, 2-3 kilometre yürüyerek okula gidiyorlardı. Birçok öğrenci kazalarda hayatlarını kaybetti. Okul tamamlandığında çevresindeki ev kadınlarını okula çağırdım. Gezip görmelerini istedim. Kadınların çoğu, granitleri, fayansları, elleriyle okşayıp şaşırınca gözyaşlarımı tutamadım" diye konuştu. 


</TEXT>
</DOC>
