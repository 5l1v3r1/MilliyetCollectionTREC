<DOC>
<DOCNO> 281429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/spor/spo02.html </URL>
<DATE> 2004/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Her maçın hik yesi farklıdır 
</HEADLINE>
<TEXT>


Olympique Lyon çok güçlü bir ekip. Her türlü stratejide, en iyi futbolu oynayabiliyorlar. Daum da, Dünya çapında bir hoca. Grubun geleceğini iki takımın bu maçları belirler 

MICHEL PLATINI 


İki takım da çok önemli yerli ve yabancı oyunculara sahip. Bu maçın keyifli, ama bir o kadar da zor olacağını tahmin etmek zor değil. Futbolda gerçek şudur Her maçın kendi hik yesi vardır. Lyon ve Fenerbahçe grupta yer alan iki şampiyon. İki takım da şu anda liglerinde lider. İkisinin de çok güçlü yönleri var. Sanırım bu maç, seyretmeye değer bir oyun olacak. 
Lyon güçlü bir takım. Her türlü stratejideki oyunu çok iyi oynayabiliyor. Fransa'da keyif veren ekiplerden biri. İyi oyunları, iyi organize olmalarından, her yönüyle oturmuş olmalarından kaynaklanıyor. Onları herhangi bir şekilde tasnif etmek mümkün değil. Komple futbol oynuyorlar. Çok iyi orta sahaları var. Juninho gibi güçlü, teknik ve yaratıcı bir oyuncuya sahipler. Maulida da, Essien de çok iyi. Topu kullanmayı iyi biliyorlar ve güzel futbol oynuyorlar. Topu ileri aktardıklarında tehlikeli her an golü bulabilecek önemli forvetlere sahipler. Lyon asla küçümsenmeyecek bir ekip. 
Lyon'u bir kontratak takımı olarak tanımlamak doğru olmaz. Karşınızdaki komple bir takım. İçeride ve dışarıda her türlü stratejiyi iyi uygulayabiliyorlar. Ama şunu söyleyebiliriz Eğer Lyon dış sahada kazanmayı kafasına koymuşsa, iyi bir savunmayla rakibini durdurup, sonra da yıkabilir. Kaleci Coupet geçilmesi zor bir oyuncu. Fenerbahçe'de birçok oyuncuyu tanımama rağmen takım olarak performanslarını çok iyi bilmiyorum. Bu yüzden hangi takımın favori olduğunu söylemem doğru olmaz. Manchester'da alınan 6 - 2'lik yenilgi çok önemli değil. Bu bir şampiyona ve her maçın hik yesi farklıdır. Lyon'un da, Fenerbahçe'nin de bu maça çıkarken, aklında o yenilgi olmayacak. Bu bir lig, eleme maçı değil. Bu duruma bir Fransız deyişiyle yaklaşmak istiyorum Bir defa 6 - 0 yenilmek, 6 defa 1 - 0 yenilmekten çok daha iyidir. 
Christoph Daum, her ne kadar Alman futbolu sorunlar yaşasa da, Dünya çapında bir hoca... Lyon maçında doğru takım ve taktiği sahaya sürmeye çalışacak. Belki o da, 6 - 2'lik yenilgiden önemli dersler çıkaracak. Bu sonuç, Fenerbahçe için iyi bile olmuştur diyebiliriz.. 
Fenerbahçe Türk milli takımına çok oyuncu veriyor. Bu oyuncuları çok yakından tanıdığımı söyleyemem, ama Van Hooijdonk'a sahip takımın birçok avantajı var demektir. Hollandalı çok iyi frikikler kullanıyor ve bu Türk takımı için önemli. Bir frikik uzmanı olarak müthiş vuruşlar yaptığını söyleyebilirim. Bunun dışında iki yıl önce Konfederasyon Kupası'nda izlediğim genç takımdan birçok oyuncuyu bünyelerinde barındırdıklarını biliyorum. Sparta Prag'ı yenmeyi başardılar ve sonuç itibarıyla bu grupta şansları var. Bu şansı değerlendirmek için Lyon serisinde üstünlük sağlamaları gerekiyor. Grubun geleceğini bu iki karşılaşma belirleyecek sanırım. Lyon'un avantajı deplasmanda Prag'ı yenmiş olması. Fenerbahçe'nin ise Manchester'la son maçı içeride oynayacak olması. Lyon, Manchester karşısında evinde çok iyi oynadı ve 2 - 0 öne geçti, ama avantajı kullanamadı. Şimdi deplasmanda aynı takımla oynamayacaklar. Çünkü Manchester'a Rio Ferdinand, Rooney gibi oyuncular katıldı. İngiltere'de işleri o kadar da kolay olmayacak. İki takıma da başarılar diliyorum. 

Doğru yoldasınız 

Fransa da, Türkiye de, Milli Takım açısından değişim sürecinde. Fransa büyük başarılar yaşamış bir jenerasyonun ardından yeni bir takım kurmaya çalışıyor. Henry, Pires gibi oyuncular da arada kaldı. Domenech çok eleştiriliyor, ama bu normal. Basın zaten bunun için var. Bu Brezilya'da, İtalya'da, İspanya'da da aynı. Türkiye'de farklı olduğunu sanmıyorum. Tüm dünyada durum bu. 
Fransa'da, Zidane gibi birçok değerli oyuncu milli takımı bıraktı. Yaşananlar normal. Doğru çalışılırsa yeni bir mükemmel takım kurulabilir. Türkiye'de durum aynı. Galatasaray gibi çok önemli bir takım yarattınız. 6 - 7 yıl Avrupa'da çok iyi bir performans gösterdiler. Şimdi bu oyuncuların çoğu dünya sahnesinden çekildi. Jenerasyon değişiyor. Bu zor süreçtir. 

Tecrübe şart 
70'lerde Hollanda muhteşem bir takıma sahipti ve sonrasında büyük sorunlar yaşadı. 80'lerde biz iyi bir takıma sahiptik, ama sonrasında büyük zorluklar çektik. Yeni bir iyi takım kurmak için 15 sene beklemek zorunda kaldık. Tarih kendisini tekrar ediyor. Yine aynı durum var. Bir milli takımın kalitesini belirleyen o ülkede yetişen oyuncuların kalitesi ve yaşadıkları tecrübelerdir. Fransa ile Türkiye'nin bugün elinde çok kaliteli oyuncular var. Bu oyunculardan iyi birer takım oluşturup tecrübe kazanmalarını beklersek, başarıyı yakalarız. Bu süreçte sabırlı olmak gerekli. Türkiye bunları yaşıyor. Danimarka maçında gayet iyiydiniz. Nihat'ın penaltı kaçırması şanssızlık. Ama futbolda bu var. Maçın tamamını seyredemedim, ama şunu söyleyebilirim ki, aldığım bilgiler gayet iyi oynadığınız ve maçı kazanmayı hak ettiğiniz yönünde. Danimarka deplasmanında bu kadar iyi oynuyorsanız doğru yoldasınız denebilir. 


</TEXT>
</DOC>
