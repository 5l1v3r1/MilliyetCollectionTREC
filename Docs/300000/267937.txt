<DOC>
<DOCNO> 267937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sontur31.html </URL>
<DATE> 2004/08/31/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Hırsızlar hızlarını alamayıp buzdolabındaki meyveleri de yedi .. 
</HEADLINE>
<TEXT>

     Bolu'da gece bir iş hanında bulunan 7 işyerine giren hırsızlar, para ve altın çaldı. Hırsızların buzdolaplarında bulunan meyveleri de yediği belirtildi. 
     AA muhabirinin aldığı bilgiye göre, İzzet Baysal Caddesi'ndeki Kanaat İşhanı'nda bulunan 4'ü muhasebeci 7 işyerine gece hırsız girdi. Sabah işyerlerini açan vatandaşlar, işyerlerine hırsız girdiğini fark edince polisi aradı. 
     Bolu Serbest Muhasebeciler ve Mali Müşavirler Odası Başkanı Necmi Tunca'nın da aynı binada bulunan işyerine giren hırsızlar, kasadaki 250 dolar ve 5 altını çaldı. Necmi Tunca, ''7 ay önce de buradaki dükkanlara hırsız girmişti. Kapılarımızın kilitlerini değiştirdik fayda etmedi. O zaman kasa yoktu. O olaydan sonra kasa aldık yine fayda etmedi. Kapıya daha sağlam kilit taktıracağız. Başka çaremiz kalmadı'' dedi. 
     Soyulan işyerlerinde araştırma yapan polis hırsız ya da hırsızların kasalarda bulunan kredi kartları, cep telefonları, senet ve çeklere dokunmadığını, para ve altınları aldığını tespit etti. 
     Polis, hırsız ya da hırsızların, girdikleri işyerlerinin buzdolaplarında bulunan meyveleri yediklerini ve meşrubatları içtiklerini de belirledi. 
     
</TEXT>
</DOC>
