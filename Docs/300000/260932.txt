<DOC>
<DOCNO> 260932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sontur43.html </URL>
<DATE> 2004/08/05/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Sattığı çiğköftede domuz eti çıkan 30 yıllık usta, hamal oldu 
</HEADLINE>
<TEXT>

     Ziver Büyüktaş 

Sattığı çiğköftede çıkan domuz etinden yüzlerce kişinin Trişinellozis hastalığına yakalanmasından sorumlu tutulan ve 42 gün hapis yatan İzmir'deki ünlü çiğköfteci ''Nusret Usta'', 30 yıllık mesleğini bırakıp, hamallığa başladı. 
     Nusret Ermaner, 30 yıl önce Van'dan gelip İzmir'e yerleşti. Çiğköfte ustası babasının yanında yıllarca çalıştı. 1987 yılında Ege Üniversitesi Fen Fakültesi Matematik Bölümü 2. sınıfta iken okuldan ayrılarak ''baba mesleğini'' devam ettirme kararı alan Ermaner, 2001 yılında seyyar çiğköfteciliği bıraktı ve Hatay-Bahçelievler'de bir işyeri açarak çiğköfte yoğurmaya başladı. 
     
     KASAP DEĞİŞİKLİĞİ 

     İzmir'in değişik yerlerindeki şarküteri ve marketlerin önünde ''Meşhur Çiğköfteci Nusret Usta'' adıyla tezgah da açtığını belirten Ermaner, Urla'da tanıdığı bir marketin önünde de çiğköfte satılması teklifi aldığını ifade etti. 
     Ermaner, bu market sahibinin çiğköfte karşılığında et vermeyi teklif ettiğini dile getirerek şunları söyledi 
     ''Yıllarca aynı kasaplardan et alırdım. 2003 yılının Aralık ayında Urla'daki market sahibi, çiğköfteye karşılık et vermeyi teklif etti. Karşı çıktım ama marketçi çok ısrar etti. Bunun üzerine 20 kilogramdan 3 parti et aldım. Ocak ayının ikinci haftasında sattığım çiğköfteden Trişinellozis'in bulaştığını öğrenince, şoka girdim.'' 
     
     TAZMİNAT DAVALARI AÇILDI 

     İzmir'de aralarında bazı milletvekili ve ailelerinin de bulunduğu yüzlerce kişinin yakalandığı hastalığın, kendisine ve ailesine de bulaştığını ifade eden Ermaner, tedavilerinin sürdüğünü belirtti. 
     Ermaner, ''Ailece çok etkilendik. Hapisten çıktıktan sonra topluma uyum sağlamakta zorlandım. Hastalığın bulaşmasında suçum olmadığı halde, sokağa çıkmaya utanıyorum. Çiğköftemden yiyip hastalanan 7 kişi de market sahibi ve hakkımda tazminat davası açtı'' diye konuştu. 
     
     HAMALLIĞA BAŞLADI 

     Hapisten sonra 2 ay işsiz gezdiğini belirten Ermaner, şu anda hurda işiyle uğraşan kayınpederinin yanında ''hamallık'' yaptığını söyledi. 
     Ermaner, ''30 yıllık mesleğimi kaybettim, hamallığa başladım. İşyerinde çuvalları, yükleri sırtımda taşıyorum. İndiriyorum, kamyona yüklüyorum... Bazı dostlarım tekrar çiğköfte yoğurmamı istiyor. Ama suçluluk psikolojisi hissettiğim için yapmam mümkün değil. Geçimimi, hamallıkla sağlıyorum'' diye konuştu. 
     
</TEXT>
</DOC>
