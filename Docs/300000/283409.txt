<DOC>
<DOCNO> 283409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun54.html </URL>
<DATE> 2004/10/26/ </DATE>
<TIME> 20.03 </TIME>
<AUTHOR>  </AUTHOR>
<HEADLINE>
Türk asıllı miletvekili adayı, Türklerden Kerry'e oy vermelerini istedi 
</HEADLINE>
<TEXT>

     Türk asıllı Amerikalı, Demokrat Parti'den Temsilciler Meclisi üyeliğine aday olan Osman Bengür, ABD'de yaşayan Türklerden, 2 Kasım başkanlık seçiminde oylarını Demokrat Parti başkan adayı John Kerry'ye vermelerini istedi. 
     Bu başkanlık seçiminin, yakın tarihteki en önemli ABD başkanlık seçimi olduğunu belirten Bengür, ABD'deki Türklere gönderdiği mesajda, hem Amerikalılar hem de bütün dünyayı etkileyecek konularda ülkenin gideceği yönün belirleneceğine işaret etti. 
     Bengür, ABD'de yaşayan Türklerin, Demokrat Partili aday John Kerry'nin Türk oylarını hak edip etmediği konusunda kararsız olduğunu, ancak ''ABD Başkanı George W. Bush yönetiminin uyguladığı dış politika, Irak'ta ve terörizme karşı savaşta başarısızlığı ile Irak Savaşı'na giden yolda Türkiye ile ilişkilere gösterdiği yaklaşımın'' Kerry'ye oy vermek için yeterli sebep oluşturduğunu savundu. 
     John Kerry'nin, sözde Ermeni soykırımına desteğinin, oy gücüne sahip ABD'deki Türkler arasında, Kerry'nin Türkiye'nin dostu olmayacağı şüphesi yarattığına dikkati çeken Bengür, ''Bu konu pek çok Türk asıllı Amerikalıyı endişelendirse de Kerry hakkındaki bu endişelerin yersiz olduğunu düşünüyorum. Hem Cumhuriyetçi Partili, hem de Demokrat Partili başkanlar, ABD'nin ulusal güvenliğini her şeyin üzerinde görürler. Kerry yönetiminin de aynı şeyi yapacağına inanıyorum'' dedi. 
     Kerry'nin seçim kampanyasını yürütenlerin talebi üzerine Türk asıllı Amerikalılardan oluşan bir heyetin, Demokrat Parti'nin üst düzey bir dış politika danışmanıyla bir araya getirildiğini anlatan Bengür, bu toplantı sonunda ''John Kerry'nin, Türkiye'nin Ortadoğu, Kafkaslar, Orta Asya ve Balkanlar'daki rolünü anladığının'' açıklığa kavuştuğunu kaydetti. 
     Bengür, ''Kerry, Türkiye'nin bölgedeki diğer ülkelere model olarak ekonomik ve askeri gücünün önemini anlıyor ve Türkiye'yi, bulunduğu bölgeyle Avrupa arasında köprü olarak görüyor. Kerry, Türkiye'nin AB üyeliğini de kuvvetle destekliyor. Kerry'nin konumu, Türkiye'nin dostluğunun ABD'nin ulusal güvenliği için büyük önem taşıdığı yönünde'' dedi. 
     ''Oz'' lakaplı Osman Bengür, Türk-Amerikan ilişkilerinin, Irak Savaşı'na giden yolda zarar gördüğünü ve Kerry yönetiminin, bu ilişkilerin yeniden, Demokrat Partili eski ABD Başkanı ''Bill Clinton döneminde olduğu gibi'' güven ve karşılıklı saygı temeline oturtulmasının, Kerry'nin öncelikli amaçlarından biri olduğunu kaydetti. 
     Bengür, bu yıl ABD başkanlık seçimi yarışında iki adayın yine birbirine çok yakın olduğuna işaret ederek, Türk asıllı Amerikalıların, seçimde önemli rol oynayacağını ifade etti ve ''seçimin sonucunun ABD, Türkiye ve dünyaya derin etkisi olacak'' dedi. 
     Osman Bengür, mesajında, ''Arkadaşlar, 2 Kasım'da bana katılarak ABD'nin bir sonraki başkanlığı için John Kerry'ye oy vermenizi istiyorum'' ifadesini kullandı. 
     Bengür, 2000 seçimlerinde de Maryland eyaletinden Temsilciler Meclisi üyeliğine adaylığını koymuş ancak az farkla seçimi kaybetmişti. 
     
</TEXT>
</DOC>
