<DOC>
<DOCNO> 268484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonsiy17.html </URL>
<DATE> 2004/09/02/ </DATE>
<TIME> 18.53 </TIME>
<AUTHOR>  </AUTHOR>
<HEADLINE>
Dışişleri Bakanlığı'ndaki terör toplantısı sona erdi 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül'ün, son dönemde dünya çapındaki terör eylemleri ve Türk vatandaşlarına yönelik saldırılarla ilgili olarak yetkililerle yaptığı toplantı sona erdi. 
     Toplantının ardından Dışişleri Bakanlığı'ndan yapılan yazılı açıklamada, Irak'taki Türk vatandaşlarının tüm sorunları ve özellikle can güvenlikleriyle ilgilenmek için bir ''ortak görev grubu'' oluşturulmasına karar verildiği bildirildi. 
     Açıklamada, bugünkü toplantıda uluslararası terör olaylarında görülen son tırmanış ile bu bağlamda özellikle Irak'taki gelişmelerin tüm yönleriyle ele alındığı belirtildi. 
     Irak'ta güvenlik ve istikrarın henüz tesis edilememiş olmasından üzüntü duyulduğu belirtilen açıklamada, Irak'ta son dönemde masum sivil yabancılar, uluslararası kuruluşlar ve sivil toplum örgütlerine yönelik saldırılar ile rehin alma ve kaçırma gibi terörist eylemlerin ve bu eylemler sonucu hayatını kaybedenlerin sayısında görülen artışın endişe verici boyutlara ulaştığı kaydedildi. 
     Açıklamada, son bir yıl içinde, başta Irak'ta faaliyet gösteren çeşitli Türk firmalarının personeli ve Irak'a yük taşıyan nakliye firmalarının şoförlerine yönelik olmak üzere düzenlenen saldırılar sonucu hayatını kaybetmiş olan, kendilerinden haber alınamayan ve akıbetleri meçhul Türk vatandaşları ile saldırılar sonucu maddi kayba uğrayanların sayısının da artmakta olduğu hatırlatıldı ve bütün bu eylemler şiddetle kınandı. 
     
     ORTAK GÖREV GRUBU 
     Bu arada, toplantıda Irak'taki Türk vatandaşlarının tüm sorunları ve özellikle can güvenlikleriyle sürekli şekilde ilgilenmek ve bugüne kadar alınmış ve bundan sonra alınacak olan tedbirleri gözden geçirerek, bunların izlenmesi, sürdürülmesi ve etkin biçimde uygulanmasını sağlamak için bir ''ortak görev grubu'' oluşturulması kararlaştırıldı. 
     Bakanlık açıklaması, şöyle devam etti 
     ''Bilinmesi ve önemle vurgulanması gereken bir husus, Türkiye'nin Irak'a yönelik tüm faaliyetleri ve bu bağlamda bu ülkeyle sürdürdüğü yoğun ekonomik ilişkileri her şeyden ve herkesten önce Irak halkının yararına ve ağırlıklı olarak insani amaçlı olup komşuluk vecibelerini yerine getirme çerçevesindedir. Komşularıyla ilgili hiçbir gizli gündemi olmayan Türkiye daima Irak halkına karşı yakınlık hissetmiş, bunu da her vesileyle açıklıkla ortaya koymuştur. Bu gerçeği ısrarla görmezden gelenler Irak'ın çıkarlarına hizmet etmemektedirler.'' Dışişleri Bakanlığı, Irak'a seyahat edecek Türk vatandaşlarının bu ülkedeki tehditleri dikkate alarak kendilerine çatı kuruluşlar vasıtasıyla önerdikleri güvenlik önlemlerine özenle uymaları gerektiğini de vurguladı. 
     
</TEXT>
</DOC>
