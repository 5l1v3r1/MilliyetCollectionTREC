<DOC>
<DOCNO> 297568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/soneko35.html </URL>
<DATE> 2004/12/14/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Serdengeçti Kamu sektöründen artık birşey beklemeyelim 
</HEADLINE>
<TEXT>

     Merkez Bankası Başkanı Süreyya Serdengeçti, ''Şu anda Türkiye'nin fiyat istikrarının oluştuğu, sürdürülebilir bütçe finansmanının ve büyümenin oluştuğu bir ülke olduğunu söyleyebilir miyiz Cevap hayır , henüz bu aşamaya ulaşmış değiliz. Çok dikkatli olmamız gerekiyor'' dedi. 
     Yabancı Sermaye Derneği'nin YASED yemekli toplantısında ''Türkiye'nin ekonomik görünümü ve yabancı yatırımların durumu'' konusunda bir konuşma yapan Serdengeçti, AB'ye üyelik süreci, IMF ile yeni istikrar programının oluşturulması ve Yeni Türk Lirası YTL konusunda hala çok kritik bir dönem yaşandığını ifade etti. 
     Serdengeçti ''Normal bir senaryoya göre Şubat ayı geldiğinde bu ülkede tamamen farklı bir ortam oluşmuş olacak. Çünkü Şubat ayı geldiğinde AB üyelik sürecinin nereye gittiğini daha iyi bileceğiz, IMF ile yaptığımız anlaşmayı daha iyi bileceğiz. Bugün henüz kesinliğe kavuşmuş bir şey yok'' diye konuştu. 
     Şubat ayı geldiğinde 6 sıfır atılması konusunun hemen hemen tamamlanmış olacağını bildiren Serdengeçti, önümüzdeki hafta Merkez Bankası'nın parasal politikaları ile ilgili uzun bir açıklama yapılacağını duyurdu. 
     Serdengeçti, Türkiye'nin geçmişte kronik enflasyonun yaşandığı bir ülke olduğunu ve ülkede kamu borçlarının sürdürülebilir olup olmadığının her zaman sorgulandığını ifade ederek şunları kaydetti 
     ''Sürekli krizler oluyordu. Şu anda benim gibi temkinli bir Merkez Bankası Müdürü bile size artık bu dönemin sona erdiğini söyleyebilir. Artık ülkemiz kronik enflasyonun yaşandığı bir ülke değil. Kamu borçlarının sürdürülebilirliği artık sorgulanmıyor. Artık ülkemiz dalgalanmalı bir büyümenin görüldüğü bir ülke değil. Şu anda Türkiye'nin fiyat istikrarının oluştuğu, sürdürülebilir bütçe finansmanı ve büyümenin oluştuğu bir ülke olduğunu söyleyebilir miyiz Cevap hayır, henüz bu aşamaya ulaşmış değiliz. Çok dikkatli olmamız gerekiyor. Şu anda enflasyonun düşmekte olduğu fakat henüz fiyatların istikrara kavuşmadığı, kamu borçlarının azalmakta olduğu ve olumlu büyüme oranlarına ulaşılır bir ortam... Arka arkaya olumlu büyüme oranları elde ediyoruz.'' 
     
     ''ENFLASYONUN ÇOK KÖTÜ BİR SİCİLİ VARDI'' 
     Süreyya Serdengeçti, Kasım ayı itibariyle enflasyon oranının yüzde 9.8 olduğunu hatırlatarak, Türkiye'de 30 yıldır enflasyonun kötü bir sicili bulunduğunu, bu yüzden belki bunların fazlasıyla iyi olduğunu söyledi. 
     2001'de enflasyonla ciddi bir şekilde mücadeleye karar verildiğine, enflasyona yol açan kısır döngünün bugün artık bulunmadığına işaret eden Serdengeçti, 2005 yılında yüzde 8 olan enflasyon hedefinin 2006'da yüzde 5, 2007'de yüzde 4 olduğunu ve bu yılların sonunda güvenilir nominal bir çıpa haline geleceğini söyledi. 
     Net borç stokunda bir düşüş gerçekleştiğini, 2003 ve 2004'te reel faiz oranlarının düşmeye başladığını anlatan Serdengeçti, vergi reformunun çok önemli olduğunu ve kayıtdışı ekonominin kayıtlı hale getirilmesi gerektiğini kaydetti. 
     Serdengeçti, Merkez Bankası'nın fiyat istikrarı sağlama görevi bulunduğunu belirterek, büyümenin de Merkez Bankası için önemli olduğunu, hükümet ve diğer makamların önümüzdeki yıllar için büyümede yüzde 5'lik bir rakam beklediğini dile getirdi. 
     Türkiye ekonomisinin dünya ekonomisi ile daha bütünleşik hale geldiğini ifade eden Serdengeçti, büyümenin ana kaynağı konusunda da şu görüşleri dile getirdi 
     ''Büyümeyi şimdi özel sektör gerçekleştiriyor. Kamu sektöründen artık bir şey beklemeyelim. Bizde ilk büyüme daha çok verimlilik artışından kaynaklandı. Bunu takiben ancak yatırımlarda bir artış gördük. İlk aşamalarda büyüme, yatırım sonrasında gelmedi, yatırım büyüme sonrasında geldi. Türkiye'de de bir çok gelişmekte olan piyasa gibi aynı durum yaşandı. 2001'den bu yana kümülatif verimlilik artışının yüzde 36 olduğunu gördük ve böyle bir ortamda yatırımların artacağını düşünüyoruz.'' 
     
</TEXT>
</DOC>
