<DOC>
<DOCNO> 254214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sontur36.html </URL>
<DATE> 2004/07/09/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
İzmir'de derse ve sınava girmeyen 1000 kişiye ehliyet verilmiş .. 
</HEADLINE>
<TEXT>

     İzmir'in Balçova İlçesi'ndeki bir sürücü kursunda, hiçbir derse girmeyen, yazılı ve direksiyon sınavlarına katılmayan yaklaşık bin kişiye usulsüz sürücü belgesi verildiği ortaya çıktı. Polis soruşturması kapsamında, 13 kişi gözaltına alındı. 
     Balçova'da faaliyet gösteren Şükrü S'ye 58 ait Sevim Motorlu Taşıtlar Sürücü Kursu'nda ''usulsüz şekilde sürücü belgesi verildiği'' ihbarını alan Kaçakçılık ve Organize Suçlar Şube Müdürlüğü Mali Büro Amirliği ekipleri, 3 ay süren teknik takip ve istihbarat çalışması yaptı. 
     Uzman polislerin topladığı deliller ve yaptığı araştırma sonucu, son 5 yıl içinde sürücü kursuna kaydını yaptıran yaklaşık bin kişinin, normal kurs ücretinin 2 katı para vererek, hiçbir derse katılmadıkları, yazılı ve direksiyon sınavlarına girmedikleri, ancak sınavlarda başarılı olduklarına dair usulsüz şekilde sertifika düzenlendiği belirlendi. 
     Bu sertifikalara, Balçova Milli Eğitim Müdürlüğü'nde çalışan hizmetli Ender B'nin, mesai saatleri dışında İlçe Milli Eğitim Müdürü'nün odasına girerek, gerekli soğuk mühürleri ve kaşeleri vurduğu tespit edildi. 
     Bunun üzerine Mali Büro Amirliği ekiplerinin gerçekleştirdiği operasyonda, kurs sahibi Şükrü S, oğlu Emin S, sekreter Melek F, Balçova Milli Eğitim Müdürlüğü'nde hizmetlisi Ender B, kurs öğretmenleri Sadettin G, Şerif Remzi A. ve Süleyman G, gözaltına alındı. 
     Usulsüz şekilde ehliyet aldığı tespit edilen Selahattin D, Ahmet E, Emine G, Dilek K, Cüneyt K ve Veysi S. de yakalandı. 
     
     LİSTE ELE GEÇTİ 
     Kurs sahibi Şükrü S'nin ifadesinde, son 5 yıldır usulsüz şekilde ehliyet verdiklerini itiraf ettiği öğrenildi. 
     Bu arada, sürücü kursunda yapılan aramada, 5 yılda usulsüz şekilde sürücü belgesi alan yaklaşık bin kişinin isminin bulunduğu bir defterin ele geçirildiği, bu kişiler hakkında da yasal işlem yapılacağı bildirildi. 
     Öte yandan, hizmetli Ender B'nin, her sertifika için 30-40 milyon lira aldığı bildirildi. Zanlılar, işlemlerinin ardından adliyeye sevk edildi. 
     
</TEXT>
</DOC>
