<DOC>
<DOCNO> 287052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sondun25.html </URL>
<DATE> 2004/11/08/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Irak, Ürdün ve Suriye sınırlarını kapatacak 
</HEADLINE>
<TEXT>

     Irak Başbakanı İyad Allavi, Suriye ile Ürdün sınırlarının, gıda taşıyan araçlar hariç tutularak kapatılacağını söyledi. 
     Allavi, yaptığı açıklamada, Felluce'deki teröristlerin barış yoluyla çözümden yana olmadığını belirtti. 
     Felluce ile Ramadi'de bugün yerel saatle 18.00 TSİ 17.00 itibarıyla sokağa çıkma yasağı uygulamasına geçileceğini belirten Allavi, Bağdat havaalanının da 48 süreyle kapatılacağını kaydetti. 
     
     FELLUCE İÇİN YETKİ VERDİM 

     Irak Başbakanı İyad Allavi, ''Uluslararası kuvvetlerle Irak kuvvetlerine, Felluce'yi teröristlerden temizlemeleri için yetki verdim'' dedi. 
     Allavi, düzenlediği basın toplantısında, direnişçilerin kalesi olarak görülen Felluce'de düzenin çok kısa zamanda sağlanacağını söyledi. 
     Felluce'deki teröristlerin barış yoluyla çözümden yana olmadığını belirten Allavi, ''Felluce'yi teröristlerden temizlemeye kararlıyız'' dedi. 
     ABD ile Irak kuvvetlerinin Felluce'ye yönelik geniş kapsamlı operasyonunun başlaması için düğmeye basan Allavi, Felluce ile Ramadi'de, olağanüstü hal çerçevesinde yerel saatle 18.00'den TSİ 17.00 itibaren sokağa çıkma yasağı uygulamasına geçileceğini söyledi. 
     Allavi, Bağdat havaalanının da 48 saat süreyle kapatılacağını belirterek, Ürdün ile Suriye sınırlarının daha sıkı kontrol edileceğini, bu sınırların, sadece gıda taşıyan araçlara açık kalacağını ifade etti. 
     Felluce hastanesinin Irak kuvvetlerince, 38 direnişçi öldürülerek ele geçirildiğini kaydeden Allavi, kentteki sokağa çıkma yasağının ne kadar süreyle uygulanacağına dair bilgi vermedi. 
     Hastane ele geçirildiği sırada öldürülenlerin Iraklı olup olmadığını bilmediğini ifade eden Allavi, bu kişilerin, terör eyleminde bulunmak için hastanede konuşlandığını kaydetti. 
     Allavi, ''Felluce'yi operasyonları için üs olarak kullanan teröristlerin eylemlerine devam ettiğini bir kez daha gördük. Irak halkını bu katillerden kurtarmak için gerekli önlemleri almaktan başka çare kalmadı'' diye konuştu. 
     Hadisa'daki polis karakoluna saldıran ve polis memurlarını öldüren 200 kişinin Iraklı olmadığını belirten Allavi, Felluce'deki hastane operasyonu sırasında ele geçirilenlerden 2 kişinin Fas vatandaşı olduğunu kaydetti. 
     
</TEXT>
</DOC>
