<DOC>
<DOCNO> 268431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/soneko10.html </URL>
<DATE> 2004/09/02/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Dış ticaret 6 ülkeyle dönüyor... 
</HEADLINE>
<TEXT>

     Türkiye dış ticaretinin yarıya yakınını altı ülkeyle gerçekleştiriyor. 
     Devlet İstatistik Enstitüsü verilerine göre, bu yılın ocak-temmuz ayında dış ticaret hacmi geçen yılın aynı dönemine göre yüzde 47.9 oranında artarak 63 milyar dolardan 93.2 milyar dolara yükseldi. Dış ticarette altı ülke öne 
     çıktı. Almanya, İtalya, Fransa, ABD, Rusya ve İngiltere'den oluşan altı ülkeyle bu yılın ilk yedi ayında 40.6 milyar dolarlık dış ticaret gerçekleştirildi. Altı ülkeyle gerçekleştirilen ticaret geçen yılın aynı dönemindeki 29 milyar dolara göre yüzde 40.1 oranında arttı. 
     Altı ülkeyle yapılan ticaretteki artış hızının, geneldeki artışın altında kalması, bu ülkelerin toplam dış ticaret hacmindeki payını azalttı. Sözkonusu ülkelerin toplam dış ticaret hacminde geçen yılın ocak-temmuz döneminde yüzde 46 olan payı, bu yılın aynı döneminde yüzde 43.6 düzeyinde gerçekleşti. 
     
     SEKİZDE BİRİ ALMANYA İLE 
     Bu yılın ocak-temmuz dönemindeki dış ticarette en fazla payı yine Almanya aldı. Bu ülkeyle yapılan 11.9 milyar dolarlık ticaretin toplamdaki payı yüzde 12.8 oldu. 
     Sözkonusu pay geçen yılın aynı döneminde yüzde 14.3 olmuştu. 
     Sözkonusu altı ülke içinde Rusya ve Fransa ile yapılan ticarette hızlı bir artış yaşandı. Rusya'yla yapılan ticaret geçen yılın ocak-temmuz dönemine göre yüzde 62.5 oranında artarak 5.5 milyar dolara, Fransa'yla yapılan ticarette yüzde 59.4'lük artışla 5.8 milyar dolara çıktı. 
     
</TEXT>
</DOC>
