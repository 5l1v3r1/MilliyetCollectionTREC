<DOC>
<DOCNO> 283424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/soneko06.html </URL>
<DATE> 2004/10/26/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Hazine ''IMF ile bir çok konuda görüş birliği sağlandı'' 
</HEADLINE>
<TEXT>

     Hazine Müsteşarlığı, Uluslararası Para Fonu IMF heyeti ile sürdürülen çalışmalarda, bir çok konuda ana hatları itibarıyla görüş birliği sağlandığını bildirdi. 
     IMF heyetinin temasları konusunda Hazine'den yapılan açıklamada, IMF yetkilileri ile yeni bir Stand-By düzenlemesine yönelik olarak yürütülmekte olan temaslarda makroekonomik çerçeve, kamu maliyesi, para politikası ve yapısal reformlara ilişkin hususların ele alındığı, yeni programın genel çerçevesi üzerinde görüşmelerde bulunulduğu kaydedildi. 
     Açıklamada, şöyle denildi 
     "Programın önemli bir ayağını oluşturan yapısal reformlar alanında, özellikle bankacılık, sosyal güvenlik ve gelir idaresinin yeniden yapılandırılmasına ilişkin düzenlemelere yönelik çalışmalarımız halihazırda sürdürülmektedir. Bu alanlardaki taslak düzenlemelerin kısa sürede tamamlanması beklenmektedir. 
     IMF heyeti, Kasım ayı içerisinde tekrar ülkemize davet edilecektir." 

     
</TEXT>
</DOC>
