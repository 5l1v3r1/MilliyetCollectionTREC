<DOC>
<DOCNO> 270230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/ekonomi/eko06.html </URL>
<DATE> 2004/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Grubun aktaracağı kaynağı ana işimizde kullanacağız' 
</HEADLINE>
<TEXT>



Yapı Kredi Bankası'nın 60. kuruluş yıldönümü nedeniyle açıklama yapan Genel Müdür Naci Sığın, Çukurova Grubu ile BDDK arasında yapılan sözleşme gereği bankanın gruba ait yüzde 45 oranındaki hissesinin 2005 Ekim ayı sonuna kadar satılacağını hatırlattı. Sığın, "Biz ortakların aldığı karar doğrultusunda bu süreçte yönetim olarak gerekli desteği vereceğiz. Görüşmelerde ve pazarlıklarda direkt rolümüz olmayacak, ancak bankayla ilgili bilgileri sunmak ve bankayı tanıtmak açısından sorumluluklarımızı yerine getireceğiz" dedi. 

Mart 2006'ya kadar ödenecek 
Banka bilançosunun iştirak portföyünde önemli yere sahip Turkcell İletişim A.Ş. ve Turkcell Holding'in yaklaşık yüzde 13'lük bölümüne sözleşme çerçevesinde satış opsiyonu tanıdıklarını hatırlatan Sığın, Nisan sonuna kadar bankaya 1 milyar dolar nakit enjeksiyonu yapılmasının planlandığını belirtti. Sığın, Mart 2006'ya kadar da grubun bankaya 1 milyar dolar daha ödeyeceğini söyledi. Sığın, bu kaynağı ana işlerinde kullanacaklarını ve bankayı büyüteceklerini söyledi. 


</TEXT>
</DOC>
