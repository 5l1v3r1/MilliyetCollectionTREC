<DOC>
<DOCNO> 254051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sondun02.html </URL>
<DATE> 2004/07/09/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Saddam'ın iş yaptığı yabancı şirketlerin çoğu Suudi ve Rus şirketi çıktı 
</HEADLINE>
<TEXT>

     Irak'ın eski diktatörü Saddam Hüseyin ve rejiminin Birleşmiş Milletler BM gıda için petrol programı şemsiyesi altında, kendi çıkarları doğrultusunda iş yapmak için seçtiği yabancı şirketlerin çoğunun Suudi Arabistan ve Rusya menşeli olduğu ortaya çıktı. 
     Amerikan Fox televizyonu tarafından ele geçirilen listeyi oluşturan soruşturma yetkililerinin verdiği bilgilere göre, Saddam Hüseyin iş yapmak için daha çok kendi rejimine karşı uluslararası yaptırım ve tecride destek vermeyen ülkelere ait şirketleri tercih etti. 
     Listede isimleri yer alan şirketlerden 109'unun Suudi Arabistan'a ait olduğu belirtilirken, her türlü malın ticaretini yapan bu şirketler arasında bir de Mercedes-Benz bayiinin bulunduğu kaydediliyor. 
     Listede sadece 33 Rus firmasının yer almasına rağmen, bu firmalardan birinin Irak'la iş yapan 250'ye yakın alt şirketinin bulunduğu kaydediliyor. 
     Gıda için petrol programındaki yolsuzlukları araştırmak için ABD Senatosu tarafından komisyonunun başkanı Cumhuriyetçi Senatör Norm Coleman'ın verdiği bilgilere göre, komisyonun incelediği tonlarca belgeden Saddam Hüseyin'in, gıda programından hortumladığına inanılan 10 milyar doların akibeti araştırılıyor. 
     BM gıda için petrol programı çerçevesinde, petrol satışından elde edilecek paranın Irak halkı için gıda, ilaç ve diğer insani malzemelerin alımında kullanılması gerekirken, bu paranın milyarlarca dolarının Saddam'ın banka hesaplarına aktarıldığı iddia ediliyor. 
     Hiçbir Amerikan firmasının bulunmadığı belirtilen henüz tamamlanmamış listede birkaç Batı Avrupa şirketinin yer aldığı ifade ediliyor. Gıda için petrol programında aktif şekilde yer aldığı bilinen Fransızlara ait herhangi bir şirket listede yer almazken, listede yer alan şirketleri kendileri için paravan olarak kullanan çok daha fazla ülkeye ait şirketlerin Saddam'la iş yaptığı iddia ediliyor. 
     Uygulandığı süre boyunca 67 milyar dolarlık bir miktara ulaşan programın devam ettiği sırada BM yetkililerinin de aralarında bulunduğu çok sayıda görevli rüşvet almakla suçlanıyor. Aralık 1996 tarihinde başlayan program 2003 Kasım'ında resmen sona ermişti. 
     
</TEXT>
</DOC>
