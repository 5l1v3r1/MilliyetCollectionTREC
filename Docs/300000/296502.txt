<DOC>
<DOCNO> 296502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sondun20.html </URL>
<DATE> 2004/12/10/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Karamanlis'ten Türkiye'ye destek, Ege'de açık kapı... 
</HEADLINE>
<TEXT>

     Yunanistan Başbakanı Kostas Karamanlis, bulundukları bölgede refaha katkı sağlayacağı gerekçesiyle Türkiye'nin AB üyeliğini desteklediklerini söyledi. 
     Karamanlis, Alman Frankfurter Rundschau gazetesine yaptığı açıklamada, ''Joepolitik istikrara ve bölgemizin refahına katkıda bulunacağı için Türkiye'nin Avrupa perspektifini destekliyoruz. Ancak Türkiye'nin Avrupa'ya entegrasyon yolu kendisine bağlı. Devletler hukukuna saygı göstermesi ve müzakere konularında anlaşma sağlaması Türkiye'nin üyeliği için kaçınılmaz şartlardır'' dedi. 
     Karamanlis, ''Türkiye'nin üyeliğinin AB'yi zorlayıp zorlamayacağına'' ilişkin soru üzerine, ''O zamana geldiğimizde bunu göreceğiz. Türkiye'nin önünde henüz uzun bir yol var. Bu süreç boyunca kuruluşlarının verimliliği ile AB'nin yapı ve kurallarına uyum gösterip gösteremediği sürekli şekilde denetlenecek'' diye konuştu. 
     ''Türkiye ile Yunanistan arasında mevcut sorunları kısa sürede çözmeyi bekleyip beklemediği'' şeklindeki soruya karşılık da Karamanlis, ''Egemenlik haklarımızın korunmasında ısrar ediyoruz. Görüşebileceğimiz tek konu Ege'deki kıta sahanlığının sınırlandırılması. Bu konuda müzakarelerde bulunmak için Türkiye'ye sıkça çağrıda bulunduk. Barış, istikrar ve devletler hukukuna saygı, Yunanistan'ın ve Türkiye'nin refahının güvence altına alınabileceği yegane temeller. Karşılıklı güvenle bu hedefe ulaşacağız'' dedi. 
     
</TEXT>
</DOC>
