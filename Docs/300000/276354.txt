<DOC>
<DOCNO> 276354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/ekonomi/eko10.html </URL>
<DATE> 2004/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Moody's not yükseltti 
</HEADLINE>
<TEXT>



Kredi derecelendirme kuruluşlarından Moody's, Türkiye'nin yerel para ve yabancı para cinsinden ülke tavan notunu B3'den B2'ye yükseltti. B1 olan yabancı para birimi cinsi devlet tahvili notu ve yine B1 olan yabancı para birimi cinsi kredi notu görünümünün de durağan olduğunu belirtti. 
Moody's, Türkiye'nin kredi notundaki artışa gerekçe olarak, kamu kesimi borç dinamiklerinde devam eden iyileşmeyi gösterdi. Moody's'ten yapılan açıklamada, faiz oranlarında yaşanan gerilemenin yanında, döviz fiyatlarında kısmen istikrar sağlanmasının, kamunun borçlanma sorununun hafifletilmesinde etkili olduğu kaydedildi. Borçların daha kolay yönetilebilir bir noktaya geriletilmesinde, sıkı maliye politikasından taviz verilmemesinin önemini vurgulayan Moody's, artan dış ticaret ve cari açık boyutlarının ise kritik önem taşıdığını bildirdi. 

'Yatırım artacak' 
Türk ekonomi yönetiminin, "ekonomik programa bağlılığının mutluluk verici olduğu" belirtilen Moody's açıklamasında, IMF ile imzalanacak yeni stand by anlaşmasıyla 2005 ve 2006'daki 16 milyar dolarlık yeni finansman ihtiyacının düşürülebileceği kaydedildi. 
Türkiye'nin dış borç oranları ile doğrudan yabancı sermaye yatırımları gerçekleşmelerinin, aynı nota sahip diğer ülkelere göre olumsuz göründüğü anlatılan açıklamada, artan politik istikrar ve AB üyeliği ihtimalinin güçlenmesiyle özellikle doğrudan yabancı sermaye yatırımlarında hızlanma beklendiği bildirildi. 
Türkiye'nin kredibilitesinin itici gücünün 'AB üyeliği' olacağını vurguladı. 

'Mucize değil, rönesans' Morgan Stanley Yatırım Bankacılığı Başkan'ı Tarek Abdel-Meguid, Başbakan Recep Tayyip Erdoğan'a iki yıl içinde yapılan reformları mucize olarak görmediğini bunun bir yeniden doğuş rönesans olduğunu ifade etti. 
Erdoğan dün, Meguid'i kabul etti. Görüşmede ekonomideki gelişmelerden dolayı Erdoğan'ı tebrik eden Meguid, "Türkiye ile yabancı yatırımcıların yakınlaşması hiç bu kadar iyi olamamıştı. Yatırımcılar her zaman kazanan tarafta olmayı ister. Türkiye de kazanan olduğunu gösteriyor" diye konuştu. "Türkiye'nin AB ekonomisine yetişebilmesi için kaç yıla ihtiyacı var " sorusuna Meguid, "Bu uzun bir yol. İngiltere'de faiz oranları yüzde 50 arttı, Türkiye ise iki senede enflasyonu yüzde 75'ten yüzde 12'lere indirdi. Bu kararlılıkla program uygulanırsa çok kısa zamanda istenilenlere ulaşılabilinir" yanıtını verdi. 


</TEXT>
</DOC>
