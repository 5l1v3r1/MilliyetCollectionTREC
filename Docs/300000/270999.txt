<DOC>
<DOCNO> 270999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sontur17.html </URL>
<DATE> 2004/09/11/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
"Batan gemiden denize karışan krom 6 akciğer kanserine neden oluyor" 
</HEADLINE>
<TEXT>

     Uludağ Üniversitesi UÜ Halk Sağlığı Anabilim Dalı öğretim üyesi Doç. Dr. Kayıhan Pala, İskenderun Körfezi'nde 4 yılı aşkın süredir bekletilen ve toksik atık yüküyle birlikte geçtiğimiz günlerde batan ''M V Ulla'' adlı geminin, ''krom 6'' başta olmak üzere çevre ve insan sağlığına zararlı metallerin denize karışmasına neden olduğunu belirtti. 
     Pala, ''Krom 6 denilen maddenin kesin olarak kanıtlanan bir özelliği vardır. bu da akciğer kanseri yaptığıdır'' dedi. 
     Pala, AA muhabirine yaptığı açıklamada, kromun, 'krom 0'', ''krom 3'' ve krom 6'' adı altında üç tipinin bulunduğunu, bunlardan krom 3'ün doğada bulunan ve insanların çok az miktarda alması gereken bir element olduğunu söyledi. 
     Diğer iki krom türünün endüstriyel işlemler sonucunda ortaya çıktığını ifade eden Pala, batan geminin ambarlarında bulunan atığın, termik santral külü olduğuna dikkati çekerek, ''Santrallerde kömürlerin yakımı sonrasında krom 6 ortaya çıkıyor. Krom 6 denilen maddenin kesin olarak kanıtlanan bir özelliği vardır. Bu da akciğer kanseri yaptığıdır'' dedi. 
     Pala, krom 6'nın asıl etkisinin solunum yoluyla alındığında ortaya çıktığını belirterek, şunları söyledi 
     ''Bu maddenin özellikle kanser yapıcı etkisi üzerinde duruluyor ama diğer etkileri de gözardı edilmemeli. Kansere yol açabilmesi için bu maddeye uzun süre maruz kalmak lazım. Gereken süre, bir yıldan daha fazladır. Ancak bu madde havadan alındığında burun kanamalarına neden olur, soluk borusu içinde yara ve delinmelere, sindirimle alınırsa da mide rahatsızlıkları, ülserler, böbrek ve karaciğer hasarlarına, cilt teması halinde ise deride yaralanmalar, kaşınma gibi alerjik reaksiyonlara neden olabiliyor.'' 
     
     KÜL İÇİNDEKİ DİĞER MADDELER.... 
     Geminin batmasının ardından sadece krom 6 maddesinin zararlarının üzerinde durulduğundan yakınan Pala, atığın içindeki diğer maddelerin durumunun bilinmediğine işaret etti. Pala, termik santrallerden ortaya çıkan küllerin içinde krom haricinde kurşun, cıva, nikel, kobalt gibi ağır metallerin de bulunabileceğine dikkati çekerek, ''Krom 6 dışındaki, çevre ve insan sağlığına zararlı metallerin salınımını da ölçmek ve değerlendirmek gerekir'' yorumunda bulundu. 
     
     ''ÇERNOBİL'İN ETKİSİ DE YILLAR SONRA ORTAYA ÇIKTI'' 
     Pala, bir araştırma ekibinin bölgede detaylı çalışma yapması gerektiğini kaydederek, şunları söyledi 
     ''O bölgenin yakınlarında denize girilmesi yasaklanmalı. Balıkların bu geminin yakınlarında bulunduğunun tespitinin mümkün olmadığı için o bölgeden tutulan balıklar kesinlikle yenilmemeli. Bu yüzden o bölgenin gözetim altına alınmasında, detaylı araştırma yapılmasında büyük yarar var. Çünkü bu tip olayların etkileri kısa zamanda ortaya çıkmaz. Örnek olarak Çernobil faciasını gösterebiliriz. Onun etkisi de yıllar sonra ortaya çıktı. Ayrıca bu olayın uzun vadeli etkilerinin değerlendirilebilmesi için epidemiolojik araştırmalar yapılmalıdır.'' UÜ Fen-Edebiyat Fakültesi Kimya Bölümü Başkanı Prof. Dr. Necati Beşirli de, krom 6'nın toksik etkili bir madde olduğuna işaret ederek, ''Bu element biyolojik membranlardan kolaylıkla geçebilmesi nedeniyle çok fazla toksik etkiye sahiptir. İnsan için, örneğin bir çocuk için öldürücü olabilen en düşük doz, ağız yoluyla 26 miligram krom alınmasıdır. Bu yüzden bölgede çok titiz bir çalışma yapılması gerekir'' dedi. 
     
</TEXT>
</DOC>
