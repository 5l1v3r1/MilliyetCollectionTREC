<DOC>
<DOCNO> 285385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun54.html </URL>
<DATE> 2004/11/02/ </DATE>
<TIME> 21.54 </TIME>
<AUTHOR>  </AUTHOR>
<HEADLINE>
ABD seçimleri hakkında çelişkili haberler geliyor 
</HEADLINE>
<TEXT>

     ABD Başkanı George Bush, New Hampshire eyaletindeki iki ayrı dağlık mezrada yapılan çıkış anketine göre, rakibi Demokrat Partili başkan adayı John Kerry'ye karşı 19'a 7 kazanırken, başka bir mezrada Bush ve Kerry berabere kaldı. 
     Sadece 26 kayıtlı seçmeni bulunan Kanada sınırındaki dağlık Dixville Notch mezrasında oy kullanan seçmenlere çıkışta sorulan sorular temel alınarak yapılan çıkış anketinde Bush, rakibi Demokrat Partili John Kerry'ye karşı 19'a 7 kazanırken, aynı eyaletteki Hart's Location mezrasında iki aday çıkış anketinde 15-15 berabere kaldı. Dixville Notch'da yapılan çıkış anketinde, bağımsız aday Ralph Nader'a ise oy çıkmadı. 
     Bu mezradaki kayıtlı 26 seçmenin 11'inin Cumhuriyetçi Parti'ye, 2'sinin Demokrat Parti'ye kayıtlı, 13'ünün de bağımsız olduğu belirtildi. Bağımsız olarak kayıtlı seçmenlerin 5'inin Bush'a oy vermeyi tercih ettiği görüldü. 
     New Hampshire'daki Hart's Location adı verilen başka bir dağlık mezradaysa Demokrat Parti başkan adayı Kerry 15 ve Cumhuriyetçi Partili ABD Başkanı George Bush 15 oy alarak berabere kaldı. 
     Bağımsız aday Ralph Nader'a ise sadece 1 oy çıktı. 
     Çıkış anketleri, oy kullanan seçmenlerin, anket görevlilerine hangi adaya oy verdiklerini söylemeleri temel alınarak hazırlanıyor. 
     Bu sonuçlar, genellikle asıl sonuçlara yakın oluyor. 
     
</TEXT>
</DOC>
