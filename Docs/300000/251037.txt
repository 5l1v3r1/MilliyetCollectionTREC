<DOC>
<DOCNO> 251037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/spor/ykocaomer.html </URL>
<DATE> 2004/06/26/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Tekerlekli sandalyede yaşam 
</HEADLINE>
<TEXT>



Alman Tekerlekli Sandalye Spor Federasyonu her yıl geleceğin tekerlekli sandalye genç yeteneklerini seçiyor. Bunlardan biri de Thomas Schmidberger. 12 yaşındaki Thomas, bir tekerlekli sandalye masa tenisi oyuncusu. Şimdi gelin öyküsünü kendi ağzından dinleyelim 
4 yaşımda bir trafik kazası geçirdim. Anaokulundan eve giderken çarpan bir araba, benim hayatımı tamamıyla değiştirdi. İlkokula başladığımda herkes tekerlekli sandalyeme bakıyordu. Evimizde, bir merdiven lifti takmak zorunda kaldık. 3'ncü sınıfa geçtiğimde, evimiz artık büyüyen bir engelliye uygun olmadığından daha uygun bir eve taşındık. 
10 yaşındayken masa tenisine başladım ve bu konudaki yeteneğim ortaya çıktı. Bugün Bavyera eyalet şampiyonasında gençlerde 2'nci sıradayım. Hobilerim genellikle spora ait şeyler. Yüzme, futbol, masa tenisi, basketbol, el topu. Tabii biraz da bilgisayar ve televizyon var. Sinemaya gitmeyi de çok seviyorum. 
4 yaşımda geçirdiğim bu kazadan sonra bir şey öğrendim. Engelli duruma düştüğünüz zaman en önemli şey arkadaş. Tekerlekli sandalyeye alışana kadar bir yıl geçti. Daha sonra en iyi arkadaşım Mathias'la tanıştım. Onunla hayatım daha renklendi. Her yere beraber gittik. Sporda da beraberiz ve o engelli değil. 
Şimdi bu yazdıklarımı okuyanlardan bir ricam var. Eğer hayatınızda önemli bir değişiklik olursa, sakın kendinizi bırakmayın. Hayatı olduğu gibi kabul edin ve o şartlara uyum sağlamaya çalışın. Çünkü değiştiremeyeceğiniz çok şey var. Ama spordan da hiçbir zaman uzaklaşmayın. Spor insanı hayata bağlıyor. 
Son elemeyi de kazanırsam, bu yıl Atina'da yapılacak Paralimpik Gençlik Kampına katılacağım. Sakın bu dediklerimi unutmayın. Yaşamı güzelleştirmek sizin elinizde. 




</TEXT>
</DOC>
