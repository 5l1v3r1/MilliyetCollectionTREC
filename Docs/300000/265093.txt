<DOC>
<DOCNO> 265093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sontur32.html </URL>
<DATE> 2004/08/20/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Tabip Odası "Roche, SSK'yı uğrattığ zararı tazmin etmeli" 
</HEADLINE>
<TEXT>

     İstanbul Tabip Odası İTO Başkanı Prof. Dr. Gençay Gürsoy, Roche ilaç firmasının SSK'yı uğrattığı zararı tazmin etmesi gerektiğini söyledi. 
     SSK'ya pahalı ilaç satılmasıyla ilgili Oda'da düzenlenen basın toplantısında konuşan Prof. Dr. Gürsoy, kamuyu zarara uğratan sistem değişmedikçe, bu olayın da sonuca ulaşamadan belleklerden silinip gidebileceğini belirtti. 
     Tam bir ''kokuşmuşluk'' olarak nitelendirdiği olayın peşini bırakmayacaklarını dile getiren Prof. Dr. Gürsoy, ''Roche firması, SSK'yı uğrattığı zararı tazmin etmeli, bu parayı iade etmelidir. Ayrıca olayla ilgili yapılan işten çıkarma işlemleri de durdurulmalı'' diye konuştu. 
     İstanbul Tabip Odası adına hazırlanan basın açıklamasını okuyan Genel Sekreter Dr. Ali Çerkezoğlu da bugüne kadar yayınlanan belgelerin, ortada büyük bir yolsuzluk olduğu kanaatini doğurduğunu ifade etti. 
     SSK'nın zarara uğratılmasında kurum yöneticilerinin sorumluluğu olup olmadığının da mutlaka açığa çıkarılması gerektiğini kaydeden Çerkezoğlu, ''SSK'nın 2003 yılı tahmini sağlık harcamaları 5.4 katrilyon liradır. Ve bu kaynağın yaklaşık yarısı ilaç firmalarına, dörtte biri de özel sektöre aktarılmıştır'' dedi. 
     SSK'nın yasal olarak mali ve idari özerkliği olmasına karşın, bunun kağıt üzerinde kaldığını savunan Dr. Çerkezoğlu, ''SSK'nın büyük maddi zararına yol açan benzer olayların gelecekte de yaşanmaması için Çalışma ve Sosyal Güvenlik ile Sağlık bakanlıklarının ilaç-sağlık politikaları ve idari örgütlenmesi hızla sağlıklı bir yapıya kavuşturulmalı'' diye konuştu. 
     
</TEXT>
</DOC>
