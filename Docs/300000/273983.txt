<DOC>
<DOCNO> 273983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonsiy15.html </URL>
<DATE> 2004/09/22/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Pepe'den Greanpeace'e tepki .. 
</HEADLINE>
<TEXT>

     Çevre ve Orman Bakanı Osman Pepe, İskenderun Körfezi'nde MV Ulla gemisinin batması nedeniyle Greenpeace üyelerinin yaptığı eylemin ''endazesinin'' olmadığını kaydederek, ''Greenpeace üyeleri hesapsız, kitapsız... Bilimsel açıklamalara dayanan bilgileri yok. Kamuoyunun duyarlılığını kışkırtmak için olayı çarpıtmaya gerek yok'' dedi. 
     Çevre ve Orman Bakanı Osman Pepe, Finlandiya Dış Ticaret ve Kalkınma Bakanı Paula Lehtomaki ile görüştü. İki bakanın başkanlığında heyetlerarası görüşmeler de yapıldı. Toplantıda konuşan Lehtomaki, Türkiye'de bulunmaktan duyduğu memnuniyeti dile getirerek, Türkiye'nin kısa zamanda büyük aşamalar katettiğini vurguladı. Konuk bakan, Türkiye ile işbirliğine her zaman hazır olduklarını ifade etti. 
     Bakan Pepe de, Finlandiya'nın ormancılık alanında dünyanın en önemli ülkelerinden biri olduğunu belirterek, bu konuda ortak çalışma teklifinde bulundu. 
     Türkiye'deki ormanların yüzde 90'nının devlet tarafından işletildiğini ifade eden Pepe, gelecek yıllarda devletin işlettiği ormanların aile işletmeciliğine bırakılacağını kaydetti. 
     Pepe, enerji, sağlık ve çevre konularında da Finlandiya'yla çalışmak istediklerini ifade ederek, ''İşbirliğinin gelişmesi iki ülkenin ekonomisine artı kazanç sağlayacaktır. Biz böyle bir işbirliğine her zaman hazırız'' diye konuştu. 
     
     İSKENDERUN'DA BATAN GEMİ... 
     Bir gazetecinin, İskenderun Körfezi'nde MV Ulla gemisinin batması nedeniyle Greenpeace üyelerinin, bakanlıkta yaptığı eylemi hatırlatması üzerine Bakan Pepe, şunları söyledi 
     ''Sivil toplum örgütlerinin çevre konusundaki duyarlılığını biliyorum. Ama Greenpeace üyelerinin önceki gün bakanlıkta yaptıkları eylemin endazesi yok. Greenpeace üyeleri hesapsız, kitapsız... Bilimsel açıklamalara dayanan bilgileri yok. Kamuoyunun duyarlılığını kışkırtmak için olayı çarpıtmaya gerek yok. Konuyu bakanlığımız yakından takip ediyor. 
     Başbakanlığımızda konuyu yakından takip ederek, bir kriz merkezi oluşturmuştur. Kriz merkezi konuya ilişkin olarak TÜBİTAK ve çeşitli üniversitelerden bilimsel veriler almıştır ve konuyu yakından takip etmeye devam etmektedir.'' Pepe, bir başka gazetecinin ''İskenderun Körfezi'nde denize girilebilir mi Burada tutulan balık yenilebilir mi '' sorusuna da, ''Gemi batığının bulunduğu alanda ve 100 metre mesafedeki bölgede balık tutulması uygun olsa da balık tutulmasını mahsurlu görüyorum'' cevabını verdi. 
     Daha sonra iki bakan başkanlığındaki heyetlerarası görüşmeler basına kapalı devam etti. 
     
</TEXT>
</DOC>
