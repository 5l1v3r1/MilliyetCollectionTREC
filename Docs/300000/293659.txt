<DOC>
<DOCNO> 293659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/siyaset/siy03.html </URL>
<DATE> 2004/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ekümenik davete gitmeyin' 
</HEADLINE>
<TEXT>


ABD'li Ortodoksların, Edelman onuruna verdiği yemek davetine "Ekümenik Patrik'i himayesinde' ibaresi koymasına tavır alan Başbakanlık, 'gitmeyin' genelgesi yayımladı 

ELÇİN ERGÜN Ankara 


Lozan Anlaşması'nda tanınmayan ve evrensel düzeyde Ortodoksların ruhani liderliği iddiasını içeren "ekümenik patrikhane" statüsüne ilişkin tartışma, bu kez bir yemek kriziyle gündeme geldi. Başbakanlık, ABD'li Ortodoksların "ekümenik Fener Rum Patriği Bartholomeos'un himayesinde" ABD'nin Ankara Büyükelçisi Eric Edelman onuruna yarın vereceği yemek için yapılan davete katılınmaması için genelge yayımladı. 
ABD'deki Ortodoks Patrikhane Temsilcileri Ulusal Konseyi ABD Arhonluğu bugün ve yarın İstanbul ve Ankara'yı ziyaret kararı aldı. Konseyin, yarın Edelman onuruna vereceği ABD Elçiliği'nde resepsiyon, Ankara Hilton Oteli'nde ise yemeğe ilişkin gerginlik büyüyor. 
Konseyin milletvekilleri, bakanlıklar ile bazı kamu kuruluşları temsilcilerine gönderdiği davetiyelerde, "Ekümenik Patrik'in müşfik himayelerinde..." ifadesinin yer almasına milletvekillerinden sonra bir tavır da Başbakanlık'tan geldi. Başbakanlık Müsteşarı Ömer Dinçer imzasıyla dün çıkarılan ve "acil" olarak ilgili birimlere gönderilen genelgede, "davete icabet edilmemesi" gerektiğine vurgu yapıldı. 



</TEXT>
</DOC>
