<DOC>
<DOCNO> 275636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/soneko52.html </URL>
<DATE> 2004/09/28/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Serdengeçti YTL'ye geçiş kararlılığımızın bir göstergesi 
</HEADLINE>
<TEXT>

     Merkez Bankası Başkanı Süreyya Serdengeçti, 1 Ocak 2005'de yürürlüğe girecek Yeni Türk Lirası'nın YTL , enflasyondaki düşüşün olduğu kadar, fiyat istikrarını sağlamadaki kararlılıklarının da bir göstergesi olduğunu söyledi. 
     Serdengeçti, Türkiye Bankalar Birliği TBB ve Deutsche Bank tarafından düzenlenen, ''Düşük Enflasyon Ortamında Finans Sektörü ve Reel Sektör Brezilya Deneyimi'' konulu konferansa katıldı. 
     Serdengeçti, yaptığı konuşmada, düşen enflasyonun bazı sektörler ya da kimi ekonomik birimlerin sürece daha süratli uyum sağlamasını, uyum sağlayamayan kesimlerin ise zaman zaman geçmiş alışkanlıklar çerçevesinde şekillenen farklı bekleyişleri ve risk algılamaları nedeniyle, birden fazla dönemin özelliklerinin aynı anda görülmesine yol açabildiğini ifade etti. 
     Henüz fiyat istikrarının sağlanmadığı ve uygulanan politikaların tam bir güvenilirlik kazanmadığı Türkiye'ye benzer göreli kırılgan ekonomik ortamlarda, ekonomik birimlerin bir bölümünün karar alırken, referans olarak döviz kuru, finansal büyüklükler ve faiz gibi farklı büyüklükler kullanabildiğine işaret eden Serdengeçti, şöyle devam etti 
     ''Dolayısıyla alınan referans büyüklüğüne bağlı olarak, ekonomideki bekleyişler ve risk algılamaları da farklılaşmaktadır. Türkiye bunun şu anda çok iyi bir örneğidir. Bu süreç içinde geçmiş alışkanlıklar çerçevesinde alınan ancak ekonominin gerçekleriyle uyuşmayan referans büyüklükler sonucu kimi ekonomik birimler zarara uğramakta ve durumlarının kötüleşme nedeninin enflasyonun düşmesi olduğunu zannetmektedirler. İşte enflasyonla mücadeleye karşı en çok direnç gösteren birimler de, yeni sürece uyum sağlayamayan birimlerdir. 
     Söz konusu sürece uyum sorunu, aynı zamanda bu birimlerin fiyat istikrarının faydalarını da anlamasını engellemektedir. Bu çerçeverde enflasyonla mücadelede alınan en önemli mesafe, uygulanan politikalara artan güvenle birlikte enflasyon hedefinin ülkemizdeki ekonomik birimlerin önemli bir bölümü nezdinde giderek daha güvenilir bir nominal çapa haline gelmesi. Diğer bir ifadeyle daha yaygın bir şekilde referans olarak kullanılmaya başlanmasıdır. Bu konudaki daha fazla ilerleme fiyat istikrarının sağlanmasına da destek olacaktır.'' 
     
     ''DÜŞEN ENFLASYONUN YATIRIMLAR ÜZERİNDEKİ ETKİSİ GECİKMELİ'' 
     Süreyya Serdengeçti, düşen enflasyonun ekonomide gözlenen ilk önemli değişikliğinin, faiz oranlarındaki düşüş olduğuna dikkati çekerken, enflasyonun düşmesinin aynı zamanda enflasyondaki dalgalanmanın azalmasını, ekonomide daha az belirsizlik ve daha az hareketliliği ifade ettiğini vurgulandı. 
     Serdengeçti, ''ancak bu noktada, diğer ülke örneklerinde olduğu gibi ülkemizde de düşen enflasyonun yatırımlar üzerindeki olumlu etkisi, diğer etkilerine göre gecikmeli gerçekleşmektedir. Bunun nedeni, firmaların enflasyondaki düşüşün devam edeceğine ve kalıcı olacağına ikna olmalarının, dolayısıyla yatırım kararı almalarının belli bir zaman gerektirmesidir'' diye konuştu. 
     Düşen enflasyon ortamının ekonomide yol açtığı diğer bir değişikliğin de, ekonomik birimlerin daha uzun vadeleri öngörebilmeleri ve finansal aracılık faaliyetlerinin etkinleşmesi olduğunu belirten Serdengeçti, böylelikle finansal aracılık sisteminin daha sağlıklı çalışmaya ve bankacılık sektörü-reel sektör ilişkisinin olması gerektiği gibi tesis edilmesinde mesafe alınmaya başlandığını kaydetti. 
     Şu anda içinde bulunulan istikrar ortamında bankacılık-reel sektör ilişkisinin, sadece kredi kullanımına değil, risk değerlendirmesine yönelik de gelişmesi gerektiğine işaret eden Serdengeçti, bunun, finansal istikrarı tehdit edecek gelişmelerin önüne geçeceğini söyledi. Serdengeçti, yapısal dönüşüm sürecinden en fazla etkilenen ve bu sürece en fazla destek veren finans sektöründe, düşen enflasyon sürecinde daha ileri adımlar atılması gerektiğini vurguladı. 
     Fiyatların ekonomide tekrar sinyal görevi görmeye ve kaynakların tahsisinde sağlıklı bir gösterge olmaya başlamasının, düşen enflasyonda 3. önemli unsur olduğunu vurgulayan Serdengeçti, enflasyondaki düşüşü takiben üretici ve tüketici davranışlarının artık değiştiğini, ekonomide mevcut kaynakların zamanla daha sağlıklı fiyat sinyalleriyle birlikte daha yüksek verimlilikte çalışan firma ile sektörlere doğru kaymasının kaçınılmaz olduğunu kaydetti. 
     
     ''DÖVİZ KURUNUN ENFLASYONDAKİ ETKİSİ ZAYIFLIYOR'' 
     Döviz kurunun enflasyonu etkileme sürecine de değinen Serdengeçti, ''Ülkemizde enflasyondaki düşüşün, üreticilerin fiyatlama davranışlarını değiştirmesi neticesinde, döviz kurunun enflasyon üzerindeki etkisi giderek zayıflamaktadır. Son dönemde gözlendiği gibi döviz kurundaki hareketliliğin enflasyona etkisi beklenenden daha az, geçmiş kronik enflasyona göre daha düşük ve daha gecikmeli gerçekleşmeye başlamıştır'' diye konuştu. 
     Fiyat istikrarının sağlanmasının, enflasyonun düşme sürecinde elde edilen tüm kazanımları kalıcı hale getireceğini vurgulayan Serdengeçti, şöyle devam etti 
     ''Şu anda böyle bir kalıcılıktan söz etmek mümkün değildir. Unutulmamalıdır ki, fiyat istikrarının sağlanmasıyla aynı zamanda sürdürülebilir büyüme ve istihdam artışı için olmazsa olmaz ön koşul yerine getirilecektir. İstikrar ortamında işgücü piyasası daha sağlıklı işleyecek ve insanlar daha kalıcı iş bulabileceklerdir. İstihdamla ilgili ve istihdamın geçmişiyle ilgili bu Türkiye'de hala anlaşılmayan çok önemli bir noktadır.'' Serdengeçti, enflasyonun Türkiye'de uzun yıllar sadece en önemli sorun değil, hem ekonomide, hem toplumsal alanda varolan diğer sorunları görmeyi engelleyen bir sis perdesi olduğunu ifade ederken, ''Fiyat istikrarının sağlanmasıyla, yüksek enflasyonun ülkemiz ekonomisine yaptığı tahribatın önüne geçmemiz ve enflasyonun arkasına saklanan sorunları fark etmemiz mümkün olacak. Bunlar aslında ufukta yavaş yavaş da belirmektedir'' dedi. 
     
     YENİ TÜRK LİRASI 
     Merkez Bankası Başkanı Serdengeçti, ekonomide bugün gelinen aşamada, enflasyonun Türk Lirası üzerinde yaptığı tahribatın silinmesine yönelik önemli adımın, 6 sıfır atılması süreciyle başladığına işaret ederek, şöyle konuştu 
     ''Paradan sıfır atma operasyonu gerçekleştiren bazı ülkelerde bu operasyon, enflasyonla mücadele amacıyla uygulanan politikaların bir parçası olarak gerçekleştirilirken, bizde ise enflasyonda düşüşte büyük bir mesafe alındıktan ve belli bir aşamaya gelindikten sonra varılan noktanın bir sonucu olarak ortaya konulmaktadır. 1 Ocak 2005'den itibaren yürürlüğe girecek Yeni Türk Lirası, enflasyondaki düşüşün olduğu kadar, fiyat istikrarını sağlamadaki kararlılığımızın da bir göstergesidir.'' Serdengeçti, konuşmasını, 2 yıl önce enflasyonla mücadelenin ilk aşamasında bir toplantıda ifade ettiği, ''herşeyden önce fiyat istikrarının sağlandığı bir ortamda yaşamak, insanlar için bir haktır'' sözünü tekrarlayarak tamamladı. 
     
</TEXT>
</DOC>
