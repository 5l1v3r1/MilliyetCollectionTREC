<DOC>
<DOCNO> 270927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sondun32.html </URL>
<DATE> 2004/09/11/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
11 Eylül kurbanları ABD'de hüzünle anıldı... 
</HEADLINE>
<TEXT>

     ABD'de, 11 Eylül 2001 terörist saldırılarının 3. yıldönümünde, saldırılarda hayatını kaybedenler New York'ta ve tüm ülkede düzenlenen törenlerle anıldı. 
     New York'ta saldırıda yıkılan Dünya Ticaret Merkezi'nin alanında düzenlenen törende, 2.749 kurbanın aileleri kurbanların tek tek isimlerini okurken, her saldırı için ayrı ayrı saygı duruşunda bulunuldu. 
     New York'taki törende 11 Eylül 2001'de ilk uçağın binaya çakıldığı an olan yerel saatle 08 46'da TSİ 15 46 ve ikinci uçağın çakıldığı 09 03'te TSİ 16 03 ayrı ayrı saygı duruşunda bulunulurken, ABD Başkanı George Bush ve eşi Laura Bush da bu saygı duruşlarına Beyaz Saray'ın güney kısmındaki alanda katıldı. 
     Dünya Ticaret Merkezi'nin Kuzey Kulesi'nin çöktüğü 10 29'da TSİ 17 29 da benzer bir saygı duruşu yapıldı. 
     184 kişinin öldüğü Pentagon'a yönelik uçak saldırısının gerçekleştiği an yerel saatle 09 37'de TSİ 17 37 ise Washington'daki Arlington Ulusal Mezarlığı'nda bir saygı duruşu düzenlendi. 
     New York'ta Dünya Ticaret Merkezi alanının kenarında hazırlanan bir podyum üzerinde kurbanların ailelerinin isim okuma töreni 2 saatten fazla sürdü. İsimlerin tek tek, yavaş ve içli bir şekilde okunduğu, isim okuyanların kendi çocukları ya da torunlarına sıra geldiğindeyse ''Seni çok özledik'' gibi ifadeler kullandıkları gözlendi. 
     New York Valisi George Pataki de yaptığı konuşmada, ABD'nin eski başkanlarından Dwight D. Eisenhower'ın 2. Dünya Savaşı'nda ölenlere atfen söylediği ''Hayatta bir çocuğun ölümüne benzer bir başka trajedi yoktur. Böyle bir durumda hiçbir şey artık eskisi gibi olmaz'' sözlerini hatırlattı. 
     Bir taraftan kurbanların isimleri okunurken, yakınlarını kaybeden diğer insanlar da hazırlanan bir rampa üzerine çiçekler ve resimler bırakarak sevdiklerinin hatıralarını yad ettiler. 11 Eylülün birinci ve ikinci yıldönümlerinde de New York'ta benzer törenler düzenlenmiş, ancak kurbanların isimleri ilk yıl bazı toplum liderleri ve kurbanların yakınları tarafından, geçen yıl da çocuklar tarafından okunmuştu. 
     New York'ta 11 Eylül kurbanları için başka törenler de düzenlendi. 
     St. Patrick Katedrali'nde 11 Eylül saldırıları sırasında kurbanları kurtarmaya çalışırken hayatını kaybeden itfaiyeciler için bir dini tören düzenlenirken, Staten Island iskelesinde ise o bölgede yaşayıp da saldırıda hayatını kaybedenler için bir tören yapıldı. 
     Öte yandan, ABD'nin Pennsylvania eyaletinde de, terörist saldırılar çerçevesinde kaçırılan bir uçağın düşmesi sonucu hayatını kaybeden 40 yolcu, uçağın düşme anında çalınan çanlarla anıldı. 
     ABD genelinde her eyalette, her topluluk kendi anlayışına göre 11 Eylül kurbanlarını andı. Bazı eyaletlerde yerel itfaiye binalarında hayatını kaybedenler anısına törenler düzenlenirken, bazı eyaletlerde çanlar çalındı, bazılarındaysa göndere bayrak çekme törenleri düzenlendi. 
     Bu arada, saldırıların üzerinden 3 yıl geçmesine rağmen yıkıntılar arasında bulunan 20.000 civarındaki ceset parçalarının kime ait olduğunun tespit edilmesine devam edildiği bildirildi. 
     Uzmanların bugüne kadar yaptıkları çalışmalar sonucu bu kalıntılardan yüzde 60'ının kime ait olduğunu tespit ettikleri ve 1,570 kurbanın kimliğini belirledikleri ifade ediliyor. Ancak kalıntıların hepsinin kimlik tespitinin yapılmasının mümkün olmadığı belirtilirken, bazı parçaların DNA testi yapılamayacak kadar zarar gördüğü, bazı kurbanlarınsa binaların çökme anında tamamen buharlaştığı kaydediliyor. 
     
</TEXT>
</DOC>
