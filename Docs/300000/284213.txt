<DOC>
<DOCNO> 284213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonyas13.html </URL>
<DATE> 2004/10/28/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Alerji ve astım anne karnında başlıyor 
</HEADLINE>
<TEXT>

     İngiliz bilim adamları, sigara içen, polen oranı yüksek ve tozlu ortamlarda yaşayan, hayvan besleyen ve alerjiye yol açacak şekilde beslenen hamile kadınların, çocuklarını alerjik hastalıklar, özellikle astım riskine soktuğunu bildirdi. 
     Kuzey Staffordshire'daki Stoke-on-Trent hastanesi bilim adamlarının yaptığı araştırmalar, bebeğin alerji yapan maddelerle anne karnında karşılaşmasının, doğduktan sonra karşılaşmasından daha fazla risk yaratabileceğine dikkat çekti. 
     Araştırma sonuçlarını Thorax adlı tıp dergisinde yayımlayan bilim adamları, bu rahatsızlıkların tedavisine bebeğin doğumundan hemen sonra da başlanabileceğini belirtti. 
     Bilim adamları, göbek bağında yüksek oranda antikor bulunan bebeklerin daha büyük risk taşıdığını bildirdi. 
     Bu sonucu 1989-1990 yıllarında 1300 bebeğin göbek bağını inceleyerek ulaşan bilim adamları, geçen 20 yıl içinde 4 kat artış görülen alerji vakalarının önlenebilmesi için araştırmalarını genişleterek sürdüreceklerini açıkladı. 
     
</TEXT>
</DOC>
