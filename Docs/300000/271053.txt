<DOC>
<DOCNO> 271053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/guncel/axgun02.html </URL>
<DATE> 2004/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Havada paniğe deodorantlı önlem 
</HEADLINE>
<TEXT>


Antalya'dan havalanan MNG Havayolları'na ait uçağın içini yanık kokusu kaplayınca, hostesler kokuyu gidermek için deodorant sıktı. Duman artınca uçak, zorunlu iniş yaptı 

ANTALYA DHA 

Antalya - İstanbul seferini yapmak için 164 yolcusuyla havalan yolcu uçağını, yanık kokusu ve duman kaplayınca, hostesler koridora deodorant sıkarak önlem aldı. Acil iniş izni isteyen uçak, 25 dakika tur attıktan sonra inebildi. 
MNG Havayolları'na ait Boeing 737 - 400 tipi yolcu uçağı, dün 16.45'te altısı bebek 164 yolcu ve 6 kişilik mürettebatla birlikte havalanmak için Antalya Havalimanı pistine geldi. Bir süre sonra uçağın içindeki yanık kokusu ve yoğunlaşan duman nedeniyle rahatsız olan yolcular, hostesleri bir arıza olup olmadığı konusunda uyardı. 

Alarm çaldı, panik başladı 
Kabin Amiri Şebnem Önsöz, yolculara arıza olmadığını ve uçağın havalanacağını söyledikten sonra kokuyu gidermek için deodorant sıktı. 
16.50'de havalanan uçak, 4000 feet'e yükseldikten sonra duman kokusu iyice ağırlaştı. Uçağın kabininin dumanlarla kaplanması üzerine alarm çalmaya başlayınca yolcular büyük panik yaşadı. 
Hostesler, bir yandan korkan yolcuları sakinleştirmek için büyük uğraş verirken, diğer yandan da acil iniş izni alınıp alana geri dönülmesi için kaptan pilotu uyardı. Uyarı üzerine Antalya Havalimanı'na dönüşe geçen pilot, acil iniş izni istedi. 
Uçağın acil iniş yapacağını bildirmesinin ardından havalimanında yoğun güvenlik önlemleri alındı. 

25 dakika tur attı 
Uçak, Antalya semalarında 25 dakika tur attıktan sonra acil iniş yaptı. Uçak, ekip tarafından incelenmek üzere hangara çekildi. Başka bir uçakla İstanbul'a gönderilen yolcular, yanık kokusu ve dumanı deodorant sıkarak gidermeye çalışan hostese tepki gösterdi. 
MNG Havayolları Antalya İstasyon Müdür Yardımcısı Selçuk Durat, "Havalandırma borusu çıktığı için uçağın içinde sis ve duman oluştu. Hiçbir şirket, böyle bir durumda bu uçağın uçmasına izin vermez" dedi. 


</TEXT>
</DOC>
