<DOC>
<DOCNO> 274819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sondun20.html </URL>
<DATE> 2004/09/25/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Fischer'den destek Türkiye'nin AB'ye sağlayacağı katkı son derece büyük 
</HEADLINE>
<TEXT>

     Almanya Dışişleri Bakanı Joschka Fischer, Türkiye'nin Avrupa Birliği'ne AB katılmasının son derece önemli olduğunu söyledi. 
     Türkiye'nin AB'ye üyelik sürecinin 60'lı yıllarda başladığını hatırlatan Fischer, ''AB, dinsel bir topluluk değil, bir değerler topluluğudur. Türkiye'nin AB'ye sağlayacağı katkı son derece büyüktür'' dedi. 
     Fischer, İtalyan gazetelerinden Corriere della Sera'da bugün yayınlanan demecinde, şunları söyledi 
     ''11 Eylül 2001'den sonra, bizlerin güvenliği açısından Avrupalı bir Türkiye'nin ne denli önemli olduğu net bir şekilde ortaya çıkmıştır. 
     Türkiye, Atatürk'ten itibaren modernleşmesini sağlamayı Avrupalılaşmakta görmektedir. Başbakan Erdoğan da bu yolda sürekli ilerlemeyi sağlamakta kararlı görünmektedir.'' Türkiye'nin müzakerelerin başlamasından itibaren 10-15 yıllık bir süre içerisinde AB'ye tam üye olabileceğini belirten Fischer, şöyle dedi 
     ''Halihazırda mevcut olan tüm sorunlar çözülebilecek niteliktedir. Türkiye'nin AB'ye sağlayacağı potansiyel ekonomik ve stratejik katkı, son derece büyüktür. Şu anki mesele müzakerelerin başlangıcı için karar vermektir. Müzakereler on onbeş yıl sürecektir. Türkiye'nin, Kopenhag kriterlerini yerine getirmesi ve bu süre içinde tüm reformları gerçekleştirmesi gerekecektir.'' Almanya Dışişleri Bakanı Fischer, AB üyesi ülkelerde Türkiye'nin üyeliğine karşı olanların, bu meseleyi referanduma sunma önerilerinin hatırlatıldığı soruya karşılık olaraksa müzakerelerin başlangıcıyla tam üyelik arasında 10-15 yıllık bir zaman dilimi bulunacağını hatırlatarak, ''Dolayısıyla olası bir referandum ancak bundan sonra, tarihi ve siyasi koşulların tümüyle farklı olacağı bir dönemde gündeme gelebilir'' dedi. 
     
</TEXT>
</DOC>
