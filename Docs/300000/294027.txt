<DOC>
<DOCNO> 294027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/spor/yguven.html </URL>
<DATE> 2004/12/02/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Avludaki yönetim 
</HEADLINE>
<TEXT>



Trabzonspor, Athletic Bilbao deplasmanına giderken, kafaları meşgul eden tek mesele Beşiktaş'ın teklifine Ziya Doğan'ın vereceği yanıttı. Tam 24 saat kulağının üstüne yatmıştı Doğan. Ne evet demişti ne hayır. Beklemiş ve Real Madrid'in hocasının yerine tercih edilmesinin keyfini çıkarmıştı. 
O sırada bana bile soruyorlardı Trabzonlular çaresizlikten acaba Doğan gider miydi. 
"Evet" demiştim... "Gider"... Ama sadece Trabzon'dan gider, Bosque yerinde, Ziya Doğan ortada kalır." 
Galiba öyle de oldu. Şimdilik Beşiktaş yedek kulübesinde yerini aldı Ziya Doğan. Peki, Trabzonspor'dan neden ayrıldı .. 
Elbette söylediği kadarını biliyoruz. Söylemedikleri arasında istediği transferlerin yapılmaması, şehrin "yüksek oktanlı" olması, yönetimin "hücre sistemiyle" çalışması falan filan. Bir de Trabzonspor takımındaki futbolcuların etkileri var Ziya Doğan'ın istifayı basmasında... 
Gineli Sergen 
İlk başta Yattara... Bu çocuk, "Gineli Sergen" adeta. Her hocayı darmadağın edecek bir yetenek ve boşvermişlik arasında salınan, en ihtiyaç duyulduğu anda oynamayıp, durup dururken futbol şiirleri yazan bir eleman. Oynatsan bir türlü, oturtsan bir türlü. Teknik direktörün ömür törpüsü. İşte o Yattara yüzünden hayli gerildi Doğan... 
Bir de Yattara ile Gökdeniz ilişkisi var ki, teknik direktör değil Mazhar Osman'ın çözemeyeceği derinlikte bir hadise. Tribünler Yattara'yı benimsedikçe Gökdeniz koptu, uzaklaştı, soğudu futboldan. Zaten Ziya Doğan'ın elinde ne vardı ki, bir Gökdeniz, bir Fatih Tekke... Doğan'ın gücü indi yüzde elliye. 
Kime laf geçirecek, kime ceza verecek boş yedek kulübesine mi 
Bakmayın Doğan'a tecrübesiz dediklerine bu fotoğraftan şampiyon çıkmayacağını anladı elbet. Hesabı son ödeme tarihinden önce kesti. Bu kez cami avlusuna bırakılan teknik direktör değil yönetimdi. 
Olan Trabzonspor'a oldu vesselam. Sen istediğin kadar "dördüncü büyük"üm diye ısrar et. O 'dört büyük'ün diğer üç tanesinde var mı böyle bir tuhaf serüven 

Yaktın bizi FIFA 

FIFA, Merkez Hakem Kurulu'nun seçimle değil atama ile oluşturulmasını istiyormuş. Bu nedenle, hazır da MHK seçimi iptal edilmişken yanlıştan dönmeli, hakemleri Federasyon'a bağlamalıymışız. 
Geçiniz... 
Dünyadaki hangi demokratik bir uygulama - şayet doğru dürüst ve yeterli, yetenekli kişilerle yapılıyor, görev işinin ehline veriliyorsa - tepeden inmeden daha sakıncalı olabilir acaba .. 
Sanki biz "yanlışlıkla" ulaştığımız bu demokratik aşamayı, saygın, itibarlı, barışık kılabildik de... 
Bunca yıldır iki elin parmaklarını geçmeyen güvenilir, sağlam, karizmatik spor adamları dışında, art niyetsiz, geçmişi temiz, kariyer ve otorite sahibi insanlar yetiştirebildik de... 
MHK'yi adil ve yasal bir seçimle bu muteber insanlara teslim ettik de... Kimse MHK'nin tarafsızlığını, iyi niyetini, adaletini, oluşumunu, düzeyini tartışamıyor da... 
Bir tek FIFA bu işe taş koyuyor .. Yahu olimpiyat kanunu çıkardık, IOC tüm aday ülkelere tavsiye etti seçimle MHK'yi becerebilseydik, o da örnek alınırdı. FIFA faşist mi 
Geçiniz... Seçim büyük bir aşamaydı. Yüzümüze gözümüze bulaştı. Bundan kurtulmamız lazımdı. FIFA kuralları imdada yetişti. Hepsi bu. 
Seçim bize bol geldi... 
MHK'yi Federasyon atar, Federasyonu İktidar... Herkes istediğini yapar. Eleştirmek sıkar. O kadar. 

Futbol tarikatları 

Bakanlık, Vilayet, Emniyet, Medya hepimiz neden şu "bedava bilet" işine taktık dersiniz Resmi kurumları bilmem ama, biz fahri vergi müfettişi falan değiliz. Çoğu yoksul beleşçilerin, son kuruşlarını bilete vermesini, evden mutfak masrafını tırıklamasını veya "kapkaç"a, "tırnak"a, "gasp"a karışmasını da istemeyiz. 
Peki neden "bedava bilete son" kampanyasının destekleyicisiyiz 
Bakın bu işin ne kadar kritik bir mesele olduğunu anlatayım... Anlatayım ki, sayın yöneticilerin bugüne kadar futbol adına işledikleri manevi suçlar daha bariz ortaya çıksın kimin futbolu, kimin kulübünü, kimin ülkesini ve kimlerin koltuğunu daha çok sevdiği ortaya çıksın. 
Efendim, her yıl Yüksek Askeri Şura toplandığında, neden bazı subay ve assubaylar tarikat üyesi oldukları için ordudan atılırlar Henüz bir suça karışmamışlar, emirlere karşı gelmemişler, neden ordunun dışında bırakılır da hayatlarında başarılar dilenir kendilerine Çünkü ordu, mensupları için tek otorite olmalıdır. Kimsenin "şeyhi" ile bu otoritesini paylaşmamalıdır. Gerektiğinde vatanı kurtaracak askerin gönlünde milletine karşı sorumluluk olmalı, o asker üstlerinden başka kimsenin ağzına bakmamalıdır. 
Bedava bilet meselesi de aynı... Görünüşte "ikramlar" yöneticiler taraftarlarına bir kıyağıdır. Yani otorite olan yönetim ile o otoritenin askerleri arasında bir hadise. L kin araya "futbol tarikatlerinin şeyhleri" girmese... 

Şeyh - mürid ilişkisi 
Bileti "şeyhler alır, onlar dağıtır. Tribündeki delikanlı, o tribün "ermişlerini" tanır. Artık bileti veren şeyhtir. Alan mürid. Ortada ne kulüp sevgisi, ne taraftarlık bilinci, ne sorumluluk hissi kalmıştır. Kulübün manevi askerleri, farklı bir "güç"ten emir almakta, o "güce" boyun eğmekte, gerektiğinde kulübü ve yönetimi yerin dibine sokmaktadır. 
Başkasının yerine oturmanın, düzgün seyirciyi zorla bağırtmanın, bir iki kişiyi bıçaklamanın, kulübe ceza aldırmanın "şeyhleri"ne ne zararı olabilir ki Tam tersine, yöneticiler karşısında onun elini güçlendirebilir ancak. Bilmezler ki, bedava biletin bedelini gelecekleriyle, yaşamlarıyla ödemekteler ve vatandaşı oldukları futbol dünyasına, gönülden sevdikleri kulüplerine ihanet etmektedirler. 
Keşke futbolda da Askeri Şura örneği olsa... Yoksa... Bedava bilet musluğunu kesersin, futbol şeyhlerini de meslek sahibi edersin. 
Bu arada, yöneticilerden taraftarlarını çok sevenler varsa, lütfen gişeye gitsin, numaralı biletleri alsın ve yoksul samimi taraftara maç izletsin. Çocukları mağdur etmesinler. 

'Ayıplı' yorum 

Birazcık sorumluluk, biraz olgunluk lütfen... Ayıptır, günahtır... Bir yorumcu, ekranda şu iki cümleyi aynı monologda nasıl kullanır 
"Hep Beşiktaşlılar öldürülüyor. Rahmetli Cihat Aktaş'ın cebinden Fenerbahçe kartı çıkmış, öldüren de Galatasaraylıymış." 
Bunun adı da "futbol adamlığı"ymış... 
Baba Aktaş, filiz gibi evladını kaybettikten sonra "Cihat öldü, başka gençler ölmesin" derken, aynı ekrandan ölen ve öldürenlerin kimlikleri üzerine kusmak konuşmak diyemiyorum , üstelik bunu da yalan yanlış yapıp etrafa bulaştırmak kadar günah var mı acaba 
"Ayıp" dururken, günah nereden çıktı demeyin. Bu sözlerin sahibi, ekürisi domuz eti yiyor diye yelkenliyle dünya seyahatinden dönen bir zat olduğu için dini argümanlarla yazıyorum. Zaten sokak jargonunu kullanıp da tazminat verecek kadar maddi güce sahip bulunmuyorum. 
Ayıplıyorum... 


</TEXT>
</DOC>
