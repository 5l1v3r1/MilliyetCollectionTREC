<DOC>
<DOCNO> 264831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sonyas02.html </URL>
<DATE> 2004/08/19/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Avrupa Çevre Ajansı Avrupa'da 2080'e kadar kış yok olabilir 
</HEADLINE>
<TEXT>

     Avrupa Çevre Ajansı EEA tarafından hazırlanan bir çalışmada, küresel ısınmanın Avrupa'da dünyanın diğer kesiminden daha hızlı olduğu ve soğuk kış mevsimlerinin bu kıtada 2080'e kadar hemen hemen tamamen görülmemeye başlayabileceği bildirildi. 
     Merkezi Kopenhag'da bulunan EEA'nın raporunu hazırlayan uzmanlar, sıcak hava dalgalarının ve sellerin büyük olasılıkla daha sık görüleceğini ve 2050'ye kadar İsviçre Alpleri'ndeki buzulların tamamen eriyebileceğini kaydettiler. 
     EEA genel müdürü Jacqueline McGlade, yaptığı açıklamada, bu çalışmanın iklim değişikliklerin şimdiden görüldüğünü, insanlar ve Avrupa ekosistemi üzerinde geniş çaplı etkileri, büyük ekonomik maliyetleri olduğunun kanıtlarını ortaya koyduğunu belirtti. 
     Küresel ısınmanın Avrupa'ya etkisi üzerine EEA tarafından hazırlanan bu ilk raporda, bir yılda görülen iklime bağlı felaketlerin ortalama sayısının önceki on yılla karşılaştırıldığında ikiye katlandığı vurgulanarak, bu durumun ekonomik maliyetinin de yılda 11 milyar dolar civarında olduğu bildirildi. 
     Raporda, göstergelerin, 2080'e kadar soğuk kış mevsimlerinin hemen hemen tamamen yok olabileceğini, kuraklıkların ve şiddetli yağış ya da dolunun daha sık görülebileceğini ortaya koyduğu belirtildi. 
     İklim değişikliklerinin, Avrupa'yı geçen yıllarda vurduğu gibi sellerin ve kuraklıkların daha sık görülmesine yol açabileceği vurgulanan raporda, bunun da tarıma zarar vereceği ve bitki türlerinin yok olmasına yol açabileceği kaydedildi. 
     EEA'nın raporundaki bulguların, Amerikalı iklim araştırmacıların geçen hafta yayınladıkları, küresel ısınmaya bağlı olarak sıcak hava dalgalarının daha sık görülebileceği ve bundan ABD'nin orta batı kesimiyle, Avrupa'nın Akdeniz bölgesinin daha kötü etkilenebileceği yönündeki raporla örtüştüğü belirtiliyor. 
     
</TEXT>
</DOC>
