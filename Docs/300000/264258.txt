<DOC>
<DOCNO> 264258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/guncel/axgun01.html </URL>
<DATE> 2004/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesleğe 'güvenlik'ten başladı 
</HEADLINE>
<TEXT>


İlk sivil MGK Genel Sekreteri olarak atanan Atina Büyükelçisi Yiğit Alpogan, "Kendimi, Milli Güvenlik Kurulu'nun yeniden yapılandırılmasına katkıda bulunacak insan olarak görüyorum" dedi 

BARKIN ŞIK Ankara 

Milli Güvenlik Kurulu Genel Sekreterliği'ni 66 yıl sonra üstlenen ilk sivil unvanına sahip olan Türkiye'nin Atina Büyükelçisi Yiğit Alpogan, yakın çevresine yaptığı ilk değerlendirmede "Yeni bir sayfa açılıyor. Kendimi, Milli Güvenlik Kurulu 'nun yeniden yapılandırılmasına katkıda bulunacak insan olarak görüyorum" dedi. 

1968'de girdi 
Fanatik Fenerbahçeli olan ve meslek hayatına Dışişleri Bakanlığı Müşterek Güvenlik İşleri Dairesi'nde NATO Dairesi başlayan Alpogan, milli güvenlik stratejisinin çizildiği MGK Genel Sekreterliği'ne getirildi. 
Türk - Yunan ilişkileri ve Kıbrıs konularında yetkin isimlerden biri olarak bilinen ve Atina'da 2001'den beri büyükelçilik yapan Alpogan, Dışişleri Bakanlığı'na 1968'de girdi. 
Alpogan, 1977'de Kıbrıs - Yunanistan Genel Müdürlüğü Kıbrıs Şubesi Müdürü, 1978'de bakanın özel kalem müdürlüğünde şube müdürü, 1979'da da Cenevre'de müsteşar düzeyinde daimi temsilci olarak görev yaptı. 
Atina Büyükelçiliği'nde 1991'de elçi - müsteşar olarak görev yapan Alpogan, ilk büyükelçiliğini 1995'te Türkmenistan'da yerine getirdi. Alpogan, 1998'de İkili Siyasi İlişkiler ve Denizcilik - Havacılık Genel Müdürlüğü'nde büyükelçilik görevinin ardından, bakanlıkta müsteşar yardımcılığı yaptı. 


</TEXT>
</DOC>
