<DOC>
<DOCNO> 278407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonsiy07.html </URL>
<DATE> 2004/10/08/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Talat, Türkiye Raporu'nu yorumladı Kıbrıs'a yansımaları olacak 
</HEADLINE>
<TEXT>

     KKTC Başbakanı Mehmet Ali Talat, ''Türkiye'nin Avrupa Birliği sürecinde önemli bir kilometre taşını aşmasıyla başlayan yeni sürecin Kıbrıs'a yansımaları olacağını'' ifade ederek, ''Bu önemli ve karmaşık günleri birlikte dayanışma ve işbirliği içerisinde birbirimizi anlayarak ve güvenerek geçireceğiz'' dedi. 
     Başbakan Talat, göreve yeni atanan Kıbrıs Türk Barış Kuvvetleri KTBK Komutanı Korgeneral Hasan Memişoğlu, 28. Tümen Komutanı Tümgeneral Aydemir Cülcüloğlu ve KKTC Güvenlik Kuvvetleri GKK Komutanı Tümgeneral Tevfik Özkılıç onuruna dün akşam yemek verdi. 
     Girne Dome Otel'deki yemeğe, Türkiye'nin Lefkoşa Büyükelçisi Hayati Güven, 14. Zırhlı Tugay Komutanı Tuğgeneral Yaşar Bal, bakanlar ve bazı üst düzey yetkililer ile eşleri de katıldı. 
     Başbakan Talat, yemekte yaptığı konuşmada, yeni görevlerinin komutanlara hayırlı olmasını dileyerek, ''Komutanların, Kıbrıs'ta ifa edecekleri görevlerinde, dünya ile bütünleşilen yeni süreçte Kıbrıs Türk halkının hak ve çıkarları ile güvenliğini sağlamak için canla başla çalışacaklarından kuşku duyulmadığını'' kaydetti. 
     ''Kıbrıs'ta bir önceki zor dönemde görev yapan komutanlar gibi, bu görevlere yeni atanan komutanları da önemli değişikliklerin olabileceği günlerin beklediğini'' ifade eden Başbakan Talat, özellikle Türkiye'nin Avrupa Birliği sürecinde önemli bir kilometre taşını aşmasıyla başlayan yeni sürecin Kıbrıs'a yansımaları olacağını kaydetti. 
     ''Bu önemli ve karmaşık günleri birlikte dayanışma ve işbirliği içerisinde birbirimizi anlayarak ve güvenerek geçireceğiz'' diyen Talat, komutanlara Kıbrıs'ta yapacakları görevlerinde başarılar diledi. 
     KTBK Komutanı Korgeneral Hasan Memişoğlu da ''Geçmişte kritik dönemler yaşanan Kıbrıs'ta bugünden sonrasının da geçmişten daha kolay olmayacağını'' belirterek, ''Bu geçiş döneminde Barış Kuvvetleri'nin Kıbrıs Türkünün huzur, güvenlik ve rahatlığı yönünde birlikte gayret göstereceğini'' kaydetti. 
     Korgeneral Memişoğlu, ''Biz işin tamamen güvenlik bölümündeyiz. Bu işin siyasi yönünü yürüten kadroya her bakımdan yardımcı olmak için elden geleni bugüne kadar olduğu gibi bundan sonra da yapacağız'' dedi. 
     Korgeneral Memişoğlu, bir amaç uğruna dayanışma içerisinde hareket edildiği takdirde beklenen başarı ve arzu edilen hedeflere ulaşmanın daha kolay olacağını söyledi ve bu çerçevede gayret sarf edecek herkese teşekkür etti. 
     
</TEXT>
</DOC>
