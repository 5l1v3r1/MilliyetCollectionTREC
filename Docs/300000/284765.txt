<DOC>
<DOCNO> 284765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/spor/spo04.html </URL>
<DATE> 2004/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yattara bir takıma bedel' 
</HEADLINE>
<TEXT>



'Futbol şovmeni' 
İBRAHİM Yattara, Diyarbakırspor karşısında rakibinin sol kanadını felç etti, Trabzonspor'un en etkili silahı oldu. İki gol atan, bir de asist yapan Bordo-Mavili yıldız, performansıyla teknik heyete de rahat nefes aldırdı. Mükemmel tekniğine rağmen, özel yaşamı nedeniyle eleştirilen Gineli oyuncu, "Futbol şovmeni" olarak tanımlanıyor. 

'Daha iyiydik' 
BAŞKAN Atay Aktuğ, "İyi bir Yattara, bir takıma bedel. Her zaman bu performansı göstermesini bekliyoruz" diye konuştu. Sportmenlik açısından dört dörtlük bir karşılaşma olduğunu vurgulayan Aktuğ, şöyle devam etti "Takım olarak iyiydik. Daha ofansif oyuncularla mücadele edince, rakibe üstünlüğümüzü kabul ettirebileceğimizi gösterdik." 

Kardeş acısı 

TRABZONSPOR'UN başarılı futbolcusu Adem Koçak, Fransa'dan gelen acı haberle yıkıldı. 18 yaşındaki kardeşi Adnan'ın trafik kazasında vefat ettiği haberi, Bordo - Mavililer'de de büyük üzüntü yarattı. Cenazenin salı günü memleketi Yozgat'a geleceği öğrenilirken, Trabzonsporlu futbolcu da perşembe gününe kadar izin aldı. 

İki gün izin 

DİYARBAKIRSPOR'U sahasında 4-1 yenerek taraftarını mutlu eden Trabzonsporlu futbolculara iki gün izin verildi. Gelecek hafta deplasmanda Ankaragücü ile oynayacak olan Bordo - Mavililer, bu karşılaşmanın hazırlıklarına yarın 14.00'ten itibaren kendi tesislerinde başlayacak. 


</TEXT>
</DOC>
