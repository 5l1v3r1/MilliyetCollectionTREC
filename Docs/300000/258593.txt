<DOC>
<DOCNO> 258593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sontur34.html </URL>
<DATE> 2004/07/27/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Küçük Esin'in hukuk mücadelesinde gerekçe açıklandı... 
</HEADLINE>
<TEXT>

     Kocaeli 2. İş Mahkemesi'nin İzmit'te 1.5 yıl önce kan hastalığı olan MSD tanısı konulan, ancak SSK mevzuatı gereği yurtdışında tedavi edilemediği için hastalığı lösemiye dönüşen 7 yaşındaki Esin Köse'ye yurtdışında tedavi imkanı sağlayan kararının gerekçesi açıklandı. 
     Köse ailesinin avukatı Hasan Çankaya, AA muhabirine yaptığı açıklamada, 22 Temmuz Perşembe günü, Kocaeli 2. İş Mahkemesi'ndeki duruşmada Hakim Mehmet Emin Okumuş'un, SSK'nın, eş ve çocuklarının yurtdışındaki tedavi giderlerinin karşılanamayacağı yönündeki kararını iptal ettiğini anımsattı. 
     Hakimin gerekçeli kararı da hazırladığını ifade eden Çankaya, şunları kaydetti 
     ''Hakim gerekçeli kararında 506 sayılı SSK Kanunu'ndaki 32. 33 ve 35. maddeleri birlikte yorumlamış. 32. madde, SSK'nın yardımları, 33. madde SSK'lıya sağlık yardımının kapsamı, 35. madde ise SSK'lının eş ve çocuklarına yapılacak yardımla ilgili maddelerdir. 
     Buna göre mahkeme sigortalının eş ve çocuklarının hastalık yardımları konusunda aynı haklara sahip olduklarını kabul etmiştir. Buna dayandırırken de 33 ve 35. maddelerde açıkça eş ve çocukların yurtdışında tedavilerini engelleyici hüküm bulunmamaktadır. Gerekçeli kararda aksi hüküm bulunmaması nedeniyle sigortalının eş ve çocuklarının tedavi olmalarına engel bulunmadığına karar verilmiştir.'' Verilen karara göre, SSK'lının eş ve çocuğu da SSK'lıyla aynı haklara sahip olduğunu bildiren Çankaya, şöyle devam etti 
     ''Bu karar gündemde olan sosyal güvenlik kurumlarının birleştirilmesi konusunda da yol gösterici olmuştur. Yasaları dar yorumlayarak, vatandaşlara güçlük çıkaran uygulayıcıların ve bürokratların çok iyi okuması gereken bir karardır. Bu kararla sosyal güvenlik alanında çok şeyin yönü değişecektir. 
     Gönül ister ki yaşam hakkının ve onun parçası olan sağlık ve sosyal güvenlik hakları alanında dar gelirliler aleyhine mevzuatta bulunan hükümler, mahkeme kararına gerek duyulmadan ayıklansın.'' Kararın temyiz edilebileceğini, ancak sonucun değişmeyeceğini belirten Çankaya, Yargıtay aşamasından geçmesi halinde karardan herkesin yararlanabileceğini sözlerine ekledi. 
     
</TEXT>
</DOC>
