<DOC>
<DOCNO> 250438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/spor/spo01.html </URL>
<DATE> 2004/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Her devrin adamı 
</HEADLINE>
<TEXT>


Sergen Yalçın, her teknik direktörün gözdesi olmaya devam ediyor. Del Bosque de, yıldız futbolcuya özel ilgi gösteriyor 


Uyumları süper 
ÖZEL yetenekleriyle her teknik direktörün gözdesi olan Sergen, aynı ilgiyi Del Bosque'den de buldu. İspanyol hoca, antrenmanda yıldız futbolcusuna ayrı bir ilgi gösterirken, yeni sezonda kendisinden çok şeyler beklediğini söyledi. Sabah idmanı basına kapalı yapıldı. Akşam çalışmasında ise taktiksel hazırlıklara ağırlık verildi. İbrahim Toraman, İbrahim Üzülmez, Ronaldo, Okan Buruk, Ali Güneş, Pancu, Tayfur ve İbrahim Akın çalışmaya katılmadı. 

'İstemezse güle güle' 
PANCU, Beşiktaş'ın canını sıktı. Rumen oyuncu iki gündür antrenmanlara çıkmazken, Siyah-Beyazlılar ise bunu noterle tespit ettirdi ve hukuki olarak koz kazandı. Bu oyuncunun, Avrupa'ya gitmek istediği öğrenilirken, yönetim ise, "Bizi istemeyeni biz de istemeyiz. Ancak iki yıl daha anlaşması bulunuyor" yorumunu yaptı. 
SİYAH - Beyazlı yöneticilerin telefonlarına bile çıkmayan Pancu'nun, menajeri Victor Becali ile görüşerek, geçen sezondan kalan alacaklarını da istediği öğrenildi. Becali sorun bulunmadığını vurgulayıp, "Pancu birkaç gün içinde takıma katılacak" açıklamasını yaptı. Öte yandan Brezilyalı Zago'ya "Bir süre daha İstanbul'da kal" dendi. 

Ameliyat engeli 
İSTANBUL'A gelişi ertelenen Ronaldo, mazeretini Beşiktaş Yönetimi'ne iletti. Brezilya'da oğlunun burun ameliyatı olduğunu, henüz iyileşmediğini belirten Sambacı'nın durumu telefonla bildirdiğini açıklayan Menajer Tayfur Havutçu, "Herhangi bir problem yok. En kısa sürede takıma katılacak" diye konuştu. 

İ. Mansız'a yeşil ışık 
VİSSEL Kobe'den ayrılıp, İtalya'da tedavisini devam ettiren İlhan Mansız'a dönüşü için yeşil ışık yandı. Kaptan ve menajer Tayfur Havutçu aracılığıyla dönmek istediğini belirten bu futbolcu hakkında konuşan Basın Sözcüsü Reha Muhtar, "İlhan kendini kanıtlamış bir oyuncu. Sakatlığı konusunda net bilgimiz yok. Ancak futbol oynamasına engel bir durum yoksa ve sattığımız rakamın çok altında bir bedelle dönebilecekse, elbette bizden yana sorun çıkmaz" dedi. 

Bosque Gurur verici 

Beşiktaş'ın hocası, İspanya Milli Takımı için adının geçtiğini ancak resmi bir teklif almadığını söyledi 


'Suç Saez'e yüklendi' 
TEKNİK Direktör Del Bosque, İspanya Milli Takımı için herhangi bir teklif almadığını söyledi. İspanya'da başarısız sonuçlar üzerine tüm suçun İnaki Saez'e yüklendiğini belirtti, "Şimdi değişik antrenör isimleri söyleniyor. Adımın geçmesi hem Beşiktaş, hem de benim için gurur verici" dedi. 

'Türkiye'den ayrılmam' 
İSPANYOL teknik adam, büyük hedefleri olduğunu, bu yüzden de Beşiktaş'tan ayrılmayı düşünmediğini söyledi. Bu arada İspanya Futbol Federasyonu'nun bugün bir basın toplantısı düzenleyerek, gelişmeler hakkında basını bilgilendireceği ve konuya açıklık getireceği öğrenildi. 






</TEXT>
</DOC>
