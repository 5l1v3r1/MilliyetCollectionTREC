<DOC>
<DOCNO> 259107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sontur26.html </URL>
<DATE> 2004/07/29/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Yılan korkusu evi terkettirdi 
</HEADLINE>
<TEXT>

     Bitlis'te mart ayında yaşanan sel felaketi sonrasında evi hasar gören ailenin evlerinin yıkılma korkusuna bir de yılan korkusu eklendi. 
     Selden sonra 20 nüfusun birlikte yaşadığı evlerinin bir bölümünün tamamen çöktüğünü söyleyen Hüsniye Kılıç, daha sonra her an yıkılma tehlikesi taşıyan bölümünde yaşamaya başladıklarını bildirdi. 
     Evin yıkılma korkusunu yaşarken buna bir de yılan korkusunun eklendiğini kaydeden Hüsniye Kılıç, şöyle konuştu 
     ''Toprak dam dökülmesin diye muşamba ile tavanı çevreledik. Son zamanlarda evin toprak damında sesler duymaya başladık. Geceleri muşambanın içinde hareket eden yılanları görünce artık hiçbirimiz rahat uyuyamıyoruz. Sabaha kadar çocuklarımın ve torunlarımın zarar görmemesi için Allah'a dua ediyorum. Çünkü evin yıkılma korkusuna bir de yılan korkusu eklendi.'' Banyo, tuvalet ve mutfağın ortak kullanıldığı evde yaşayan Hüsniye Kılıç'ın oğlu Nevzat Kılıç, geçimini sağlamak için hamallık yaptığını ve günde ancak 5 milyon lira kazanabildiğini belirterek, ''Bu parayla evi onarmamız mümkün değil. Artık çocuklarımızı korumak için dışarıda yatmaya başladık. Evde uyumak bize güven vermiyor. Çocuklarımı korku içinde yatırıyorum'' şeklinde konuştu. 
     Hüsniye Kılıç yaşadıkları evin tamamen çökmeden önce onarılabileceğini, bu onarımın yapılması için demir, çimento ve kum gibi inşaat malzemelerine ihtiyaç duyduklarını ve bu konuda yetkililerden destek beklediklerini söyledi. 
     
</TEXT>
</DOC>
