<DOC>
<DOCNO> 286803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/spor/ydilmen.html </URL>
<DATE> 2004/11/07/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Önemli galibiyet 
</HEADLINE>
<TEXT>



Kolay değil, uzatmalarda bir üst tur için son şans olan Lyon'dan iki gol yiyerek dönüyorsun, hem kendin demoralize oluyorsun, hem de taraftarın. Üç gün sonra da Ankaraspor gibi deplasmanların en başarılı takımının önüne çıkıyorsun. Seyircinin demoralize hali devam ediyor, stada gelmiyor. Ancak Fenerbahçe takım olarak maça iyi konsantre olmuştu ve iyi mücadele etti. 
Ankaraspor belli ki, üç puan için gelmişti. Yusuf, Tita, Jaba ve Hüseyin gibi dört ofansif oyuncu ile oynadılar. On kişi kalana kadar bu takıma bir tek pozisyon vermedi Fenerbahçe. Tabii bunda oyun sisteminin de rolü var. Aynı Lyon'daki gibi dörtlü savunmanın önünde üç canlı orta saha ile oynadılar. Marco, Serkan ve Selçuk. Onların hemen önünde serbest oyuncu Alex. Pierre ve Nobre ileride. Alex arkasında bu üç pres yapan oyuncuyu bulunca bana göre şahane futbol sergiledi ve çok etkili oynadı. Bir gelişme de Alex açısından mücadelelere girdi. En küçük bir çekmede durmadı, ısrarla devam etti. İlk yarıda fazla pozisyon bulamadılar. Bir tek duran topta Alex'in pasını değil şutunu Nobre yine klasik olarak kovaladı ve kafayla golü yaptı. 
İkinci yarı tam 30 dakika futbol adına Fener takımı herşeyi yaptı. Rakibi, kendi yarı alanında müthiş bir presle tehlikeli bölgeye geçirmedi. Kazandığı topları da olumlu kullandı. Skor bir anda 4'e, 5'e gidebilirdi. İki direkten dönen top, altı pastan kaçan goller. Verilmeyen bir penaltı. Ardından Selçuk'un ikinci karttan atılması işleri değiştirdi. O dakikaya kadar müthiş tempolu oynamaya çalışan takım hem yorgunluk, hem de psikoljik olarak skoru koruma telaşı yüzünden sıkıntı yaşadı. Son 13 - 14 dakika hem oyuncu, hem seyirci açısından bitmek bilmedi. Allah'tan Rüştü müthiş iki tane top çıkararak, ki benim diyen kaleci çıkaramaz, farklı kazanılacak bir maçta gidebilecek puanları önledi. Rüştü demişken Fenerbahçe seyircisine bir serzenişte bulunmak istiyorum. Garip bir tepki var Rüştü'ye karşı. Ama Rüştü'nün performansı bu tepkiyi hak edecek nitelikte değil. Fenerbahçe'de bir başka olumlu görüntü ilk kez lig maçına çıkan Selçuk'un ve uzun süredir oynamayan Önder'in fiziksel anlamda ve uyum olarak başarılı olmalarıydı. Maçın en iyileri Nobre, Alex, Önder ve Rüştü idi. Marco'yu yazmaktan zaten sıkıldım. Serkan topla çok iyi değil ama top rakipteyken ve özellikle Tita'ya karşı önemli fayda sağladı. 



</TEXT>
</DOC>
