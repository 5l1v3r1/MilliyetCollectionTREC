<DOC>
<DOCNO> 251064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sondun16.html </URL>
<DATE> 2004/06/26/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Bush, Türkiye'ye ne zaman geleceğini şaşırdı... 
</HEADLINE>
<TEXT>

     ABD Başkanı George Bush, İrlanda'da tarihi Dromoland şatosunda düzenlenen ABD-AB zirvesinin ardından Türkiye'nin AB üyeliğine kuvvetle destek verirken, Türkiye'ye ne zaman geleceğini şaşırdı. 
     Bush, zirvenin ardından AB yetkilileriyle düzenlediği ortak basın toplantısında, konuşmasının hemen girişinde, ''Türkiye gururlu bir millet'' derken, AB standartlarını karşılayan, Avrupalı kimliğiyle İslami geleneği olan ve bunları birbiriyle başarılı bir şekilde bağdaştıran bir ülke olduğuna işaret etti. Bush, ''AB, Türkiye Cumhuriyeti ile tam üyeliğe gidecek müzakereleri başlatmalıdır'' dedi. 
     Akşam saatlerinde Ankara'ya varması beklenen ABD Başkanı, konuşmasından önce, ''Yarın Türkiye gidiyorum'' diyerek, varış zamanını şaşırdı. Ardından Bush, bu yanlışını düzelterek, ''Hayır, bugün Türkiye'ye gidiyorum. Yarın NATO zirvesine katılacağım'' dedi. 
     Ancak Bush yarın Ankara'da, Cumhurbaşkanı Ahmet Necdet Sezer ve Başbakan Recep Tayyip Erdoğan ile görüşecek. NATO zirvesiyse pazartesi günü başlıyor. 
     ABD Başkanı'nın bu ''gafları'', basın mensupları arasında gülüşmelere neden olurken, Bush birkaç kez NATO zirvesinin yarın başladığı ''gafını'' tekrarladı. Bush, basın toplantısını da, ''Türkiye'ye gitmemiz gerekiyor'' diyerek kısa kesti. 
     
</TEXT>
</DOC>
