<DOC>
<DOCNO> 263709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/spor/aspo.html </URL>
<DATE> 2004/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL DURAKTA BEKLİYOR 1-1 
</HEADLINE>
<TEXT>


Beşiktaş, Gençlerbirliği deplasmanında Uğur'un kendi kalesine attığı golle umutlandı, ancak Youla'ya engel olamadı Ahmet Yıldırım ve Mustafa Gürsel'i oyundan atan hakem Bülent Demirlek kötü yönetimiyle maçın sonucuna tesir etti 


90 dakika 

BİLAL MEŞE 

Hiç kimsenin avukatı değiliz... 65. dakikada Ahmet Yıldırım'ın çift sarı karttan atıldığı pozisyonu masaya yatırmak lazım. Bu pozisyonda Youla, topu önüne alan Ahmet Yıldırım'a faul yaptı. Yan hakem Erhan Sönmez, pozisyon burnunun dibinde oluyor, taçı Gençler'in lehine veriyor. Ahmet Yıldırım sinirleniyor ve topa vuruyor. Orta hakem Demirlek, tereddüt etmeden ikinci sarı kartı çıkarıp, Yıldırım'ı oyundan atıyor. Çıkan kart doğru... Peki Ahmet'e yapılan faule ne demeli 
Gelelim bir başka pozisyona. 68. dakikada Ali Güneş, sanırız Ahmet Yıldırım'ın atılmasına sinirlenmiş olacak, orta alanda El Saka'nın ayaklarına sert girdi. Üstelik arkadan... Ortalık bir anda karıştı. Gençlerbirliği'nden Uğur sert bir hareketle Ali Güneş'i taç çizgisinden dışarı attı... Bütün stat iki futbolcuya da kırmızı kartın çıkmasını beklerken, Demirlek, ne gariptir ki, bu pozisyonda iki sarı kart kullandı. Bunun adı eyyamcılık. Maalesef hakemlerimiz sezona iyi başlamadı. Kantarın topuzunu kaçırıyorlar. 
Beşiktaş'ta işler yolunda değil... Elbette Del Bosque'nin zamana ihtiyacı var. Zaman zaman diye diye ligin ikinci haftasında 4 puan kuş olup uçuverdi. 
Maçın ilk yarısını bir kenara atarsak, ikinci yarısı tamamen Gençlerbirliği'nin baskısı altına geçti. Youla'nın bir golü dışında sayısız pozisyon ürettiler, en az üç tane net pozisyon kaçırdılar. 
Beşiktaş dün kazanmak için hiçbir şey yapmadı. 73. dakikaya dönüp yediği gole bakalım... Okan Buruk'un Ronaldo'ya pasında Youla arayı girdi. Ronaldo gibi tecrübeli bir oyuncudan sıyrıldı... Dokunup, skoru eşitledi. 
Bu pozisyonu iyi irdelersek Beşiktaş'taki rahatsızlığın ne olduğunu hep birlikte görebiliriz. İbrahim Toraman savunma için alındı, yedekte oturuyor. Tayfun Korkut son anda alındı, ön libero oynuyor. Okan Buruk yerinde değil. Orta alanda oyun kırmak için çırpınıyor. İşin özeti Ronaldo eski Ronaldo değil. Youla gibi çabuk, teknik bir adam çıkar, adamı rezil eder. 
Taşları sürekli yerinden oynatırsanız, ligin ikinci maçında h l ideal on biri bulamamışsanız, vay halinize... 
Carew'i fazla eleştiremeyiz. Dünkü mücadelede bir şey yapmamış gibi gözükse de ofansa başarılı çıkışlar yaptığını bildiğimiz El Saka'yı savunmaya çiviledi. Oyunda kaldığı süre içinde Ahmed Hassan bırakın bir şey yapmayı, rakibi sinirlendirdi, garip garip işler yaptı... 
İlk yarıda gözümüze çarpan 9. dakikada Ahmet Yıldırım'ın uzun pasıyla Carew'in buluşmasıydı. Bu pozisyonda Norveçli futbolcu topu Ömer'e teslim etti. Bunun dışında Mustafa Özkan'ın uzaktan iki sert şutunu izledik. Hepsi o kadar... İkinci yarıda Gençlerbirliği başta Youla olmak üzere Boliç ile Beşiktaş savunmasını bunalttı. 59. dakikada Carew soldan indi, ceza alanına girdi. Altı pasa kesti, Uğur, Beşiktaş'ın beceremediği vuruşu yapıp, topu kendi ağlarına yolladı. Bu dakikadan sonra Gençlerbirliği'nin yukarıda anlattığımız golü gerçekleşti... İbrahim Toraman'ın oyuna girmesi biraz olsun Gençlerbirliği'nin yarattığı tehlikeleri savuşturdu... 

Oktay ateş püskürdü 

Beşiktaş Asbaşkanı, karşılaşmadan sonra fırtına gibi esti "Sahadaki en büyük rakibimiz Bülent Demirlek'ti. MHK aklını başına alsın" dedi 

'Adil yönetim istiyoruz' 
SİYAH - Beyazlı kulübün Asbaşkanı ve Futbol Komitesi Başkanı Kıvanç Oktay, Gençlerbirliği beraberliğinin ardından Merkez Hakem Komitesi'ne gözdağı verdi. Oktay, sahada rakipten çok maçın hakemi Bülent Demirlek ile mücadele ettiklerini iddia ederek, "Bizim tek istediğimiz adil yönetim. Bugünden eleştiriye başlamak istemiyoruz. MHK aklını başına alsın" diye konuştu. 

'Bu şartlarda kazanamayız ' 
HATALI kararlar nedeniyle sahada darmadağın olduklarını iddia eden Kıvanç Oktay, "Ne hırs kaldı, ne istek. Bu çocuklara yazık değil mi Ortada bir kural varsa herkese eşit kullanılması gerekir. Yoksa bu şartlarda biz nasıl galibiyet alabiliriz " yorumunu yaptı. Bu arada yönetimin hakem Demirlek ile ilgili bugün daha detaylı bir açıklama yapması bekleniyor. 

Maçın hakemi 
Sınıfta kaldı 
HAKEM Bülent Demirlek, kartlarıyla maça damgasını vurdu. Ahmet Yıldırım'ın, düdükten sonra topa vurmasını ikinci sarıdan kırmızı kartla cezalandırması doğruydu. Demirlek, El Saka ile Ali Güneş arasındaki pozisyon ve devamında hatalar zincirine imza attı. Ali Güneş'e verdiği sarı kart yerindeydi, ancak El Saka'yı unuttu. İtişme anında ise Ali Güneş'i yere yıkan Uğur'un kırmızı kartını atladı. Sadece Sedat'ı sarı kartla cezalandırdı. 

Maçtan notlar 
'İki gol bizden' 
BAŞKENT ekibinin Başkanı İlhan Cavcav, 3 puanı kaçıran taraf olduklarını iddia etti. Cavcav, "Sahanın her yerinde biz vardık. Zaten iki golü de biz attık. Bülent Demirlek'in iyi bir yönetim gösterdiğini söyleyemem" dedi. 

Ali'den itiraf 
ALİ Güneş, El Saka'ya yaptığı faulun sarı kartlık olduğunu açıkladı. Yıldız futbolcu, "Hatamı biliyorum, kabul ediyorum. Ancak sonra iki futbolcu gelip beni itti. Uğur bu pozisyonda kırmızı görmeliydi" yorumunu yaptı. 

'Defans iyiydi' 
GENÇLERBİRLİĞİ'NİN beraberlik golüne imzasını atan Youla, Beşiktaş defansının çok iyi oynadığını ifade etti. Youla, "Puanı getiren golü ben attığım için mutluyum. Takım olarak iyi mücadele ettik" diye konuştu. 

Rakip Sociedad 
KARTAL, Eylül ayının ilk haftasında Gürcistan sınavı nedeniyle liglere verilecek olan arayı özel maçla değerlendirecek. Kartal, R.Madrid'in yoğun programı nedeniyle 4 Eylül'de İspanya'da Real Sociedad ile karşılaşacak. 

Kıran kırana 
BEŞİKTAŞ PAF Takımı, Başkent deplasmanında Gençlerbirliği'ne puan kaptırdı. Büyük bir çekişmeye sahne olan maç 3 - 3 berabere sonuçlandı. Siyah - Beyazlı takımın gollerini Yaser, Adem ve Ergin filelere yolladı. 


</TEXT>
</DOC>
