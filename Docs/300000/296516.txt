<DOC>
<DOCNO> 296516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sondun34.html </URL>
<DATE> 2004/12/10/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Avusturya hükümetinde değişiklik 
</HEADLINE>
<TEXT>

     Avusturya'da Federal Savunma Bakanı Günther Platter'in, bugün istifa eden İçişleri Bakanı Ernst Strasser'in de görevini üstlendiği açıklandı. 
     Başbakanlıktan yapılan açıklamada, Federal Savunma Bakanı Günther Platter'in İçişleri Bakanlığı görevini de üstlendiği belirtilerek, yarın yemin edeceği bildirildi. 
     Başbakan Wolfgang Schüssel, bugün öğleden sonra Federal Mecliste bir konuşma yaparak kabinedeki değişiklik hakkında bilgi verdi. 
     İçişleri Bakanı Ernst Strasser'in istifa etmek istediğini bu sabah kendisine bildirdiğini belirten Başbakan Schüssel, ''Strasser'in bu isteğine saygı duyduğunu ve istifasını kabul ettiğini'' söyledi. 
     Federal Savunma Bakanı Platter'den İçişleri Bakanlığını da üstlenmesini rica ettiğini ve bu ricasının kabul edildiğini belirten Başbakan Schüssel, ''Platter'in geçmişte uzun yıllar jandarma memuru olarak görev yaptığını'' anımsatarak, ''Ülkemizin savunmasından sorumlu olan Platter, halkımızın güvenlik gereksinimlerini de yakından biliyor ve İçişleri Bakanlığı görevini de layıkıyla yürüteceğinden eminim'' diye konuştu. 
     Başbakan Schüssel, Savunma Bakanı Platter'in yarın cumhurbaşkanı önünde yemin ederek İçişleri Bakanlığı görevini de üstleneceğini kaydetti. 
     İçişleri Bakanı Strasser'in ''sürpriz istifasına'' ilişkin haber, Avusturya Devlet Televizyonu'nda ORF ''Politik bomba'' ifadesiyle verildi. 
     Gazetelerin internet baskılarında yer alan haberlerdeyse İçişleri Bakanı Strasser'in ''özellikle mülteciler yasasındaki değişiklikler nedeniyle Başbakana ters düştüğü ve istifa etmek zorunda kaldığı'' ileri sürüldü. 
     Federal Savunma Bakanı Platter'in İçişleri Bakanlığında uzun süre kalabileceğine de kuşkuyla bakan siyasi gözlemciler, ''Savunma Bakanı Platter'in bir süre önce silahlı kuvvetlerdeki rehin alma tatbikatı sırasında askerlere işkence yapıldığı yolundaki haberler nedeniyle yara aldığını, İçişleri Bakanlığında da uzun süre kalmasının mümkün olmadığını'' belirtiyorlar. 
     
</TEXT>
</DOC>
