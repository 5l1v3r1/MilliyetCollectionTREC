<DOC>
<DOCNO> 298947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sontur03.html </URL>
<DATE> 2004/12/19/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Formalite evlilik yuva kurdurmadı 
</HEADLINE>
<TEXT>

     Kemal ÖZGÜLER EDİRNE, DHA 

ALMANYA'da 23 yıl önce ülkede kalabilmek için yaptığı fırmalite evlilik Edirneli 44 yaşındaki Hasan Tavukçu'ya yuva kurdurmadı. Alman mahkemelerindeki boşanma kararının Edirne'deki nüfus kayıtlarına işlenmemesi nedeniyle Tavukçu yeni bir evlilik yapabilmek için 1981 yılında evlendiği kendisinden 25 yaş büyük Margret Robi'yi arıyor. 
     Edirneli Hasan Tavukçu 1979 yılında turist vizesi ile gittiği Almanya'da kalabilmek ve çalışma izni için 1981 yılında Alman vatandaşı Margret Robi'yle formalite evlilik yaptı. Tavukçu bu evliliği sayesinde bir fabrikada iş bularak 5 yıl çalıştı. Tavukçu Türkiye'ye dönmeye karar verince Alman eşinden 1986 yılında tek celsede boşandı. Ancak bir süre daha Almanya'da çalışan Tavukçu 1990 yılında Türkiye'ye dönerek Edirne'de döner salonu açtı. Döner salonunda çalışmaya başlayan Tavukçu, Şirvan Şaşar'a aşık oldu. Evlenmeye karar veren çift, belediyeye yaptıkları evlenme başvurusuna "Nüfus kayıtlarına göre evli görünüyorsun, önceki eşinden boşanma işlemlerini yap'' yanıtını aldı. Bunun üzerine Alman mahkemelerinden almış olduğu boşanma kararını gösteren Tavukçu'ya, Türk mahkemelerinde yeniden bir boşanma davası açması gerektiği bildirildi. 
     Tavukçu, çaresizce yeniden boşanma davası açtı. Ancak eski eşi Margret Robi, Almanya'daki ikametinden ayrıldığı için davanın tebligatı kendisine ulaştırılamadı. Tebligatı elden vermek için Almanya'ya kadar giden Hasan Tavukçu, eski eşinin ayrıldıkları tarihten bu yana kayıp olduğunu öğrendi. Margret Robi'ye ulaşamayan Tavukçu, çaresizce Türkiye'ye döndü. Tebligat yapılamadığı için Türk mahkemeleri de boşanma davasını karara bağlayamadı. 
     Bu arada bütün evlilik hazırlıklarını tamamlamış olan çift, Türk mahkemelerinin vereceği boşanma kararını beklemeden imam nikahı ile birlikte yaşamaya başladı. 
     Çift bu birlikteliğin ilk yılında Lütfiye adını verdikleri bir kız çocuk sahibi oldu. Bir Almanla evli gözüken Hasan Tavukçu'ya, eşi Şirvan Şaşar resmi nikah yapmadan çocuğunu nüfusuna almasına izin vermedi. Şirvan Şaşar, bu duruma 4 yıl tahammül edebildi. Şaşar 2001 yılında eşinin eski evliliğini bitirip kendisine nikah yapamaması üzerine, kızları Lütfiye ile birlikte ailesinin yanına döndü. 
     Şirvan Şaşar tarafından terk edilen Tavukçu, eşinin ailesinin kendi kızını görmesine 3 yıldır izin vermediğini belirterek "2001 yılından bu yana çalmadığım kapı kalmadı. Kendi kızımın nüfusunu Almanya'daki evliliğimi bitiremediğim için üzerime alamamıştım. Bu yüzden şimdi hiçbir hak iddia edemiyorum'' dedi. 
     
</TEXT>
</DOC>
