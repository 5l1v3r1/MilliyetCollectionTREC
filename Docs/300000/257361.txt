<DOC>
<DOCNO> 257361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sonsiy06.html </URL>
<DATE> 2004/07/22/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Herald Tribune Türkler siyasi nüfuz ile jet siparişini harmanladı 
</HEADLINE>
<TEXT>

     International Herald Tribune, Başbakan Tayyip Erdoğan'ın Fransa ziyareti sırasında siyaset ile uçak sanayiinin, her zamankinden daha fazla birbiriyle karışmış gibi göründüğünü belirterek Erdoğan'ın Türkiye'nin AB üyeliği konusunda Fransız siyaset ve iş dünyası liderleri nezdinde "lobicilik" yaptığını öne sürdü. 
     Gazete, "Türkler siyasi nüfuzla jet siparişini harmanladı" başlıklı haberinde siyasetle uçak sanayiinin hiç bir zaman birbirinden ayrı olmadığını, ancak geçen Çarşamba günü her zamankinden daha fazla birbiriyle karışmış gibi göründüğünü belirterek, Erdoğan'ın Fransa ziyareti sırasında büyük bir Airbus uçağı siparişinin verildiğine dikkat çekti. 
     THY'nin, Airbus'dan toplam bedeli 3 milyar dolara ulaşan 36 uçağk alacağını açıkladığına dikkat çeken gazete, şiparişin Başbakan Tayyip Erdoğan'ın Türkiye'nin AB üyeliği konusunda siyaset ve iş dünyası liderlerinin nezdinde "lobicilik" yaptığı Paris'te duyurulduğuna işaret etti. 
     Fransa'nın Türkiye'nin müzakerelere başlaması konusunda bölündüğü için bu konudaki kararda özellikle önemli bir rol oynayacağı belirtilen haberde Cumhurbaşkanı Jacques Chirac'ın destek verdiğini ancak partisinin önde gelen bazı üyelerinin karşı çıktığını yazdı. 
     IHT, Airbus CEO'su Noel Forgeard'ın "siyaset doğru yönde gitse bile, anlaşma esas olarak ticaridir" sözlerine yer verilen haberde Çarşamba günü yapılan anlaşmayla Airbus şirketinin, Boeing'den sadece bir kat daha fazla uçak siparişi almakla kalmadığını, aynı zamanda büyük gövdeli, uzun mesafeli beş adet A330 200 uçağını sattığını belirtti. 
     Airbus'un sağlayacağı uçakların Boeing'den alınacak tek koridorlu B737 800 uçaklarından çok daha değerli olduğuna dikkat çeken gazete, "Boeing anlaşmasının, 900 milyon dolar cıvarında, yani Airbus kontratının üçte birinde olduğu söyleniyor" diye yazdı. Gazete, THY'nin mevcut filosunun ise, daha çok Boeing uçaklarından oluştuğuna işaret etti. 
     IHT, Başbakan Erdoğan'ın Fransız işadamlarıyla görüşmesinde Türkiye'nin bir nükleer santral projesini planladığını ve konuyu Avrupa'nın en büyük nükleer enerji üreticisi olan Fransa ile görüşeceğini söylediği belirtti. 
     Haberde Erdoğan ile buluşan Fransız İşverenleri Örgütü Başkanı Ernest-Antoine Seilliere'in de Fransız iş çevrelerinin Türkiye'nin AB çabalarını büyük sempati ile karşıladığını belirterek kendisinin de Türkiye'nin girişimine destek verdiğini söylediğine dikkat çekti. 
     Renault Başkanı Louis Schweitzer'in Türkiye'nin AB üyeliğinin "devamlılık ve istikrar" sağlayacağı değerlendirmesini de aktaran IHT, Erdoğan'ın Türkiye'ye karşı çıkan Fransız politikacılarıyla da görüştüğünü ancak bu görüşmelerde Türkiye'nin üyeliğine destek sağlamada daha az başarılı olduğunu öne sürdü. 
     IHT, Türkiye'nin AB'ye katılımına karşı olan Fransa'nın orta sağ UDF partisi lideri François Bayrou'nun bir sözcüsünün, Bayrou'nun Erdoğan ile görüşmesinden sonra tutumunun değişmediğini söylediğine dikkat çekti. 
     
</TEXT>
</DOC>
