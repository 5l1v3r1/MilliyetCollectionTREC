<DOC>
<DOCNO> 288471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/guncel/axgun02.html </URL>
<DATE> 2004/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cep'le konuşan şoför, treni görmedi 
</HEADLINE>
<TEXT>


Bahçeşehir'de su tankeriyle tren çarpıştı. Cep telefonuyla konuşurken ışığı görmediği öne sürülen tanker şoförü öldü, yolculardan ölen ya da yaralanan olmadı 

ŞAKİR AYDIN, GÜRKAN AKGÜNEŞ İstanbul Milliyet gökyüzünde - MURAT ÖZTÜRK 

Sirkeci - Uzunköprü seferini yapan yolcu treni, dün Bahçeşehir'deki hemzemin geçitte su tankeriyle çarpıştı, bir kişi öldü. Trenin lokomotifi raydan çıkarken, yolcuların bulunduğu 2 vagon da yan yattı. Şoförü ölen tankerin su yüklü olması, muhtemel bir faciayı önledi. TCDD yetkilileri, tankerin kırmızı ışıkta geçtiğini bildirdi. 
Sirkeci - Uzunköprü seferini yapan TCDD'nin 81712 sefer sayılı 330 yolcu taşıyan yolcu treni, dün saat 09.30 sıralarında Bahçeşehir Ispartakule mevkiindeki hemzemin geçitte su tankeriyle çarpıştı. 
TCDD yetkililerinin, kırmızı ışık ihlali yaparak kazaya neden olduğunu belirttiği tanker sürücüsü Şükür Güneş 40 , trenin sürüklediği araçta can verdi. Lokomotifi tamamen raydan çıkan tren, şarampole yuvarlandı. 
Lokomotifin arkasındaki 2 vagon da yan yattı. 

Tren şefi Barbaros Bozacı ve makinist Yakup Kutlu, kazadan yara almadan kurtulurken, yolcular arasında da yaralanan olmadı. 
Kazanın ardından hemzemin geçidin bulunduğu karayolu trafiğe kapanarak, hasar görmeyen vagonlar trenden ayırıldı. 
Bazı görgü tanıkları, tanker şoförünün kaza sırasında cep telefonuyla konuştuğunu iddia etti. Güneş'in cesedi, savcının incelemesinin ardından Adli Tıp'a kaldırıldı. 

'Aklıma hemen Pamukova geldi' 

Kaza sırasında 2. vagonda bulunan yolcu Hüseyin Sevinç, kazanın tanker sürücüsünün hatası sonucu meydana geldiğini söyledi. Sevinç, "Tanker hızla tren yoluna doğru geliyordu. Ani fren yaptık ve tren sarsılmaya başladı" dedi. Yolcu Hanna Yılmaz da, "Vagonumuz yan yattı. Hemen aklıma Pamukova'daki hızlandırılmış tren kazası geldi. Herkes bağırıp ağlıyordu" diye konuştu. 


</TEXT>
</DOC>
