<DOC>
<DOCNO> 250607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur07.html </URL>
<DATE> 2004/06/24/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Kaza ucuz atlatıldı... Evin üzerine kamyon devrildi... 
</HEADLINE>
<TEXT>

     Bolu'da, 3 ailenin yaşadığı evin üzerine yoldan geçen kamyon devrildi. Olayda, evin odunluk ve depo kısımları kullanılamaz hale geldi. 
     Yılmaz Emektar'ın kullandığı 06 DBK plakalı, elektrikli fırın yüklü kamyon, sürücünün direksiyon hakimiyetini kaybetmesi sonucu D-100 karayolunun Kuruçay mevkiinde yoldan çıkarak önce yol kenarındaki elektrik direğine çarptı, sonra da Muzaffer Konuk'a ait evin üzerine devrildi. 
     Olayda, kamyonun devrildiği evin odunluk ve depo kısımları ile evin önündeki duvar kullanılamaz hale geldi. 
     
     ''GECELERİ UYUYAMIYORUZ'' 

     Kamyonun devrildiği evde 3 ailenin yaşadığını belirten kiracılardan Ayşe Ayta, olay anında deprem olduğunu zannederek dışarı çıktıklarını söyledi. Ayta, ''Daha önce de evlerimizin üzerine 2 defa otomobil devrilmişti. Evin bulunduğu nokta çok tehlikeli, geceleri bazen korkudan uyuyamıyoruz'' dedi. 
     Kazadan kısa bir süre önce depoya girdiğini kaydeden kiracı Hayrettin Şen de depodan çıktıktan 5 dakika sonra kazanın meydana geldiğini belirtti. Şen, ''Verilmiş sadakam varmış. Kaza 5 dakika önce olsaydı kurtulmam mucize olurdu'' diye konuştu. 
     Kamyon şoförü Yılmaz Emektar ise kazaya kendisini yolun kenarına atan başka bir sürücünün neden olduğunu iddia etti. 
     
</TEXT>
</DOC>
