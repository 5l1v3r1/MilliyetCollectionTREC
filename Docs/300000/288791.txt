<DOC>
<DOCNO> 288791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sonspo11.html </URL>
<DATE> 2004/11/14/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Ersun Yanal ve Galatasaray arasında Hasan Şaş tartışması 
</HEADLINE>
<TEXT>

     Galatasaray Futbol Şube Sorumlusu Fatih Gökşen'in, A Milli Takım kadrosunda sakatlanan Hasan Şaş'ın durumuyla ilgili kendilerine geç bilgi verildiği yönündeki açıklamasına, A Milli Takım teknik heyetinden tepki geldi. 
     Futbol Federasyonu'ndan konuyla ilgili yapılan açıklamada, A Milli Takım teknik heyetinin, Galatasaray yöneticisi Fatih Gökşen'in, Hasan Şaş konusunda milli takım yöneticilerini suçlayan eleştirileri ile ilgili bir açıklama yaptığı kaydedilerek, ''Önemli bir milli maç döneminde Fatih Gökşen tarafından milli futbolcumuz Hasan Şaş'ın sakatlığıyla ilgili yapılan açıklamalar, milli takım teknik heyeti tarafından üzüntüyle karşılanmıştır'' denildi. 
     Açıklamada, Fatih Gökşen'in, ''Hasan Şaş'ın sakatlığıyla ilgili bize bilgi verilmedi'' sözlerinin gerçeği yansıtmadığı dile getirilerek, şöyle devam edildi 
     ''Futbolcumuz Hasan Şaş'ın sakatlığıyla ilgili rapor, çekilen MR sonrası 12 Kasım günü saat 13.30'da kulüp doktoru Mehmet Kurtoğlu ve doktor Murat Çevik'e bildirilmiştir. Aynı rapor Galatasaray Spor Kulübü Sportif Direktörü Mustafa Turgun'a da fakslanmıştır. Bu tür beyanatların, üstelik böylesine önemli bir dönemde yapılmasını talihsizlik olarak değerlendiriyoruz. Galatasaray Kulübü'nün milli takımlarımıza bugüne kadar verdiği hizmetlere teşekkür ediyoruz. Ancak sporda başarının karşılıklı anlayış ve hoşgörüyle sağlanabileceğini de hatırlatmak istiyoruz.'' 
     
</TEXT>
</DOC>
