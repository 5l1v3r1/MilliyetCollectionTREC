<DOC>
<DOCNO> 291259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonyas11.html </URL>
<DATE> 2004/11/22/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Angelina Jolie hem bebekten oldu hem Rusları kızdırdı 
</HEADLINE>
<TEXT>

     Nafiz ALBAYRAK BOSTON, DHA 

ÜNLÜ yıldız Angelina Jolie'nin Rus bebek evlatlık edinme düşleri yarım kaldı. Daha önce Kamboçya'dan evlatlık edindiği üç yaşındaki Maddox'a annelik yapan güzel yıldızın, Gleb adındaki Rus asıllı 8 bebeği de evlatlık edinme girişimleri sonuç vermedi. 
     Jolie'nin Rus bir bebek evlatlık edinmek istemesine aşırı milliyetçi Ruslar sert tepki gösterirken, şimdilik yalnızca Maddox ile ilgileneceğini bildiren Oscar ödüllü sanatçı, "Sanırım altı ay kadar bekleyip başka bir çocuk evlatlık edinmek için girişimlerde bulunacağım'' dedi. 
     Bu arada, Angelina Jolie'nin Rus bebek evlat edinme girişimlerine aşırı milliyetçi Rusların engel olduğu da iddia edildi. Bir internet sitesindeki habere göre, resmi işlemleri tamamlamadan Gleb adlı bebeği evlatlık edinmeye çalışan Jolie'nin bu çabaları, aralarında bazı politikacıların da bulunduğu aşırı milliyetçi Ruslar tarafından engellendi. Evlatlık edinilecek çocukların merkezi kayıt sisteminde yeralan fotoğraflardan seçilmesi gerektiğini, ancak Jolie'nin direk olarak Moskova'da bir esirgeme kurumu ile bağlantıya geçtiğini belirten milliyetçi Liberal Demokrat Partili parlamenter Lubov Blizhina, "Yabancıların evlatlık edinmeleri o kadar kolay olmamalı. Çocuklar bir kez alınınca, nasıl yetiştirildiklerine ilişkin hiçbir denetleme yapma şansımız kalmıyor. Jolie'nin de aralarında bulunduğu bazı yabancıların girişimleri ve resmi belgelerin atlanmış olması bizde şüphe uyandırıyor'' diye konuştu. 
     Öte yandan Jolie'nin bir arkadaşı, The Sund Times Gazetesi'ne yaptığı açıklamada, "Angelina önceki deneyimlerinden, evlatlık edinme konusunda bazen kırmızı çizginin ötesine geçilmesi gerektiğini biliyor. Bir çocuğun hayatını kurtarmak buna değer'' diyerek, ünlü yıldızın resmi bazı işlemleri görmezden geldiğinin ipuçlarını verdi. 

     
</TEXT>
</DOC>
