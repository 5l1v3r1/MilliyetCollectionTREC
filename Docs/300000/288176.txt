<DOC>
<DOCNO> 288176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonyas05.html </URL>
<DATE> 2004/11/11/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Nüfus cüzdanına göre 1014 yaşında 
</HEADLINE>
<TEXT>

     Ali Faik ATAY KARABÜK, DHA 

KARABÜK Endüstri Meslek Lisesi öğrencisi 14 yaşındaki Yasin Toprakçeken, nüfus cüzdanında tam 1014 yaşında görünüyor. 
     Kastamonu'nun Çatalzeytin İlçesi nüfusuna kayıtlı Hüseyin Toprakçeken, Hatay'ın Dörtyol İlçesi'nde işçi olarak çalışırken 7 Temmuz 1990'da bir oğlu dünyaya geldi. Dörtyol Nüfus Müdürlüğü'ne başvuran Hüseyin Toprakçeken, oğlu Yasin Toprakçeken'in nüfus cüzdanı aldı. Ancak nüfus cüzdanındaki doğum tarihi hanesine hatalı olarak yazılan 7. 07. 990 tarihi kimsenin dikkatini çekmedi. 
     Nüfus cüzdanına göre 1014 yaşında olan Yasin Toprakçeken 14 yıldır kimsenin farketmediği bu ilginç hatayı bir tesadüf sonucu farkettiğini söyledi. Karabük Endüstri Meslek Lisesi 9- B sınıfı öğrencisi Toprakçeken, "Coğrafya dersinde öğretmenimiz nüfus cüzdanı hakkında bilgi verirken, baktım benim cüzdanımda doğum tarihim 7.07.990 yazılmış. Öğretmenine söyledim, o da şaşırdı. Şimdi benim adım, 1014 yaşındaki çocuk' olarak çıktı. Herkes 1014 yaşındasın ama bayağı genç gösteriyorsun' diyor. En yakın zamanda Nüfus Müdürlüğü'ne başvurup bu hatayı düzelteceğiz'' dedi. 
     
</TEXT>
</DOC>
