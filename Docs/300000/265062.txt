<DOC>
<DOCNO> 265062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sontur01.html </URL>
<DATE> 2004/08/20/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Burdur'da ''gondol'' kazası... İkisi ağır 6 yaralı... 
</HEADLINE>
<TEXT>

     Burdur Belediyesi'nin düzenlendiği ''İnsuyu Kültür Sanat ve Spor Etkinlikleri'' çerçevesinde gerçekleşen şenlikte alana kurulan gondolun ortadan ayrılması sonucu 2'si ağır, 6 kişi yaralandı. 
     AA muhabirinin edindiği bilgiye göre, dün İçişleri Bakanı Abdülkadir Aksu'nun katılımıyla başlayan ''İnsuyu Kültür Sanat ve Spor Etkinlikleri'' çerçevesinde düzenlenen şenlikte İnsuyu Mağarası yanındaki boş alana gondol kuruldu. 
     24 kişinin bindiği gondol hareketinden bir süre sonra henüz belirlenemeyen bir nedenle ortadan ayrıldı. 
     Olayda, Ali İhsan Güven 18 , Nuh Yöney 21 , Erdal Çağlayan 20 , Nihat Bozdemir 18 , Nezihe Özçelik 40 ve Şenol Mutlu 17 kırılan gondoldan düşerek yaralandı. 
     Yaralılar, Burdur Devlet Hastanesi'ne kaldırılarak tedavi altına alındılar. Şenol Mutlu'nun durumunun ağır olduğu, Nihat Bozdemir'in de kasığında meydana gelen yırtılma nedeniyle ameliyata alındığı bildirildi. 
     Burdur Devlet Hastanesi'ne gelen Burdur Valisi Can Direkçi, olayla ilgili yaptığı açıklamada, şenlikler sırasında meydana talihsiz olay nedeniyle üzüntülü olduklarını söyledi. 
     
     3 KİŞİ GÖZALTINA ALINDI 

     Burdur'da, dün gece şenlik alanında meydana gelen gondol kazasıyla ilgili 3 kişi gözaltına alındı. 
     Olayla ilgili lunapark işletmecisi Ö.P., gondol sahibi K.Y. ve operatör S.Ö. gözaltına alındı. 
     Kazada yaralananlardan durumunun ağır olduğu bildirilen Şenol Mutlu ve Nihat Bozdemir'in ise hayati tehlikeyi atlattıkları kaydedildi. 

     
</TEXT>
</DOC>
