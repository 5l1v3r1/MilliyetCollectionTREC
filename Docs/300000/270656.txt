<DOC>
<DOCNO> 270656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/soneko10.html </URL>
<DATE> 2004/09/10/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
TMSF, Halk Bankası ile 15 gün içinde anlaşıyor 
</HEADLINE>
<TEXT>

     Kamu Bankaları Ortak Yönetim Kurulu Başkanı Zeki Sayın, Pamukbank ile Halk Bankası birleşmesinde Tasarruf Mevduatı Sigorta Fonu TMSF ile Halk Bankası arasında sürdürülen görüşmelerde sona doğru gelindiğini belirterek, "Olağanüstü bir durum olmazsa, TMSF ile görüşmeler 15 gün içinde biter" dedi. 
     Sayın, birleşmeye dönük protokol taslağının hazır hale getirildiğini vurgulayarak, bu taslağın, TMSF ile tekrar gözden geçirileceğini kaydetti. 
     Görüşmelerin 15 günden önce tamamlanacağını düşündüğünü bildiren Sayın, şu aşamada ayrıntı vermenin doğru olmayacağını söyledi. 
     Sayın, TMSF ve Halk Bankası'nın devir protokolünü imzalamalarının ardından ayrıntılarının kamuoyuna duyurulacağını ifade ederek, protokol görüşmelerinde, kendileri açısından sorun yaratan bir durumun görülmediğini de kaydetti. 
     Zeki Sayın, Pamukbank'ta çalışan personelin durumuna ilişkin de, "Bizimle çalışmak isteyenlerle çalışacağız" dedi. 
     
</TEXT>
</DOC>
