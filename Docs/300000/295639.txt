<DOC>
<DOCNO> 295639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sontur09.html </URL>
<DATE> 2004/12/07/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
''Okul müdürü, kafama kül tablası fırlattı'' 
</HEADLINE>
<TEXT>

     Hakan TÜRKTAN DHA 

ESKİŞEHİR'de Mithat Paşa İlköğretim Okulu 3'üncü sınıf öğrencisi 10 yaşındaki Ü.E., sınıfta şakalaşıyor diye okul müdürü Bülent Songur'un kendisini dövüp kafasına kül tablası fırlattığını iddia etti. Annesiyle birlikte savcılığa giden Ü.E. şikayetçi olurken, okul müdürü Songur suçlamaları kabul etmedi. 
     Dün meydana gelen olayda Mithat Paşa İlköğretim Okulu'nda Ü.E., ders başlamadan hemen önce iddiaya göre sınıf arkadaşlarıyla şakalaştı. Bu sırada sınıfa gelen okul müdürü Songur, Ü.E.'yi odasına götürdü. Müdür Songur, yine iddiaya göre dövdüğü Ü.E.'nin kafasına kül tablası fırlattı. Yaralanan Ü.E.'nin başına bant yapıştıran müdür Songur, "Anne sorarsa düştüğünü söylersin'' diye tembihledi. 
     Okul dönüşü evine gelen Ü.E., durumu annesi 32 yaşındaki Gülseren Üstün'e anlattı. Gülseren Üstün, oğlunu hemen hastaneye götürdü. Doktordan rapor alan Gülseren Üstün savcılığa başvurdu. Okul müdürü Bülent Songur'dan şikayetçi olan Gülseren Üstün, Adli Tıp Kurumu'ndan başında ve kolunda darp izleri tespit edilen oğlu için 3 günlük rapor aldı. 
     Sınıfta arkadaşlarıyla şakalaştığı sırada Okul Müdürü Bülent Songur'un kavga ettiklerini sanıp kendisini zorla odasına götürdüğünü anlatan Ü.E., "Müdür bey odasında bana sizin gibi çingenelerden bıktık' diyerek demir kül tablasını fırlattı. Kül tabası kafama çarptı. Daha sonra kolumu büküp beni hırpaladı. Kollarımda morluklar oluştu. Müdür yardımcısı başıma bant yapıştırdı. Bana, eve gidince anneme düştüğümü söylememi istedi'' diye konuştu. 
     
     İKİNCİ SINIF İNSAN MUAMELESİ 

     Eşinin bir süre önce öldüğünü söyleyen iki çocuk annesi Gülseren Üstün, "Bu işin peşini bırakmayacağız. Ben oğlumu dövsünler diye okula göndermiyorum'' dedi. Gülseren Üstün, yakınlarının göçebe hayatı sürdürdükleri için okuldaki diğer velililerin ve yöneticilerin kendilerini istemediklerini öne sürüp, "Bize ikinci sınıf vatandaşmış gibi davranıyorlar'' dedi. 
     
     OKUL MÜDÜRÜ SUÇLAMALARI KABUL ETMEDİ 

     Mithat Paşa İlköğretim Okulu Müdürü Bülent Songur ise, hakkındaki suçlamaları kabul etmedi. Öğrencinin yalan söylediğini iddia eden Müdür Songur, "O çocuk zaten problemli. 3 gündür okula bile gelmiyor. Arkadaşları arasında da saldırgan hareketleri olduğu için sevilmiyor. Biz Ümit'in rehberlik hizmetinden yararlanması gerektiğini ailesine ilettik. Ancak ailesi kabul etmedi. Ben kimseye vurmadım. İftira atıyorlar'' diye konuştu. 
     
</TEXT>
</DOC>
