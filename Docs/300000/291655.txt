<DOC>
<DOCNO> 291655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/yazar/altan.html </URL>
<DATE> 2004/11/24/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Şark'ta ruh sağlığı ve "kişilik" kördüğümü... 
</HEADLINE>
<TEXT>


ÖNCE "Şark" kavramının bir tanımlamasıyla, ne tür kalabalıkları içerdiğinin teşhisini yapmaya çalışalım. 
"Şark", çeşitli koşullanmaların hipnozlarında kendilerine bir "kişilik" arayan mesleksiz yığınların bilimselliğin anahtarlarını taşıyan "kuşkuculuk" vantilatörlerini suçlayıp yok ettiği ve maddi - manevi en geçerli "artı"yı politikanın sağladığı, okyanus birikimlerinden yoksun coğrafi bir kesimdir. 

Milyonlarca yıldan bu yana, insanoğlunun gelip geçmiş her kuşağının yan bilincinde, bir gün öleceği ve silinip gideceği "tümörü" kıpırdayıp durmuştur. 
Ve bu tümöre bir teselli aranmakla, bir teselli yaratma serüvenleri oluşturmuştur insanlık tarihini... 

Ölüm tümörüne bir teselli aranma üstüne oturtulmuş "fetişist" dönemler, "çok tanrılı" dönemler, "tek tanrılı" dönemler yanında o dönemlerin kutsal görünümlü değnekçileri, yani insanlar üstünde egemenlik tahtına oturmuş politikacıları... 
Ölüm üstüne yaratılmış kutsal kitaplar, şiirler, yazılar, resimler, heykeller, müzikler... 
Sonra da okyanuslarla yüz yüze gelmenin uzantısında, eski dogmalarla tabulara karşı döndürülmeye başlayan "kuşku" vantilatörleri... 

Bir yandan da, insan enerjisinin kendi uğraş ve meslek dalında somuta dönüşmesi doğa verilerini kendi iradesi altına alarak yaşamı kolaylaştırma çabaları iletişim ve ulaşım alanlarında "zaman"ı daha verimli kullanma atılımları... Ekonomik bir rantabilite bilincinin genişlemesi... 

Şark ise, özellikle okyanuslarla yüzlerce yıl boğuşup durmanın tetiklediği değişimlerin dışında kalmış ve kendi meslek dalında bir "kişilik" kazanma yerine kişiliği, üretimden yoksun, boy boy çeşitli "payeler"de arama tutkusuna düğümlenmiştir... 
Bu boy boy çeşitli "payeler" yığınlara karşı, bir "ayrıcalık" özlemi taşır ve - bir anlamda - daha rahatlatıcı bir avuntu olur yan bilinçteki "ölüm" tümörüne karşı... 

Şark, "Ben kimim biliyor musun" çengeline takılı kalmıştır... Bu takıntı da, hem hamasetçi oligarşiyi, hem kestirmeden servet sahibi oluverme yozlaşmalarını sulamıştır. 
Dış merkezler, böylesi bir yozlaşma eğilimini özellikle hem bir silah pazarı, hem ucuza bir insan deposu olarak, enine boyuna bir güzel kullanmışlardır Galiçya'dan Kore'ye kadar... 
Ve içeride de bir hamaset afsunlanması almış yürümüş uydurma resmi tarihler düzenlenmiş ve bunlara karşı her türlü kuşku vantilatörleriyle projektörleri yok edilmiştir. 

Daha ilk kar yağışında 2 bine yakın köyün yolları kapandı... 
Bir de okullarda çocuklara ezberletilen, Ahmet Kutsi'nin şiirini anımsayalım... 

Orda bir köy var uzakta, 
O köy bizim köyümüzdür 
Gezmesek de, tozmasak da. 
O köy bizim köyümüzdür. 

Ve kimse soramamıştır 
- O köyde yaşayanlar kim, "biz" kimiz 

Hadi şaka yollu azıcık değiştirelim şiiri 

Orda bir köy var uzakta, 
O köy bizim köyümüzdür. 
Tüm erkekler her kuşakta 
Asker olmuş köyümüzdür. 
İlk kar yağışta uzakta 
Yolsuz kalan köyümüzdür. 

30 yaşından küçük 40 milyona yakın gencin yaşadığı Türkiye'de yeryüzünden gelip geçerken, sıradan yığınlara karşı bir "ayrıcalık" aranma epidemisi, ekonomik bir cendereyle de ilmiklenince psikopatolojinin devedikenleri yaygınlaşmada... 
Kapkaçlar, dal budak sarmış gizli suç örgütleri, kabadayılığa soyunmalar, maç cinayetleri... 

21. yüzyıl, "ulus - devlet" modeline sığınma demagojilerini aşan "yönetilen bireylerin" de, "yöneten"lere karşı, hak ve hukukunu koruyan bir saydamlaşma yüzyılı olacak... 
Fransız İhtilali'nden sonra ortaya çıkan "ulus - devlet" modeli, en çok silahçıların ekmeğiyle, Hazine'den geçinmeli bir makam sahipliğinde "ayrıcalık" arayanların ekmeğine yağ sürdü... Milyonlarca insan öldü, milyarlarca insan yoksul kaldı... 

Değişen enerji kaynakları ve üretim biçimleriyle saydamlık ve "çağ vatandaşlığı", Şark'ın da kapısını çalmada... 
Kestirmeden "ayrıcalık" aramanın tuzaklarına düşmeyenler, çok pırıltılı bir çağda yaşayacaklar enseyi karartmayın... 



</TEXT>
</DOC>
