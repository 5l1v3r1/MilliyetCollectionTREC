<DOC>
<DOCNO> 279817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sontur25.html </URL>
<DATE> 2004/10/13/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Metin Kaplan, tutuklandı 
</HEADLINE>
<TEXT>

     Almanya'dan sınırdışı edilen Metin Kaplan'ın gıyabi tutukluluğu, İstanbul 14. Ağır Ceza Mahkemesi'nce vicahiye çevrildi. 
     Kaplan, Beşiktaş'taki İstanbul Adliyesi'ne getirildikten sonra İstanbul 14. Ağır Ceza Mahkemesi'nin duruşma salonuna alındı. 
     Burada Kaplan'a, İstanbul, Erzurum ve Adana DGM'de açılan ve birleştirilen 13 ayrı davanın iddianameleri okundu. 
     
     AYAĞA KALKMADI 

     Duruşmadaki kimlik tespiti sırasında evli ve 3 çocuk babası olduğunu belirten Kaplan, eğitim durumunun sorulması üzerine ''üniversiteyi terk ettiğini'' söyledi. 
     Sabıkası olmadığını kaydeden Kaplan, ''Türkiye'de adresi bulunmadığı'' gerekçesiyle mahkemeye Almanya'daki adresini verdi. 
     Mahkeme Heyeti Başkanı Metin Çetinbaş, Kaplan hakkında kaldırılan İstanbul, Adana ve Erzurum DGM'de açılan toplam 13 ayrı davanın, kaldırılan İstanbul 6 No'lu DGM'de birleştirildiğini hatırlattı. 
     Birleştirme kararları okunurken ayakta duran Metin Kaplan'ın ardından oturması üzerine Başkan Çetinbaş, Kaplan'dan ayağa kalkmasını istedi. 
     ''Rahatsızım ayakta duramıyorum. Oturduğum yerde dinlerim'' diyen Kaplan, oturmayı sürdürdü. 
     Mahkeme Heyeti Başkanı Çetinbaş, Kaplan ve avukatı Tuna'ya verdiği iddianameleri okudu. 
     
     KAPLAN'A HAKLARI HATIRLATILDI 

     Çetinbaş'ın ''iddianameleri yeni aldığı için savunmasını hazırlaması amacıyla kendisine 7 gün süre verilebileceği ya da susma hakkını kullanabileceğini'' belirtmesi üzerine Kaplan, ''ifade vermeyeceğini, susma hakkını kullanacağını'' söyledi. 
     Araya giren Kaplan'ın avukatı Hüsnü Tuna, ''müvekkiliyle görüşemediği için savunma hazırlayamadıklarını'' ifade ederek, ''bu konuda süre verilmesini istediğini'' kaydetti. 
     Duruşmada, ara karar okunurken ayağa kalkması istenen Kaplan, oturmaya devam ederek ''ayağa kalkmayacağını'' bildirdi. 
     Başkan Çetinbaş'ın ''Kalkmayacak kadar rahatsız mısın '' şeklindeki sorusu üzerine Kaplan, ''ayağa kalkmak istemediğini'' söyledi. 
     Duruşmada uyulması gereken kuralları hatırlatan Başkan Çetinbaş, Kaplan'a ''kurallara uymadığında duruşmalardan uzaklaştırılacağını, daha sonraki duruşmalara alınmayacağını, savunma hakkından vazgeçmiş sayılacağını'' vurgulayarak, ''Bunların sonucuna hazır mısın '' dedi. 
     Kaplan'ın oturmaya devam etmesi üzerine de Çetinbaş, durumu sanığa atfen ''Mahkemede ayağa kalkmak istemiyorum'' şeklinde tutanağa geçirmek istedi. 
     Bu sırada araya giren avukat Tuna, ''sanığın davranışında bir maksat olmadığını'' savundu. 
     Bunun üzerine Heyet Başkanı Çetinbaş'ın ''ayağa kalkmamasının nedenini'' sorduğu Kaplan, ''Rahatsızım. 24 saattir uyumuyorum, hiç yemek yemedim. Başka bir maksadım yok'' dedi. Kaplan'ın bu sözleri, tutanağa geçirildi. 
     Daha sonra Metin Kaplan hakkındaki gıyabi tutuklama kararını vicahiye çeviren mahkeme heyeti, duruşmayı erteledi. 
     İşlemlerinin tamamlanmasının ardından polis aracıyla Beşiktaş'taki İstanbul Adliyesi'nden alınan Kaplan, Bayrampaşa Cezaevi'ne konuldu. 
     

     
</TEXT>
</DOC>
