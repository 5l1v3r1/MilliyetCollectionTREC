<DOC>
<DOCNO> 261354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sondun16.html </URL>
<DATE> 2004/08/07/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Rumların tehlikeli yürüyüşü... 
</HEADLINE>
<TEXT>

     Rumlar bu akşam ''Çözüm-Yeniden Birleşme-Barış'' eylemi adı altında Derinya bölgesinden Maraş'a doğru yürümeyi planlıyor. 
     ''Maraş yürüyüşü'' olarak da adlandırılan bu eylemin 19.30'da Derinya Ay Modestos meydanından hareketle başlayarak, Maraş barikatında son bulması planlanıyor. Maraş kültür merkezi dışında yapılacak mitingde de Maraş belediye başkanının bir konuşma yapması bekleniyor. 
     Rum kesiminin Maraş Belediye Meclisi aldığı son kararla, daha önce planladığının aksine, eylemde hem Rum milli marşının okunacağını, hem de eyleme Rum siyasilerin katılacağını açıkladı. Bu yılın Maraş etkinliğinde geçen yıllara oranla farklı bir program uygulanacak olması tepkilere yol açmış, bunun üzerine Meclis eylem programını değiştirmişti. 
     Önceki karara göre Rum siyasi liderler çağrılmayacak, milli marş okunmayacak ve Yunan bayrakları taşınmayacaktı. Rum Belediye Meclisi'nin son toplantısında ise etkinliğe katılmaları için gerek Rum kesimi lideri Tasos Papadopulos, gerekse diğer Rum siyasilere davet gönderilmesine oy çokluğuyla karar verildi. Toplantıda Rum ulusal marşının okunması da kararlaştırıldı. 
     
     TALAT "ENDİŞE YARATMAYACAK" 

     KKTC Başbakanı Mehmet Ali Talat, Rumların bugünkü Maraş yürüyüşünün Kıbrıs Türk halkını endişeye sevkedecek nitelikte olmadığını söyledi. 
     Talat, bugün bir kabulde soru üzerine yaptığı açıklamada, Derinya'da Rumların bugün yapacakları yürüyüşün Kıbrıs Türk halkını endişeye sevkedecek nitelikte olmadığını belirtti. 
     Kıbrıslı Rumların bugünlerde iki eylem yapacaklarını hatırlatarak, bunlardan birinin bugün yapılacağını ve kendilerine bunun ''barışçı'' bir eylem olduğunun daha önceden bildirildiğini kaydeden Talat, bu eylemi Gazimağusa'nın Rum belediyesinin düzenlediğini, Rum siyasilerin katılımının da olacağını hatırlattı. 
     Talat, Rumların 11 Ağustos'ta yapacakları sınır eyleminin de ''barışçı'' olacağını organizasyon komitesi tarafından kendilerine bugün aktarıldığını bildirdi. Bu eylemin AB'nin Kıbrıs Rum kesimi tarafındaki Lefkoşa Temsilciliği önünde yapılacağını ve gün boyu süreceğini söyleyen Talat, Annan planının kabul edilmesi halinde Maraş'ın Rumlara 11 Ağustos'ta bırakılacağını, eylemin bu nedenle bu tarihte yapıldığını kaydetti. 
     Başbakan Talat, şu ana kadar kendisine iletilen bilgilere göre Rumların sınır delme girişimlerinde bulunmayacaklarını belirtti. 
     Bu arada, KKTC'deki bazı örgütlerin de yürüyüşe tepki olarak aynı saatlerde ''Vatanına Sahip Çık'' eylemi için Gazimağusa'da toplanarak Maraş'a yürüyecekleri öğrenildi. 
     
</TEXT>
</DOC>
