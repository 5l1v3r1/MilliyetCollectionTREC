<DOC>
<DOCNO> 251613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sondun20.html </URL>
<DATE> 2004/06/29/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
KKTC'de hükümet kurulamadı... BDH 50 gün heba edildi 
</HEADLINE>
<TEXT>

     KKTC'de, Barış ve Demokrasi Hareketi BDH Genel Başkanı Mustafa Akıncı, ''Yeni hükümet kurma görüşmelerinde gelinen noktada halkın 24 Nisan'da ortaya koyduğu vizyona uygun bir protokol arzulayan BDH'nın taleplerinin gerçekleşmediğini'' söyledi. 
     BDH'nın bu akşam yapacağı toplantıda, görüşmelerdeki tıkanma konularını değerlendireceğini belirten Akıncı, taleplerinin karşılanmaması halinde erken seçim seçeneğinin gündeme gelebileceğini kaydetti. 
     Mustafa Akıncı, bugün bir kabulü sırasında gazetecilerin sorusu üzerine, 3'lü koalisyon hükümeti için yapılan görüşmelerde ulaşılan noktayı değerlendirdi. 
     Akıncı, ülkede gerekli adımları atabilecek bir hükümette yer almaya talip olduklarını belirtti. Konunun bir ''koltuk kavgası'' şeklinde lanse edilmesinden duyduğu rahatsızlığı dile getiren Akıncı, ''BDH bir yandan halkının 24 Nisan'da ortaya koyduğu vizyona uygun bir protokol isterken, bir yandan da bunu yaşama geçirebileceği, etkili olabileceği bir yetki paylaşımı istiyor'' diye konuştu. 
     Amaçlarının, Kıbrıs Türk halkının referandumda ortaya koyduğu iradenin gereğinin yapılması olduğunu belirten Akıncı, hükümet görüşmelerinde ''pürüz'' yarattığı söylenen demokratikleşme ve sivilleşmenin aslında halkın talebi olduğunu söyledi. Akıncı, ''Kıbrıs Türkü 9 bin sayfalık bir metne 'evet' derken, demokratikleşme ve sivilleşmeye de 'evet' dedi. AB normlarına, Kopenhag kriterlerine 'evet' dedi. Bütün bunlar demokratikleşmeyi ve sivilleşmeyi içeriyor'' dedi. 
     
     TÜRKİYE DEMOKRATİKLEŞMEYE YARDIMCI OLMALI 
     Kıbrıs Türk halkının referandumda ortaya koyduğu iradeyi somutlaştırmaya çalıştıklarını dile getiren Akıncı, bu adımların, içinde bulunulan süreçte atılmasının büyük önem taşıdığını söyledi. 
     Akıncı, ''Özellikle aralık ayında tarih alma beklentisi olan Türkiye'nin önümüzdeki 6 ay içinde demokratikleşme adımları atarken Kıbrıs Türk halkının demokratikleşmesine de yardımcı olması gerektiğini'' belirtti. Mustafa Akıncı, ''İşte 'bazı adımlar Kuzey Kıbrıs'ta atılamaz çünkü ateşkes koşulları var' deniyor. Güney Kıbrıs da ateşkes koşullarında yaşıyor. Orada olabiliyor. Türkiye'de olabiliyor. Avrupa ülkelerinde olabiliyor. Demek ki bizde de olmaması için bir neden yok'' diye konuştu. 
     Mustafa Akıncı, hükümetin ''hem var hem yok'' noktasında bulunmasının bir anomali yarattığını belirterek, azınlığa düşmüş bir hükümetin normal koşullarda istifasını sunması gerektiğini, ancak bunun olmadığını söyledi. Azınlığa düşmüş hükümetin konuya daha ciddi eğilmesi gerektiğini vurgulayan Akıncı, ''konunun ağırdan alınıp, yaklaşık 50 günün heba edildiğini'' söyledi. 
     
</TEXT>
</DOC>
