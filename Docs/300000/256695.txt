<DOC>
<DOCNO> 256695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/siyaset/siy09.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şartlı evete gelemeyiz' 
</HEADLINE>
<TEXT>



Başbakan Recep Tayyip Erdoğan, Türkiye'nin AB üyeliği konusunda "şartlı evet diyebiliriz" mesajı veren Almanya Başbakanı Gerhard Schröder'le aynı çizgide olduğunu açıklayan Fransa Cumhurbaşkanı Jacquas Chirac'a bugünkü görüşme öncesi, "Biz şartlı şeylere gelemeyiz. Yok böyle bir şey. Olmayan şeyleri bizden istemeye hakları yok" mesajını gönderdi. 
Fransa'ya giderken uçakta soruları yanıtlayan Erdoğan, Chirac'ın "Türkiye'nin üyeliğini desteklemiyorum" diye bir açıklama yapmadığını belirtti. Schröder'le Chirac'ın aynı çizgide olduğunu kaydeden Erdoğan, "Chirac bana 'Schröder nasıl davranıyorsa ben de öyle davranacağım' dedi. Chirac ayrıca, Fransız kamuoyununun yüzde 50 - 60 oranında Türkiye'nin AB'ye giriş sürecini desteklediğini de bizzat bana söyledi. Ben olumlu kanaatlerinin aynen devam ettiğini düşünüyorum" diye konuştu. Aralıktaki zirvede net bir 'evet' beklediklerini de vurgulayan Erdoğan, Schröder'in "Türkiye ile üyelik müzakerelerine başlanması durumunda AB liderlerinin şartlı evet diyebilecekleri" yönündeki açıklamasının hatırlatılması üzerine şunları söyledi "Şartlı tarih diye ifade edilen olay Aralık 2004'te sürecin başlamayacağıyla alakalı ifade tarzıdır. Kendileri bu işin olacağı yönündeki sözlerini vermişler.Türkiye'ye dayatma anlayışına 'evet' dememiz mümkün değil." 



</TEXT>
</DOC>
