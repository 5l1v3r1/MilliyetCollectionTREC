<DOC>
<DOCNO> 269302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/guncel/gun04.html </URL>
<DATE> 2004/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sularda sorun yok' 
</HEADLINE>
<TEXT>


İSTANBUL Milliyet 

Sağlık Bakanlığı, sağlıksız suların piyasaya sürüldüğü iddialarını reddederek, yaptıkları denetlemelerde yasal işlem uyguladıkları tesislerde sadece teknik eksiklik tespit ettiklerini, bunun dışında insan sağlığına zararlı üretim yapan hiçbir tesis bulunmadığını belirtti. 
Sağlık Bakanlığı Temel Sağlık Hizmetleri Genel Müdürlüğü tarafından yapılan açıklamada, mikroplu ve sağlıksız sulara izin verilmesinin mümkün olmadığı kaydedildi. Açıklamada şu ifadelere yer verildi 
"2004'te Bakanlığımızca yapılan denetimlerde tespit edilen eksiklikler, suların kimyasal ve bakteriyolojik niteliğiyle ilgili olmayıp, insan sağlığını tehdit eder mahiyette değildir. Denetimi yapılan ve eksiklikleri giderilmeyen tesislerle ilgili mevzuat hükümleri doğrultusunda, yasal işlem yapılması için valiliklere talimat verilmiştir." 


</TEXT>
</DOC>
