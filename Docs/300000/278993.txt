<DOC>
<DOCNO> 278993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/siyaset/siy04.html </URL>
<DATE> 2004/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlardan veto tehdidi 
</HEADLINE>
<TEXT>


YORGO KIRBAKİ, SEFA KARAHASAN Atina, Lefkoşa 


Kıbrıs Rum Yönetimi lideri Tasos Papadopulos, 17 Aralık'taki Kopenhag zirvesinde Türkiye'nin üyelik müzakerelerinin başlamasına yönelik veto tehdidinde bulundu. Papadopulos, "Türkiye'nin AB'ye ve dolayısıyla Kıbrıs'a karşı yükümlülüklerini yerine getirmesini bekliyoruz. Veto hakkımızı kullanmamamız için Türkiye'nin bize yardımcı olacağını ümit ediyoruz" dedi. Papadopulos, İlerleme Raporu'ndan sonra Rum Yönetimi'nin veto hakkından feragatta bulunduğunu zannedenlerin yanıldığını da vurgularken, vetoyu kullanıp kullanmayacaklarına aralıktaki zirvede karar vereceklerini söyledi. AKEL Genel Sekreteri Dimitris Hristofyas da, vetonun Rum Kesimi'nin hakkı olduğunu savunarak, "Kıbrıs Cumhuriyeti'nin tanınması konusu acilen ortaya konulmalı" diye konuştu. 



</TEXT>
</DOC>
