<DOC>
<DOCNO> 283697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun26.html </URL>
<DATE> 2004/10/27/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Çin'de yeniden SARS alarmı 
</HEADLINE>
<TEXT>

     Çin'de kışın gelmesiyle birlikte akut solunum yetmezliği sendromu SARS virüsünün tekrar ortaya çıkabileceği uyarısı yapılarak, hastane ve kliniklerden alarm durumunda olmaları istendi. 
     Çin Sağlık Bakanlığı'nın yayımladığı genelgede, SARS virüsünün tanınması ve yapılacak tedavi konusunda uyarılar yer aldı. 
     Sağlık personelinin olası vakalara karşı önceden hazırlıklı olması gerektiği kaydedilen genelgede, büyük hastanelerden özel bir bölüm oluşturmaları ve deneyimli personeli tahsis etmeleri istendi. 
     Dünya Sağlık Örgütü tarafından geçen ay yapılan açıklamada, SARS'ın kış aylarında tekrar ortaya çıkabileceği ifade edilerek, Çin'de bu hastalığın tamamen ortadan kalktığının kesinleşmediğine dikkat çekildi. 
     Özellikle Asya ülkelerini olumsuz etkileyen SARS salgını, 2 yıl önce başta Çin ve Hong Kong olmak üzere dünyada 8 binden fazla insanı etkilemiş, 800 kadar insanın ölümüne yol açmıştı. 
     
</TEXT>
</DOC>
