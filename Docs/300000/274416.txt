<DOC>
<DOCNO> 274416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/guncel/gun04.html </URL>
<DATE> 2004/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacca 'yasadışı' tur 
</HEADLINE>
<TEXT>


Hac talebi 100 bini aşınca, bazı acenteler "tehlikeli turlar" düzenlemeye başladı. Açıkta kalan adaylar, bu turlarda "Aylık vizeyle umreye giderek 3 ay saklanıp hac dönemini bekleyecekler" 

Şükran Pakkan 

Diyanet İşleri Başkanlığı son yılların en büyük hac talebiyle karşılaştıklarını açıkladı. 100 bini aşkın hacı adayı açıkta kaldı. Ancak hacı kotası bazı acenteler tarafından delinecek. Tehlikeli formül şu "Bir aylık vizeyle umreye git, 3 ay saklan, hac dönemini bekle..." Diyanet İşleri Başkanlığı, kendilerine bu tür duyumların geldiğini doğruladı. 
Suudi Arabistan'a bu yöntemle hacı adayı taşıyan bir emekli imam ve iki acenteyle ayrı ayrı görüştük. Ve 1500'er dolar karşılığında 'anlaştık'. 
Bu yıl hac ziyaret dönemi 15 Aralık - 24 Şubat arasında gerçekleşecek. Ramazan ayı boyunca sürecek umre ziyareti ise Şeker Bayramı'nda 14 - 16 Kasım sona eriyor. İşte Arap meslektaşlarıyla ortaklaşa çalışan uyanık acentelerin formülü de bundan sonra devreye giriyor. 
Buna göre '3 aylık umre' adı altında bin 1500 - 4000 dolar arası fiyatlarla satılar turlar aracılığıyla ilk durağınız yıldızlı oteller oluyor. Bir aylık umre vizesi bitiminde ise Suudi güvenlik güçlerinin fark etmeyeceği, şehir dışındaki binalara götürülen hacı adayları, hac dönemine kadar saklanıyor. 

"Zor olur, o kadar " 
Ankara'da faaliyet gösteren Zeynel Turizm'in yetkilisi Mustafa Benek, hacıları belirleyen kuradan çıkmanın önemli olmadığını, 1600 dolar karşılığında hacı olabileceğimizi söyledi. Umre bitiminde oteli terk etmemiz gerektiğini, Mekke dışında saklanacağımızı anlatan Benek, "Kafilemizle birlikte 13 Ekim'de yola çıkarsınız. Sadece saklanırken, zor olur" dedi. 
Adana'daki Şanlı Tur'un yetkilisi Mustafa Dağ ise, 1500 dolar karşılığında yüzlerce kişiyi Ramazan umresi vizesiyle, 3 ay saklayarak, hacı yapacağını anlattı. Dağ, "Bu yıl 200 kişi gönderiyoruz. Tevekkül Allah'tan diyeceksiniz, sorun çıkmayacak. Her yıl götürüyoruz. Klimalı, ocaklı binalarda kalacaksınız" dedi. 
Osmaniye'ye bağlı Düziçi beldesinde yaşayan emekli imam Ali Kistik'te 3 aylık umre ziyareti organizatörlerinden. Kistik, yerel Sabır gazetesine 3 aylık umre ilanı da vermiş. Kistik, Ramazan umresi ile haccı birleştirdiğini anlatıyor. Kistik, "Ben sizinle geleceğim, sizi güvendiğim kişilerin yanına bırakacağım, ancak ben Şeker Bayramı'nda döneceğim. Korkmayın. Kavga edip dikkat çekmezsiniz, sorun çıkmaz" dedi. 

Yakalanırlarsa çok kötü olur 

TÜRSAB, konuyla ilgili bir araştırma başlattı ve önlem amacıyla bazı gazetelere ilan vermeye başladı. TÜRSAB Yönetim Kurulu Üyesi Mustafa Kutoğlu, "Yakalanırlarsa, yaşlı, hasta bakmadan, ellerine ve ayaklarına zincir bağlayıp, sınır kapılarında günlerce bekletip, sonra Türkiye'ye gönderecekler. Bu yıl kaçak girişimler konusunda ciddi tedbirler alındı. 3 aylık umre demek başlı başına yasadışı. Yaptığımız araştırmada, 30 kişi ve 5 acentenin bu işi yaptığını öğrendik" diye konuştu. 


</TEXT>
</DOC>
