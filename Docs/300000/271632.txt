<DOC>
<DOCNO> 271632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sondun21.html </URL>
<DATE> 2004/09/14/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
AB ülkelerinde Müslümanlara karşı düşmanlık çok yaygın 
</HEADLINE>
<TEXT>

     Avrupa Birliği AB ülkelerinde Müslümanlara karşı düşmanlığın çok yaygın olduğu bildirildi. 
     Uluslararası Helsinki İnsan Hakları Federasyonu, Müslümanların sözlü ve fiziki saldırılara maruz kaldığını, bunun yanı sıra istihdam ve barınma alanlarında ayrımcılığa uğradığını belirtti. 
     Federasyonun 37 sayfalık raporunda, Müslümanlara karşı olumsuz davranışların 11 Eylül saldırılarıyla Madrid'deki tren saldırısından sonra arttığı bildirildi. 
     Raporda, düşmanlığın Müslümanlara karşı hoşnutsuzluğun ötesine geçerek, sokaklarda aşağılama ve kara çalmadan, vandalizme ve ciddi fiziksel şiddete vardığı kaydedildi. 
     Almanya ve İngiltere'de, terörizmle alakası olmayan Müslümanların, hakları ihlal edilecek şekilde polisin arama ve gözaltılarına hedef oldukları da raporda belirtildi. 
     Raporda, İtalya ve Danimarka'da ise politikacıların, açıkça Müslümanları tehdit olarak gösterdikleri, Fransa ve Belçika'daki Müslümanların, kızlarının okulda türban takmalarının yasaklanması yönündeki kararlarla karşı karşıya kaldıkları ifade edildi. 
     Federasyonun icra direktörü Aaron Rhodes, butün bu durumlarda ılımlı ve barışçıl Müslümanların, azınlıkta kalan aşırılık yanlısı Müslümanların tavır ve görüşlerinin kurbanı olduklarını söyledi. 

     
</TEXT>
</DOC>
