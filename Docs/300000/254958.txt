<DOC>
<DOCNO> 254958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/guncel/gun15.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski ANAP'lı ret oyu verecek 
</HEADLINE>
<TEXT>


ANKARA Mİlliyet 

Eski Enerji ve Tabii Kaynaklar Bakanı Zeki Çakan, görevi kötüye kullanma ve ihaleye fesat karıştırma iddialarıyla selefi Cumhur Ersümer'le birlikte haklarında hazırlanan soruşturma komisyonu raporlarının TBMM'de ayrı ayrı oylanmasını istedi. ANAP kökenli AKP Muğla Milletvekili Hasan Özyer de, eski genel başkanı Mesut Yılmaz hakkındaki oylamada ret oyu vereceğini söyledi. Yılmaz, Çakan, Ersümer ve Güneş Taner hakkındaki soruşturma komisyonu raporları, bugün TBMM Genel Kurulu'nda oylanacak. TBMM Başkanlığı'na başvuran Çakan da, Ersümer'le farklı dönemlerde bakanlık yaptıklarını belirterek, hakkındaki raporların Ersümer'le birlikte oylanmasının suçların şahsiliği ilkesine aykırı olacağını savundu. 


</TEXT>
</DOC>
