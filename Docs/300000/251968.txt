<DOC>
<DOCNO> 251968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonspo26.html </URL>
<DATE> 2004/06/30/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Fenerbahçe'ye anlamlı davet... 
</HEADLINE>
<TEXT>

     Başbakan Recep Tayyip Erdoğan'ın da aralarında bulunduğu Fenerbahçe taraftarı bir grup milletvekili, Fenerbahçe Futbol Takımı'nı, Atatürk'ün Yalova'ya gelişinin 75. yıldönümü olan 19 Ağustos'ta Yalovaspor ile Yalova'da özel bir maç yapmaya çağırdı. 
     Başbakan Erdoğan ve Fenerbahçe taraftarı 17 milletvekilinin imzasını taşıyan, Fenerbahçe Kulübü'ne gönderildiği öğrenilen yazıda, Atatürk'ün 19 Ağustos 1929 tarihinde Yalova'ya ilk kez geldiği ve uzun yıllardır bu tarihin özel etkinliklerle kutlandığı hatırlatıldı. 
     Yalova Valiliği, Yalova Belediyesi ve Yalova milletvekillerinin girişimleriyle geçen yıl yapılan etkinliklere TBMM üyelerinin Yalova'ya davet edildikleri kaydedilen yazıda, şu görüşlere yer verildi 
     ''Başta Meclis başkanımız sayın Bülent Arınç olmak üzere çok sayıda TBMM üyesi bu davete icabet ederek, 19 Ağustos 2003 tarihinde Yalova'da bulunmuşlardır. Bu yıl Atatürk'ün Yalova'ya gelişinin 75. yılı olması nedeniyle TBMM üyelerine bu davet yenilenmektedir. 
     Bizler aşağıda imzası bulunan ve Fenerbahçe taraftarı olan milletvekilleri olarak, Atatürk'ün 'benim kentim' dediği Yalova'nın, bizlerin de o gün orada olacağı bu özel gününde, şampiyon takımımızın Yalovaspor ile bir gösteri maçı yapmasının anlamlı olacağını düşünmekteyiz. Kulübümüzün, bizlerin bu isteği karşısında duyarlı olacağına ve bu karşılaşmayı organize edeceğine olan inancımızı bildirir, saygılar sunarız.'' 
     
</TEXT>
</DOC>
