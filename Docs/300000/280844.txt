<DOC>
<DOCNO> 280844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonyas22.html </URL>
<DATE> 2005/03/15/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
'Horoz dövüşü' Belçika'yı birbirine kattı 
</HEADLINE>
<TEXT>

     Belçika'nın Louvain Ceza Mahkemesi, ''horoz dövüşü'' yaptıran 14 kişiyi para cezalarına çarptırdı. 
     Mahkeme hakiminin, bu kararı ''yasalara uymak için'', ''mecburiyetten'' verdiğini ifade etmesi tartışmalara yol açtı. 
     Ülkenin Flaman bölgesinde horoz dövüşü yaptırıp bahis üzerinden kumar oynarken yakalanan kişilere ilişkin ''gerekçeli kararını'' bugün açıklayan hakim Willy Gillet, ''yüzyıllardır kamuoyunu eğlendiren horoz dövüşlerinin Belçika'da neden yasaklandığının sorgulanması gerektiğini'' savundu. 
     Hakim, Belçika kanunlarında ''vicdani olarak kabul edilemez bir suç'' olarak nitelendirilen horoz dövüşünün Fransa gibi ''medeni'' bir ülkede yasalarla engellenmediğine dikkat çekerek, Fransızların ''vicdansız sayılamayacaklarını'' kararına not etti. 
     Kararında, horoz dövüşünün, ''Belçika kamuoyunun büyük bir kesimi tarafından sevilen bir oyun'' olduğunu düşündüğünü belirten hakim, sanıklara ''yasal mecburiyetten'' 250 ila 500 avro arasında para cezaları verdi. 
     Hakim Gillet'in ''gerekçeli kararı'', hayvanları koruma derneklerinin olumsuz tepkilerine hedef oluyor. 
     
</TEXT>
</DOC>
