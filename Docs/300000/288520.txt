<DOC>
<DOCNO> 288520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/yazar/asik.html </URL>
<DATE> 2004/11/13/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Gökkafes sıkıştı 
</HEADLINE>
<TEXT>


Çevre örgütleri, dün İstanbul'da Gökkafes'in önünde uygar bir gösteri yaptılar, yasaların gereğinin yerine getirilmesini istediler... 
Mimarlar Odası yöneticilerinden Mücella Yapıcı, bize yeni bir aşamayı haber verdi 
- Şerh tapuya yeniden işlendi... 
Sözü biraz açarsak... O arazi üzerine "inşaat yapılamayacağına" ilişkin yüz yıllık tapu şerhi Gökkafes'in sahiplerince sildirilmişti. Mahkemeler ve Yargıtay bunun usulsüz olduğuna karar verdi. Ve Gökkafes'in üzerinde bulunduğu arazinin tapusuna yeniden "Bu araziye inşaat yapılamaz" kaydı işlendi. Bundan sonra ne olacak Mücella Yapıcı anlatıyor 
- Bu aşamada artık Hazine, İTÜ veya Beyoğlu Belediyesi "Kal" davası, yani binanın ortadan kaldırılması davası açabilir. Bizim açtığımız bir ruhsat iptali de var. Gökkafes'in yıkım aşamasına yaklaşılmaktadır. 

CHP, Mustafa Sarıgül'ü de partiden ihraç ediyormuş. 
Bu sene ihracatta rekor kırdılar... 
Haldun Ertem 

Aslantepe yolcusu Galatasaray Başkanı Özhan Canaydın, yeni tesislerin yer alacağı "Seyrantepe" nin adının, "Aslantepe" olarak değiştirilmesi için İstanbul Valiliği'ne başvurduklarını açıkladı. Seyrantepe'de firması bulunan bir okurumuz soruyor 
- Bu konuda bizlerin de bir diyeceği olabilir mi Bizim gibi yüzlerce firmanın bulunduğu böyle bir semtin adının değiştirilmesiyle resmi dairelerde, bankalarda, müşterilerimizde, faturalarımızda, irsaliyelerimizde, kartvizitlerimizde yer alan adreslerin değiştirilmesi için ne kadar uğraşacağımız ve masraf edeceğimiz hiç düşünüldü mü 
Evet Sayın Canaydın, soru size... 

Dışişleri'ne not Haber Finlandiya'nın en çok satan "İltalehti" gazetesinden... Türkiye'nin Helsinki Büyükelçiliği'nde görevli bir "danışman" evinin taşıma ücreti olan 2500 euroyu taşıma şirketine ödememiş. Taşıma şirketi dava açmış, kazanmış, danışman parayı yine ödememiş. Finlandiya'daki işadamlarımızdan Reşit Bebek, gazetenin kupürüne ilişik notunda şöyle diyor 
- Parayı büyükelçilik izin versin biz ödeyelim, ülkemizin adı 2500 euroyu dolandırdılar diye gazetelere geçmesin... 

Uruguay Güney Amerika'da ilginç gelişmeler oluyor... 31 Ekim'de yapılan Uruguay Devlet Başkanlığı'na tarihte ilk kez bir solcu aday, Sosyalist Parti üyesi Tabare Vazguez seçildi. Tupamaros'un eski yöneticileri dahil, sosyalist, komünist, sosyal demokrat, Hıristiyan demokratlar Vazguez'i destekledi. Aynı gün Venezuella'da yapılan seçimlerde de ABD'nin yıkmak için uğraştığı Hugo Chavez'in partisi başarı sağladı. Sonuçta Brezilya, Arjantin, Venezüella, Şili ve Uruguay bugün solcu başkanların yönetiminde. Arka bahçede Amerika'nın hiç sevmediği sol yeniden yeşeriyor. 

Sarıgül CHP'li Şişli Belediye Başkanı Mustafa Sarıgül, ihraç istemiyle Disiplin Kurulu'na sevk edildi. Sebep, hakkındaki rüşvet iddiaları. 
Baykal liderliğindeki CHP 1993 yılında İstanbul'da SHP'nin yolsuzluktan ihraç ettiği Beyoğlu dahil ilçe başkanlarını partiye alıp onlardan para desteği sağlamıştı. Ayrıca bugüne dek yolsuzluktan kim ihraç edildi 
Sarıgül'ün suçu Baykal'a rakip olmak. 
Peki Sarıgül'ün siyasi yetenekleri lider olmaya yeterli mi Tartışılır. İşte bu yüzden Baykal'ın, Sarıgül'ün rekabetinden çekinmesi çok tuhaf görünüyor... Ve büyük zaaf... 

GOP sempozyumu Hafta içinde İstanbul'da 3 gün süren zengin ve görkemli bir sempozyum vardı GOP Sempozyumu... 
İstanbul Kültür ve Sanat Vakfı tarafından düzenlenmişti. 
Büyük Ortadoğu Projesi BOP , Kuzey Afrika ülkeleri eklenerek genişletildi, adı GOP oldu.. Yani Genişletilmiş Ortadoğu ve Kuzey Afrika Projesi... 
Amerika'nın eseri olan proje Marakeş'ten Fas Bangladeş'e 22 ülkeyi kapsıyor. 
Nedir Amerika'nın bu ilgisi bölgeye 
Sempozyumun açış konuşmasını yapan Vakıf Başkanı Şakir Eczacıbaşı'nın verdiği rakamlar ilginin sebebini de açıklıyor 
- Amerika'nın petrolü 10 - 15 yıl içinde tükenecektir... 22 ülkenin yayıldığı bölge, dünya petrol kaynaklarının yüzde 70'ine sahiptir... 
Amerika, önce Afganistan'a inip peşinden Irak'ı işgal ederek 2 amaca ilerliyor... Bir yandan Rusya ve Çin'i kuşatırken, bir yandan da dünya enerji kaynaklarını denetime alıyor. 
ABD, proje ile bölgeye refah ve demokrasi getireceğinden dem vuruyor. 
Ne var ki, ABD'nin demokrasi adı altında Irak'a götürdüklerine bakınca, gelecek hiç de umut vermiyor. Üstelik demokrasi geleneği olmayan ülkelere dışarıdan demokrasi götürülür mü 
Prof. Emre Kongar, sempozyumda yaptığı konuşmada "İlan edilen amaçlar ne denli yüce olursa olsun ABD'nin götüreceği şey siyasi ve askeri egemenliktir" diyerek durumu özetledi. ABD, bu arada neden Türkiye dahil bölge ülkelerine "ılımlı islam" modeli öneriyor... Neden Fuller, Henze, Huntington gibi akıl hocaları ikide bir Atatürk'ü demode ilan edip İslamcılık pompalıyor Prof. Emre Kongar onu da izah etti 
- Çünkü ABD, sömürgeleştireceği bölgelerde sömürgeciliğe karşı çıkacak Mustafa Kemal tipi liderler istememektedir... 
Türkiye'nin başında ABD'ye çok bağlı bir hükümet var. ABD bu hükümet eliyle Türkiye'yi bölgede zor görevlere itebilir, Prof. Alpaslan Işıklı'nın dediği gibi bu proje Türkiye'yi komşularıyla karşı karşıya getirebilir. GOP'a dikkat... 

Sahte gözyaşları Filistin'in efsane lideri Yaser Arafat'ın dünkü cenaze töreninde milyonlar gözyaşı döktü. Kimi bölge liderlerinin gözyaşı ise sahteydi. Neden mi Çünkü Filistin ve Arafat'tan yana görünen bu ikiyüzlü takım bir yandan da ABD'yi destekleyerek dolaylı yoldan Filistin'in vurulmasına omuz veriyor... 



</TEXT>
</DOC>
