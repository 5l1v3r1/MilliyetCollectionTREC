<DOC>
<DOCNO> 256383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/guncel/agun.html </URL>
<DATE> 2004/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahtecilik çeteleri 'temsilcilik' açtı .. 
</HEADLINE>
<TEXT>


Pasaporttan diplomaya her belgenin sahtesini yapan çeteler, artık büro açıyor. 'İstek formu'nu dolduran 'müşteri'nin istediği belge birkaç saatte hazırlanıyor... 

Elvan Ezber İstanbul 

Organize suç örgütü lideri Alaattin Çakıcı'nın sık sık kullanması nedeniyle gündeme gelen sahte pasaport ve kimlik gibi belgeler, organize suç örgütlerince hazırlanıyor. Sürücü belgesi, diploma, basın kartı, hatta mahkeme kararı gibi belgeler yapan çeteleri çeşitli il ve ilçelerde temsilcileri bulunuyor. Sahte belge isteyen kişi, çete liderini ve hazırlayanları hiç görmüyor. İsteyene yüklü ücretini ödedikten sonra bu belgeler birkaç saatte hazırlanıyor. 

Çalıntı otoyla başladı 
Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı'nın "2003 Raporu"nda belge sahteciliği suçuna da yer veriliyor. Rapora göre, belge sahteciliği suçu, profesyonel suç gruplarınca örgütlü olarak işleniyor. Polis yetkililerinin verdiği bilgiye göre de belge sahteciliği, hırsızlar tarafından çalıntı otolara ruhsat düzenleyerek başladı. Daha sonra belge sahteciliği suç örgütlerinin gözdesi oldu, gelişti, çeşitlendi ve istenen her türlü evrakın sahtesi yapılmaya başlandı. 

150-500 milyon lira arasında 
Sahte belgeler için ödenen ücret 150-500 milyon lira arasında değişiyor. Ancak çok özel ve acil durumlar için tarifede değişiklik olabiliyor. 
Sahte evrak şebekeleri temsilcilik sistemiyle çalışıyor. Her ilçede kurdukları bürolarda sorumlu olarak bir ya da iki kişi bulunuyor. Müşteriler, bürolarda bulunan istek formunu doldurup bir fotoğraf veriyor. İstekler, sorumlular aracılığıyla merkeze ulaştırılıp işlemler bir gün içinde gerçekleştiriliyor. Müşteri hiçbir zaman şebekenin başındaki kişiyi ve belgeyi yapanları göremiyor. Sahte evrakçıları tercih edenlerin başında polis tarafından arananlar geliyor. 

Sahtecilik yöntemleri 

Emniyetin raporuna göre, belge sahteciliğinin belirlenen yöntemleri şöyle 
SİLME Resmi evrak üzerinde bulunması istenmeyen yazı ve rakamların mekanik silme lastik, silgi, jilet ve çakı ucuyla ya da kimyasal sıvılar kullanılarak silinip yerine amaca uygun bilginin yazılması.KARALAMA Resmi evrakta yer alınması istenmeyen bilginin okunamayacak derecede mürekkepli kalem veya değişik yöntemlerle karalanması.SÜRŞARJ Belge üzerinde bulunan harf ve rakamların başka harf ve rakamlara çevrilmesi işlemi. 

'Profesör'ün şebekesi çökertildi 

İstanbul polisi tarafından bugüne kadar çökertilen sahtecilik şebekelerinin en büyüklerinin başında Ahmet Tarık Çakıcı'nın şebekesi geliyor. "Profesör" lakabıyla tanınan ve kendisini suç leminin büyük bir değeri olarak tanımlayan Çakıcı bir yıl önce yakalanmıştı. Şişli'de bir "merkez bürosu" bulunan Çakıcı, müşterileriyle bağlantıyı 63 adamı aracılığıyla kuruyordu. 


</TEXT>
</DOC>
