<DOC>
<DOCNO> 261640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/dunya/axdun01.html </URL>
<DATE> 2004/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Su altından vuracaklardı 
</HEADLINE>
<TEXT>


DIŞ HABERLER SERVİSİ 


El Kaide terör örgütünün ABD'de başkanlık seçimleri öncesinde, New York limanınını bomba yüklü hız botları ve intihar dalgıçlarıyla vurmayı planladığı bildirildi. Time dergisi son sayısında, örgütün ABD'ye yönelik yeni saldırı planlarına ilişkin ele geçirilen istihbarat bilgilerine yer verdi. 
Dergi, ülkede son dönemde terör alarmı seviyesinin yeniden yükseltilmesine yol açan bilgilerin, Pakistan'da geçtiğimiz ay El Kaide militanlarına yönelik gerçekleştirilen operasyonlarda ele geçirildiğini belirtti. Adı açıklanmayan bir güvenlik yetklilisi, Time'a verdiği demeçte, saldırı planlarının, 2000 - 2001 yılları arasında Usame Bin Ladin'in emriyle hazırlandığını ve hala güncelliğini koruduğunu söyledi. Yetkili, militanlarla birlikte ele geçirilen 3 dizüstü bilgisayar ile 51 diskette, New York limanının sualtından ve üstünden vurulmasıa yönelik saldırı planları yeraldığını kaydetti. Yetkili disketlerde ayrıca, Newark kentindeki Prudential şirketinin binasına ait fotoğraflar bulunduğunu belirtti. Binanın yeraltındaki garajına konulacak bomba yüklü bir limuzinle havaya uçurulmasının planlandığı tahmin ediliyor. 


</TEXT>
</DOC>
