<DOC>
<DOCNO> 285972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/yazar/heper.html </URL>
<DATE> 2004/11/04/ </DATE>
<TIME>  </TIME>
<AUTHOR> Doğan HEPER  </AUTHOR>
<HEADLINE>
Benim yolsuzluğum meşrudur 
</HEADLINE>
<TEXT>


AB, Türkiye, Türk yöneticiler ve Türk insanı için bir çekidüzen miladı da olmalı. 
Haksızlıkları, etik dışı olayları sık yaşadığımız ve kanıksadığımız için bu ihtiyacı göremiyoruz. 
Öyle bir ortam doğdu ki, örneğin, yolsuzluğa, hortuma kızıyoruz ama çengel atıp enerji hattından elektrik çalabiliyoruz. 
Saati bozup elektriği bedava kullanabiliyoruz. 
İstanbul'da ancak 90 puanla girilebilen anadolu liselerine 30 puanla girmenin yolunu bulanlar da var. 
Düşük puanla önce İstanbul dışında bir anadolu lisesine kayıt yaptırılıyor. Sonra 90 puanlık İstanbul'daki liseye geçiş yapılıyor. 
Bu yola başvuran eski bakan, milletvekili çocukları bile var. 
1500 kontenjanı olan anadolu liselerine bu yolla 750 öğrenci daha giriyor. 

Bir turizmci anlatıyor. "En iyi turizm tesisi yeşili koruyandır. Ama bizde bir bakıyorsunuz 500 yataklı tesis müsaadeli yere bir plan değişikliğiyle 2 bin yataklı tesis kondurulmuş. Yeşil de, çevre de bitmiş..." 

GEÇEN hafta Pendik'te savaş vardı. Gecekondu sahipleri ile emniyet güçlerinin savaşı. Barikatlar, taşlar, molotof kokteylleri, gaz bombaları kullanılan bir çatışma... 
Çok bina yıkılacaktı ama 14'ü yıkılınca direnişçiler kazandı, yıkım durdu. Belediye pes etti. 
Yıkım kararı haksızsa niye vatandaşla emniyet karşı karşıya getirildi. Yıkımda haklılık varsa niye devam edilmedi 
Üstelik bu gecekondular yapılırken yönetimin, belediyenin aklı neredeydi Niye yol götürüldü, su, elektrik verildi 

BENZER yolsuzluklar İstanbul'un her yanında var. 
Armutlu herhangi bir Anadolu kasabasından büyük ve kalabalık. 
Şimdi gecekondu sakinlerine "Burayı terk edin" deniliyor. 
Bu koca kaçak şehir yapılırken devlet yok muydu 
Varsa, oy için mi göz yumuldu, başka çıkarlar mı söz konusuydu 
Bir kısım vatandaş haksızlığa, yolsuzluğa alışmış, peki ya idare .. 

SALI günü Milliyet'in 1. sayfasında "Devletten satılık villa"yı gördünüz. TMSF Erol Aksoy'un Boğaz manzaralı saray yavrusu villasını satıyor. Ama villanın bir kusuru var Ruhsatsız. Bu dağ gibi villa bir gecede gökten inmedi ya. Yapanlar hukuk tanımıyor kabul, ama yetkililer inşaat süresince uykuda mıydı 

ŞU örnekler bile yolsuzluğun ayağa düştüğünü gösteriyor. Hem vatandaş hem de bazı yöneticiler bakımından etik dışı yaşam, hukuk tanımamak alışkanlık haline getirildi. Tabii oldu... 
Ve belki de bu nedenle Türkiye yolsuzluktan uzak, temiz ülkeler sıralamasında 77. sırada yer alıyor. 
Baştaki dileğimizi tekrarlayalım. 17 Aralık, Türkiye'de küçük, büyük, her çeşit yolsuzluğa karşı da bir çekidüzen miladı olsun. 

MİLLET - VEKİLİ... Bir yanda geniş halk kitlelerinin geçim mücadelesi... Çalışana yüzde 10 zam. Öte yanda milletvekillerinin 6 milyar liralık maaşlarını 10 milyara çıkartma gayretleri. 
Milletin vekili de milletine benzemeli. Çalışana zam yüzde 10 ise vekiline yüzde 66 olmamalı. 
Milletvekili zenginleşmek istiyorsa siyasetin dışında başka meslekler olduğunu da unutmamalı. 

BUSH Kazandı, iyi oldu 
Bush kazandı Türkiye için iyi oldu. 
Bush Türkiye'yi tanıyor. Türkiye de Bush'u. Arada iyi bir diyalog var. Bush yönetimindeki ABD'nin Türkiye'den ne istediği bellidir, bizim de Washington'dan ne beklediğimiz. Üstelik AKP ile, muhafazak r politika yürüten ABD'li Cumhuriyetçiler arasında doku uyumu da var. 
Pratikte de sorunlar çıkınca Bush genellikle Ankara'yı destekleyen bir tutum içinde oldu. Antipatik olma pahasına AB üyeliği konusunda hep Ankara'nın arkasında bulundu. IMF, Washington'dan olumlu işaret almasa Türkiye'ye kesenin ağzını bu kadar açmayabilirdi. 
Kerry'nin serçe mi, şahin mi olduğu pek belli değil. Kerry Ankara için de meçhul. Demokrat adayın Türkiye'ye olumlu bir işareti olmadı. Aksine Ankara'ya sempatik bakmadığı anlaşıldı. Başkan olursa "Türkiye'ye Ermeni soykırımını kabul ettireceğini" söylemesi yalnızca Ermeni oylarına yönelik sayılamazdı. 
ABD'de özellikle dış konularda ve savunmada devlet politikası olduğu kabul edilir. Başkan değişse de bunların ana hatları kısa sürede değişmez. Ama yine de Ankara'nın lehine olan 4 yıl daha bildiği, tanıdığı kişiyle ilişkileri yürütmektir. 

ALEVİLİK Ortak görüş ihtiyacı 
"Alevi Müslüman değil mi " dedik, e - mail yağdı... 
Gelen mektuplardan anladık ki Alevilik konusunda Alevi kardeşlerimizde ortak bir görüş yok. 
Oysa bizim amacımız birliği, beraberliği savunmaktı. 
Bu nedenle de yazımızı bilimsel bir kaynağa, Prof. Dr. Mehmet Eröz'ün "Türkiye'de Alevilik ve Bektaşilik" eserine de dayandırmış ve bunu da belirtmiştik. 
Biz "Alevi vatandaşlarımızın Müslümanlığı tartışılmayacak kadar açıktır" dedik, ona da karşı çıkan Aleviler oldu. 
Açıkça görülen şu, Alevi önderleri bir araya gelmeli. Alevilikle ilgili akla gelen gelmeyen her şeyi tartışmalı ve uzlaştıkları ilkeleri ilan etmeli. Yoksa, anlaşılıyor ki iyi niyetli yazılara teşekkür edenler kadar, karşı çıkanların varlığından doğan kargaşa bitmeyecek. 



</TEXT>
</DOC>
