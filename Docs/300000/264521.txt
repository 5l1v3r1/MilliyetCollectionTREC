<DOC>
<DOCNO> 264521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sontur49.html </URL>
<DATE> 2004/08/18/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Kazaya giden ambulans, kaza yaptı... 2 kişi yaralandı 
</HEADLINE>
<TEXT>

     Bursa'nın merkez Yıldırım İlçesi'nde bir trafik kazasında yaralananlara müdahale için gönderilen ambulans, kaza yaptı. 
     AA muhabirinin aldığı bilgiye göre, Mithat Esen'in kullandığı 16 RC 777 plakalı otomobil, Ankara karayolu Otosansit Kavşağı'nda Oğuz Yılmaz'ın kullandığı 34 BM 3658 plakalı otomobille çarpıştı. 
     Her iki otomobil sürücüsünün de araçlarında sıkıştığı kazanın ardından, yaralılara müdahale edilmesi için çevredeki vatandaşlar tarafından olay yerine ambulans çağırıldı. 
     Gürsu İlçesi'nden hareket eden İlhan Kavaklı'nın kullandığı İl Sağlık Müdürlüğü'ne bağlı ''112 Acil Servis'' ambulansı, kaza yerine 400 metre kala orta refüje çarparak devrildi. 
     Kazada, sürücü Kavaklı ile birlikte ambulansta bulunan sağlık görevlisi Ahmet Toygar yaralandı. 
     Yaralılar, kaza yerine gelen başka bir ambulansla kaldırıldıkları Bursa Devlet Hastanesi'nde tedavi altına alındı. 
     
</TEXT>
</DOC>
