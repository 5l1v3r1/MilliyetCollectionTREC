<DOC>
<DOCNO> 289870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonspo08.html </URL>
<DATE> 2004/11/18/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Beşiktaş idmanında şutların çoğu doğru adrese 
</HEADLINE>
<TEXT>

     Hafta sonu Çaykur Rizespor'u İnönü Stadı'nda ağırlayacak olan Beşiktaş maçın hazırlıklarını çift idmanla sürdürdü. 
     
     Sabah çift kale 
     Teknik direktör Vicente del Bosque yönetiminde çalışan Kara Kartal’da morallerin oldukça yüksek olduğu gözlendi. Sabah yapılan çalışmada, sakatlığı süren Brezilyalı Ronaldo ile U2 Milli Takımı’ndan yorgun dönen Çağdaş Atan düz koşu yapmakla yetindi. Diğer futbolcular ise dar alanda çift kale maç oynadı. 
     
     Akşam taktik idman 
     Yapılan çift kale karşılaşmayı sık sık durduran tecrübeli İspanyol teknik adam, oyuncularına uyarılarda bulundu. Bu arada maç sonrası yapılan şut çalışmasında oyuncuların yüksek isabet tutturması teknik heyetin yüzünü güldürdü. Sert şutların büyük çoğunluğu çerçeveyi tutarken, yüksek bir oranı da golle sonuçlandı. Siyah-Beyazlı ekip, akşam antrenmanında da taktik ağırlıklı bir çalışma yaptı. 
     
</TEXT>
</DOC>
