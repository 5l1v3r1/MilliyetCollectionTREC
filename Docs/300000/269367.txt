<DOC>
<DOCNO> 269367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sondun03.html </URL>
<DATE> 2004/09/06/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Frances Fırtınası... Florida'da korkulan olmadı... 
</HEADLINE>
<TEXT>

     Günlerdir Frances Kasırgası'nın paniğini yaşayan ABD'nin Florida eyaletinde korkulan olmadı. Kasırga'nın şiddeti Florida'ya ulaştığında iyice düşerek sıradan bir tropikal fırtınaya dönüşürken, fırtına ile bağlantılı bir trafik kazası sonucu bir kişinin öldüğü bildirildi. 
     Dün akşam saatlerinde devam eden fırtınanın saatteki hızının 112 kilometre olduğu belirtilirken, saatte 16 kilometre hızla batı-kuzeybatı yönüne ilerleyen fırtınanın Meksika Körfezi'ne ulaştığında yeniden kasırga şiddetine erişebileceği ifade ediliyor. 
     Frances Kasırgası dolayısıyla yapılan tahliye çağrısı ile eyaletteki 41 şehirde bulunan 2,8 milyon insandan bulundukları yerleri boşaltmaları istenmiş, Kızıl Haç da Georgia ve Alabama eyaletlerinde muhtemel kasırga mağdurları için barınaklar hazırlamıştı. Sayıları 349'u bulan bu barınaklara sığınanların sayısının Pazar günü 87 bini aştığı ifade edildi. Florida'da fırtına dolayısıyla 1.8 milyondan fazla haneye elektrik verilemediği belirtilirken, Frances Kasırgası'nın Florida'ya ulaşamadan önce vurduğu Bahamalar'da en az iki kişinin ölümüne sebep olduğu kaydedildi. 
     
</TEXT>
</DOC>
