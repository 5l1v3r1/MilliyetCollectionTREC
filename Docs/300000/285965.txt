<DOC>
<DOCNO> 285965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/yazar/altan.html </URL>
<DATE> 2004/11/04/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Başkan Bush'la şahinleri yine kazandığına göre... 
</HEADLINE>
<TEXT>


POLİTİKANIN geniş kanatlı deyimiyle "tüm dünyanın gözleri ABD'deki başkanlık seçimlerine dikildi" her ne kadar akşam saatlerinde Köyceğiz Gölü kıyısında yan yana sıralanmış, oltalarıyla balık tutmaya çalışanların pek umurunda olmasa da başkanlık seçimlerini kimin kazanacağı... 
Hemen hemen Bayram'a kadar yeni bir "hulahop" yahut "yoyo" oyunu çıktı - bendeniz de dahil - gerek içerideki, gerek dışarıdaki yönetim sorunları üstünde akıl yürütme sevdalılarına... 

Bin bir tatavanın salıncağında uçmanın tadı bir başka canım... 
Başkan Bush'un başkanlık seçimlerini ikinci kez kazanması Washington'un Irak ve Ortadoğu'da sürdürdüğü silah gücüne dayalı politikalarında, bu kez biraz daha ılımanlığa dönük bir değişime neden olacak mı, olmayacak mı 
Yoksa Başkan Bush, süper bir gücün yeniden değnekçisi seçilme şahinliğini, büsbütün kartallaştırarak 
- Kimin ne düşündüğü, ABD'ye öfke duyup duymadığı vız gelir bana yeni bir Ortadoğu yaratma planıma kim karşı çıkarsa kafasına yumruğu vurur, onu kıç üstü oturturum mu, diyecek... 
Yorumlar ve öngörüler çeşitli 
- Şimdiye dek ne yaptıysa, yine onu yapacak... 
- ... 
- Bir daha seçilme kaygısından arındığı için daha sevimli, daha evrensel bir uzlaşmaya dönük, daha diplomatik bir yöntemi de benimseyebilir... 
- ... 
- Valla öyle de olur, böyle de bizim temennimiz aklın galip gelmesi... 

Yorumlar öngörüler, öngörüler yorumlar... 
Bendenizin merakı ise, yaşadığımız son fotoğraf karelerine bakarken biraz da, sürüp giden uzun bir filme takılmada... 
Örneğin 1904'teki ABD başkanlık seçimlerini ne Osmanlı tahtındaki II. Abdülhamit, ne de dünya bugünküne benzer bir ilgi ve bütünleşme içinde izlemişti. 
1904'te Theodore Roosevelt'in ikinci kez ABD Başkanlığı'nı kazanmasından, kaç kişinin haberi olmuştu ki İstanbul'da 
Peki, nasıl bir değişim sonucu 2004'te, sanki tüm dünya bir tek ülkeymiş gibi bir anda izlemeye mıhlandı ABD'deki seçimleri 
Bendenizin yanıtı, kah kah kih kih yırtıcı gagalı şahinlere de, masum bakışlı güvercinlere de, kendi bireysel alemlerinde evrensel bir gökkuşağından kopuk yaşayanlara da.. 

Ortadoğu'da yine epey insan ölecek... Ölecek de sanki ne olacak Upuzun bir film yine sürüp gidecek... 
Bakalım Başkan Bush, Türkiye'yi de, - vaktiyle Sovyetler'e karşı olduğu gibi - bu kez de Ortadoğu'ya karşı yine bir mancınık olarak mı değerlendirmek isteyecek 
Almanya'dan İncirlik askeri hava üssüne gelecek ve tam bir özerklik içinde hareket edecek uçaklar... Karadeniz'de yeniden düzenlenecek askeri limanlar... Ermenistan'la açılacak sınırlar... 
İran ve Suriye üstüne artırılacak baskı... 
Ve belki de TSK'nın gerektiği yerlerde kullanılması... 
Kazara Washington'da böyle bir eğilim belirdiğinde, bilemeyiz Ankara buna nasıl bir yanıt verecek 

Bir yanda da AB üyeliği için, 17 Aralık'ta müzakerelerin başlama tarihinin saptanıp saptanmayacağı sorunu var... 
Bir de, müzakerelerin başlaması için gereken koşullara ne kadar uyulup uyulamadığı... 

Köyceğiz'de özellikle İngilizlerin gayrimenkul alışlarında bir artış göze çarpıyor... 
Dünyanın ne kadar küçülmeye başladığının bir başka işareti... 
Bizim bazı eski plak tiryakileri, adını çoktan unuttukları ABD Başkanı Wilson'un yaşadığı tarihlere, yani 1920'lere yeniden dönülmüş olduğundan söz etseler de eski plaklar, uzayıp giden bir değişimin filmine şarkı olamıyor. 

Türkiye de, AB üyesi oluncaya dek, kim bilir daha neler ve neler yaşanacak... 
Enseyi karartmayın. Her kuşak uzun bir değişim filminin içinden gelip geçer ve o film sürekli eski tabularla dogmaları sile süpüre devam edip gider... 
1904 nerede, 2004 nerede 2104'ü ise kimsecikler şimdiden düşünemiyor zaten... 
Köyceğiz'in inekleri, bütün bu tatavalara karşı her akşam hep aynı sesi çıkarıyorlar 
- Mööö... 



</TEXT>
</DOC>
