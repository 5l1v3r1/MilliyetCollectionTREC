<DOC>
<DOCNO> 250801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sondun19.html </URL>
<DATE> 2004/06/25/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Japon öğretmen, Irak'a asker göndermekten yana öğrenciye sıfır verdi 
</HEADLINE>
<TEXT>

     Japon öğretmen, Irak'a asker gönderilmesinden yana fikir belirten öğrencilerine sıfır verdi. 
     Japonya'nın orta kesimlerindeki Ayşi bölgesinde bir lisede görev yapan ''barışçıl'' tarih öğretmeni, sözlüye kaldırdığı öğrencilere Irak'ı sordu ve Irak'a Japon askeri gönderilmesini destekleyen öğrencilerine sıfırı bastı. 
     Ayşi İl Eğitim Müdürlüğü yetkilileri, öğretmenin çocuklara sorduğu sorunun ''yanlış'' olduğunu, öğretmenin bu tavrıyla ''öğrenci ve ebeveynlerinin farklı görüşlerine saygısızlık ettiğini'' bildirdi. Bir yetkili, ''Bir öğretmen, sırf kendisinden farklı şekilde düşünüyor diye öğrencisine sıfır veremez, buna hakkı yok'' dedi. 
     Japonya'nın Irak'ta insani amaçlarla 550 askeri bulunuyor. Muhalefet partileri ve barış yanlıları, başka bir ülkeye asker sevkedilmesinin anayasaya aykırı olduğunu düşünüyor. 
     
</TEXT>
</DOC>
