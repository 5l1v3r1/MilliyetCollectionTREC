<DOC>
<DOCNO> 283237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sontur26.html </URL>
<DATE> 2004/10/25/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Manken Tuğba Özay'a polise hakaretten hapis cezası 
</HEADLINE>
<TEXT>

     İzmir'de, Adnan Menderes Havalimanı'nda ''polis memurlarına hakaret ettiği'' iddiasıyla yargılanan manken Tuğba Özay, 3 ay hapis cezasına çarptırıldı. Özay'ın cezası, 1 milyar 481 milyon lira para cezasına çevrildi. 
     Ancak mahkeme heyeti Tuğba Özay hakkında İstanbul'da benzer suçtan verilen ve ertelenen 2 aylık hapis cezasının infazına karar verdi. 
     İzmir 7'nci Asliye Ceza Mahkemesi'nde yapılan dünkü duruşmaya katılmayan Özay'ı, Tarkan'ın İstanbul Barosu'na kayıtlı avukat sevgilisi Bilge Öztürk savundu. İzmir'de, yerel Ege TV'nin düzenlediği Ege Güzellik Yarışması'nda jüri üyeliği yapan manken Tuğba Özay, geçen yıl 9 Eylül'de 10.15 uçağıyla İstanbul'a gitmek için Adnan Menderes Havalimanı'na geldi. 
     Manken Özay'ın, İç Hatlar Terminali'ne girerken içinden geçtiği, güvenlik cihazı x-ray sinyal verdi. Bunun üzerine görevli polis memurları Özay'dan üzerindeki metal eşyaları bırakıp yeniden geçmesini istedi. İkinci geçişinde de cihazın sinyal vermesi üzerine, belindeki metal tokalı kemeri çıkarması istenen Özay iddiaya göre bağırmaya başladı. 
     Sesleri duyup konuyu öğrenmeye gelen başkomiser Tibet Kurtulan'a "Siz benim kim olduğumu biliyor musunuz Size benim kim olduğumu öğreteceğim. Hiç kimse bana karışamaz. Şimdi Başbakan'ı arattıracağım'' dediği öne sürülen Özay, belindeki kemeri de çıkartıp yere attı. 
     Başkomiser Tibet Kurtulan, polis memurları Hüseyin Ümit, Müge Hepözcan ve Suha Canpolat, Tuğba Özay'dan şikayetçi oldu. Karakola götürülüp ifadesi alınan Özay, savcının talimatıyla serbest bırakıldı. Manken hakkında hazırlanan evrak İzmir Adliyesi'ne gönderildi. Dosyayı inceleyen savcı, Tuğba Özay hakkında Asliye Ceza Mahkemesi'nde Resmi sıfatlılara görevlerinden dolayı sövme, hakaret' iddiasıyla 3 aydan 2 yıla kadar hapis cezası istemiyle dava açarken, ünlü manken iddiaları reddetti, asıl kendisinin mağdur olduğu öne sürdü. 
     Dün 7'nci Asliye Ceza Mahkemesi'ndeki duruşmaya, Özay katılmazken, avukatı Bilge Öztürk ile şikayetçi polislerin avukatı İlhan Avcı katıldı. Savcı Ergün Saban, sanığın eylemine uyan TCK'nın 266 2 madesi uyarınca cezalandırılmasını talep etti. Tuğba Özay'ın avukatı Bilge Öztürk ise "Asıl mağdur olan biziz. Dinlenen her iki tarafın tanıklarına göre hakaret edici söz söylenmemiştir. Polis memurlarının başkomiseri koruyacak ifadeleri dışında. Tuğba hata yaptığını kendisi de kabul ediyor. Komiser olayı başka yöne çekmeye çalışıyor. Beraatini talep ediyorum'' dedi. 
     SUÇA EĞİLİMİ VAR 7'nci Asliye Ceza Mahkemesi Hakimi İbrahim Korkmaz da savcının talebine uyup Tuğba Özay'ı önce 3 ay ve 346 milyon lira ağır para cezasına çarptırdı. Hakim Korkmaz daha sonra hapis cezasını günlüğü 11 milyon 557 bin liradan toplam 1 milyar 386 milyon 913 bin lira ağır para cezasına çevirdi. Ayrıca Özay'ın geçmişteki haline, suç işlemedeki eğilimlerine, dosyadan ve önceki duruşmalarda edinilen intibaya göre, mahkemece bir daha suç işlemeyeceği kanaati getirmediğinden cezayı ertelemedi. 
     Hakim Tuğba Özay'ın daha önce de aynı suçtan İstanbul 9'uncu Asliye Ceza Mahkemesi'nce verilen ve ertelenen 2 aylık hapis cezasının infazının, 5 yıl içinde benzer suç işlediği gerekçesiyle uygulanmasına da karar verdi. Mahkeme heyeti Tuğba Özay hakkında İstanbul'da açılan davayla ilgili 18 Kasım 1998'de verilen ve daha sonraki tarihte Yargıtay'da onanan cezayla ilgili ertelemenin TCK'nın 95 2'nci maddesi kapsamında kaldırılarak infazına karar verdi. 
     Duruşma sonrası Özay'ın avukatı Bilge Öztürk, "Biz beraat kararı bekliyorduk. Verilen bu ceza da olumlu. Yine de kararı temyiz edeceğiz'' dedi. Öztürk, Tuğba Özay'ın Hatay'da bir etkinliğe katıldığını ve karayoluyla duruşmaya gelmek için yola çıktığını, fakat aracının arıza yapması sonucu yetişemediğini belirtti. 

     
</TEXT>
</DOC>
