<DOC>
<DOCNO> 251722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sontur10.html </URL>
<DATE> 2004/06/29/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Hemşirelik Yüksekokulu'nun birincisi, erkek öğrenci oldu 
</HEADLINE>
<TEXT>

     Cumhuriyet Üniversitesi CÜ Hemşirelik Yüksekokulu'nda 88 kız arkadaşının arasında tek erkek öğrenci olan Bitlisli Cafer Yıldırım, okul birincisi olarak mezun oldu. 
     Hemşirelik Yüksekokulu'nun 2003-2004 öğretim yılı mezunları, CÜ Kültür Merkezi'nde düzenlenen törenle diplomalarını aldı. 
     Saygı duruşunda bulunulması ve İstiklal Marşı'nın okunmasıyla başlayan törene, öğrenci aileleri büyük ilgi gösterdi. 
     Törende arkadaşları adına bir konuşma yapan Yıldırım, mutlu günlerinde kendilerini yalnız bırakmayan herkese teşekkür etti. 
     Eğitimin yaşam boyu devam eden süreç olduğunu ifade eden Yıldırım, bugün bu sürecin en önemli ve değerli kısmı olan 4 yıllık üniversite öğrenimlerinin sonuna geldiklerini kaydetti. 
     4 yıllık üniversite öğrenimleri boyunca hocalarının kendilerine her yaştan insanı tüm yönleriyle ve çevreleriyle değerlendirmelerini öğrettiğini belirten Yıldırım, ''Bu nedenle, çok önemli ve değerli bir mesleğin sorumluluğu altına girmiş bulunmaktayız'' dedi. 
     Daha sonra, okul birincisi olan Yıldırım'a, mezuniyet belgesi ve çeşitli hediyeler verildi. 
     Hemşir Yıldırım ile genç hemşire arkadaşlarının meslek yemini etmesiyle devam eden tören, öğrencilerin keplerini havaya fırlatmasıyla sona erdi. 
     Hemşirelik Yüksekokulu Müdürü Yrd. Doç. Dr. Nuran Güler, fakülte birincisi olan Yıldırım'ın 4 yıl boyunca çok başarılı çalışmalar yaptığını ve bu birinciliği hak ettiğini söyledi. 
     Hemşirelik mesleğinde kadın-erkek ayrımı olmadığını ifade eden Güler, hemşireliğin profesyonel meslek olduğunu, bu yüzden, ''erkekten hemşire olmaz'' anlayışını doğru bulmadığını kaydetti. 
     Güler, okulun diğer sınıflarında da toplam 9 erkek öğrenci olduğunu söyledi. 
     
</TEXT>
</DOC>
