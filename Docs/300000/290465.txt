<DOC>
<DOCNO> 290465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sonspo16.html </URL>
<DATE> 2004/11/20/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Del Bosque Pancu dışında 25 oyuncum da oynayabilecek durumda 
</HEADLINE>
<TEXT>

     Beşiktaş Teknik Direktörü Vicente Del Bosque, yarın karşılaşacakları Çaykur Rizespor'un iyi bir sezon geçirdiğini ve dikkatli olmaları gerektiğini söyledi. 
     Vicente Del Bosque, BJK Nevzat Demir Tesisleri'nde düzenlediği basın toplantısında, Çaykur Rizespor'un Gaziantepspor ve Sakaryaspor ile yaptığı maçları izlediğini anlatarak, ''Çaykur Rizespor'un nasıl bir takım olduğunu tanıdık. Çok iyi bir sezon geçiriyorlar. Defansif açıdan oldukça iyi bir takım, ofansif açıdan da iyiler. İlk sıralarda olmaları tesadüfi değil. Bireysel olarak da iyi oyuncuları var'' diye konuştu. 
     Bundan sonraki tüm maçlarında çok dikkatli olmaları ve yarınki maçı kazanmaları gerektiğini vurgulayan Del Bosque, Çaykur Rizespor Teknik Direktörü Rıza Çalımbay'ın Beşiktaş'ın eski futbolcusu olduğununu hatırlatılması üzerine, ''Ben Çaykur Rizespor Teknik Direktörü'nün güzel geçmişini biliyorum. Genç bir teknik direktör, en iyi yere gelmeye çalışıyor. Ancak tüm maçlarına aynı dikkatle hazırlanıyordur, yalnızca Beşiktaş'a değil'' dedi. 
     İspanyol çalıştırıcı, milli maçlar nedeniyle lige verilen ara konusunda, ''Milli takımın değişik bölümlerinde çok oyuncusu olan takımlar için tehlikeli bir hafta oldu'' diye yorum yaptı. 
     
     ''PANCU DIŞINDA 25 OYUNCUMUZ DA OYNAYABİLECEK DURUMDA'' 

     Del Bosque, kaleci Oscar Cordoba'nın kendisini iyi hissettiğini ve oynamak istediğini dile getirdiğinin hatırlatılıp, Kolombiyalı kaleciye yarın şans verip vermeyeceğinin sorulması üzerine, şöyle konuştu 
     ''Şu anda Pancu dışında 25 oyuncumuz da oynayabilecek durumda. Hem antrenör hem de takım için oldukça iyi birşey, aynı zamanda düşünülmesi gereken birşey. Ramazan'ın oynadığı oyundan memnunuz son galibiyetlerde kaledeydi. Şu anki durum bu. Aralık'ın 22'sine dek 9 maç yapacağız. Çok yoğun bir programımız var. Bu süre içinde de tüm oyuncularımıza ihtiyacımız olacak.'' Konyaspor beraberliğinin motivasyon eksikliği değil, bazı fiziksel sorunlardan kaynaklandığını anlatan Del Bosque, Emre'ye verilen 2 maç cezanın kaldırılması için de, ''Kurulun aldığı kararar ne olursa olsun saygı duymamız gerekiyor. Daha önceden de belirttiğim gibi 2 maç ceza verilmesi ağırdı. Bu da kaldırıldı'' dedi. 
     
     ''MİLLİ TAKIM ÇOK MOTİVE OLMUŞTU'' 

     A Milli Futbol Takımı'nın Ukrayna karşısında aldığı yenilgi konusundaki bir soruya Del Bosque, ''O gün milli takım oyuncuları kalplerini ortaya koyarak oynadı. Çok fazla motive olmuşlardı, belki de bu zarar verici birşey oldu. Bir takım haddinden fazla kazanmayı istiyorsa, bu yarardan çok zarar verebilir'' diye yanıt verdi. 
     Milli Takımlar Teknik Direktörü Ersun Yanal'ın bu maç sonrası eleştirildiği ve bazı kesimlerce istifasının istendiğinin hatırlatılması üzerine İspanyol teknik adam, ''Ben yabancı bir antrenörüm ve Türkiye'deki tüm antrenörlere saygılı olmam gerekir. Hele de konu Milli Takım Teknik Direktörü Ersun Yanal ise. Bütün dünyadaki ülkelere bakarsanız, milli takım antrenörleri en fazla eleştirilen kişilerdir'' diye konuştu. 
     Del Bosque, İspanya ile İngiltere arasındaki özel maçta bir grup İspanyol taraftarın ırkçı davranışlarının sorulması üzerine, ''Bunu yapanlar küçük bir grup ve kimseyi temsil edemezler. Yaptıkları çok yanlış. Çok az bir seyirci bunu yaptı'' dedi. 
     
</TEXT>
</DOC>
