<DOC>
<DOCNO> 258766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/soneko31.html </URL>
<DATE> 2004/07/28/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Gül Türkiye'nin hakkının Aralık'ta teslim edileceğine inanıyoruz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Avrupa Birliği ile ilişkilerde, objektif ve adil kıstaslar karşısında Aralık ayında Türkiye'nin hakkının teslim edileceğine inandıklarını söyledi. 
     Gül, İstanbul Sanayi Odası'nın İSO ''Türkiye'nin Dış Politikası ve Dış Ekonomik İlişkilerinde Gelişmeler, Beklentiler'' konusunun ele alındığı meclis toplantısına katıldı. 
     Gül, yaptığı konuşmada, hükümetin işbaşına geldiği 1.5 yılı aşkın dönem zarfında, gerek uluslararası ve bölgesel planda, gerek yakın çevrede yaşanan önemli gelişmelerin Türkiye'nin yoğun ve hareketli bir dış politika gündemine sahip olmasına neden olduğunu belirterek, Türkiye'nin çevresindeki gelişmeler karşında olaylara seyirci değil, aktif ve yönlendirici bir politika izlediğini kaydetti. 
     Haziran ayının, Türkiye'nin ev sahipliğini yaptığı İKÖ Dışişleri Bakanları Konferansı ve ardından NATO Devlet ve Hükümet Başkanları Zirvesi ile Türk dış politikası açısından son derece yoğun ve neticeleri itibariyle başarılı bir dönem olduğunu ifade eden Gül, öte yandan Türkiye'nin demokratik ortak sıfatıyla davet edildiği G-8 Zirvesi'ne Başbakan düzeyinde iştirak ettiğini hatırlattı. 
     Geçen ayın sadece bu gelişmelerle sınırlı kalmadığını, dış politikada öncelikli stratejik hedefi oluşturan AB'ye üyelik yönünde sürdürülen yoğun çalışma ve temaslara da sahne olduğunu belirten Gül, şunları kaydetti 
     ''Önümüzdeki Aralık ayında düzenlenecek ve katılım sürecimiz bağlamında hem Türkiye hem de AB bakımından önemli kararların alınacağı Brüksel Zirvesi'ne giden yolda, AB başkentlerine yapmakta olduğumuz ziyaretler bağlamında sayın Başbakanımız geçtiğimiz ay AB Dönem başkanı Hollanda'ya, sonra Fransa'ya ziyaret gerçekleştirmiştir. 
     Ülkemiz, AB Komisyonu'nun iki üst düzey yetkilisini ağırlamıştır. Haziran Zirvesi'nde AB Komisyonu'nun değerlendirmeleri ışığında Kopenhag Siyasi Kriterleri'nin karşılandığına kanaat getirdiği taktirde ülkemizle katılım müzakerelerine gecikmeksizin başlanacağını teyit etmiştir. 
     Objektif ve adil kıstaslar karşısında Aralık ayında Türkiye'nin hakkının teslim edileceğine inanıyoruz. Zira Türkiye kendisinden beklenenleri, kendi üstüne düşenleri güçlü bir irade sergileyerek yerine getirmiştir.'' 
     
     ''KRİTİK EŞİĞİ AŞMIŞ BULUNUYORUZ'' 
     Abdullah Gül, Türk halkının daha demokratik bir toplum ve çağdaş standartlara duyduğu özleme yanıt vermek üzere, kısa sürede attıkları dev adımlar ve gerçekleştirdikleri devrimsel nitelikteki reformlarla katılım müzakerelerini başlatmak için gerekli olan siyasi kriterlerin karşılanması yönünde kritik eşiğin aşılmış bulunduğunu vurguladı. 
     Gül, ''Tabiatıyla reform süreci ve uygulama alanında yürütülen çalışmalar müzakereler başladıktan sonrada sürdürülecektir. Üyelik müzakerelerinin zorlu bir süreç olması ve makul bir süre olması beklenmektedir. Bu süreçte AB müktesebatına uyum yolunda daha da büyük hamleler yapmamız gerekecektir'' dedi. 
     Ekim ayında yayınlanacak ve Aralık kararına dayanak teşkil edecek İlerleme Raporu'nun adil ve objektif bir değerlendirme içermesinin beklendiğini dile getiren Gül, şunları söyledi 
     ''AB'nın en yetkili ağızlarından bu yönde aldığımız güvencelerle Brüksel Zirvesi'nden amaçladığımız hedefe doğru kararlı ve güvenli adımlarla ilerlemeye devam edeceğiz. AB'nin de hakkaniyetli, vizyon sahibi bir karar alacağı yönündeki beklentimize yanıt vereceğine inanıyoruz. Böylece birliğin temsil ettiği değerlerin küresel bir anlam ifade etmesine, yetkin ve etkin küresel bir güç olmasına, medeniyetler arası uyum ve uzlaşıya doğru ilk adımı atmasını temenni ediyoruz.'' Gül, Ekim ayında Türkiye'nin evsahipliğinde 2. kez düzenlenecek olan AB-İKÖ Ortak Forumu'nun da Aralık kararının hemen öncesinde Türkiye'nin AB'ye ve diğer bölgelere açılım yönünde ve medeniyetler arası diyaloğa sunduğu katma değerin hatırlatılması bakımından önemli bir vesile olacağını kaydetti. 
     
     AMBARGOLARA SON VERİLMESİ 
     Kıbrıs sorununa adil ve kalıcı bir çözümün bulunması yönünde başlattıkları girişimin ve bu konuda sergiledikleri kararlı ve yapıcı tutumun başta AB olmak üzere uluslararası çevrelerde olumlu yankı bulduğunu belirten Gül, şöyle dedi 
     ''Nitekim Haziran AB Zirvesi'nin sonuç bildirisinde, ülkemizin Kıbrıs sorununu kapsamlı bir çözüme kavuşturulması yönünde BM Genel Sekreteri'nin gayretlerine olumlu katkılarının memnuniyetle karşılandığı kaydedilmiştir. Bugün, herkes tarafından kabul ve taktir edilen, adada çözüm için izlediğimiz yapıcı ve kararlı politikalar sonucu, Kıbrıs meselesi Aralık 2004 tarihine giden süreçte AB tarafından aleyhimize kullanılabilecek bir husus olmaktan çıkmıştır. 
     Ayrıca 6 ay kadar kısa bir dönemin sonunda KKTC'nin uluslararası tecridine ve uygulanan ambargolara son verilmesi yönündeki girişimlerimiz sonuç vermeye başlamıştır. 
     Bu bağlamda önümüzdeki dönemde Kıbrıs Türk Cumhuriyeti'ne yatırımların giderek artacağına inanıyoruz. Gerek Kıbrıslı olup da Kıbrıs dışında yaşayan, gerek Türkiye'den ve gerekse 3. ülkelerden Kıbrıs'a yatırım yapmanın tam zamanı olduğunu da buradan ifade etmek isterim.'' AB ile ilişkilerin siyasi boyutuyla olduğu kadar ekonomik yönüyle de önem taşıdığını dile getiren Gül, Türkiye'nin Gümrük Birliği içinde olduğu ve en önemli ticaret partneri konumunda olan AB üyesi ülkelerin hemen hemen hepsiyle ekonomik ve ticari ilişkilerin yasal altyapısının tamamlanmış durumda olduğunu belirtti. 
     Gül, şunları kaydetti 
     ''Ancak Avrupa ülkelerinin fert başına düşen milli gelirleri ve satın alma güçleri gözönünde tutulduğunda, ticaretimizin gerçek potansiyeline ulaştığını söylemek güçtür. 
     Bu bakımdan mevcut ihracat potansiyelinden tam olarak yararlanabilmek için bazı ilave girişimler gerçekleştirilmektedir. Bu bağlamda üst düzey ziyaretlerde o ülke ile iş yapan firmalarımızın katılımları teşvik edilmekte, dış misyonlarımızdan işadamlarımızın bu ülkelerde yapacakları temaslara aktif şekilde yardımcı olmaları istenmekte, kaliteli ürünlerimizin özellikle sanayi mallarımızın daha iyi tanıtımının yapılması ve bu amaçla Avrupa'daki fuara katılım teşvik edilmektedir.'' 
     
</TEXT>
</DOC>
