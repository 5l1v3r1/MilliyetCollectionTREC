<DOC>
<DOCNO> 279697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sondun31.html </URL>
<DATE> 2004/10/13/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Irak'ta her gün aynı Savaş, ölüm ve esaret 
</HEADLINE>
<TEXT>

     Irak'ın Ramadi kentinde, direnişçilerle Amerikan askerleri arasında bugün çıkan çatışmalarda 3 kişinin öldüğü bildirildi. 
     Ramadi hastanesinden doktor Talib Dlimi, hastaneye 3 ceset ile 12 yaralı getirildiğini belirtti. Doktor, kurbanların militan veya sivil olup olmadığı konusunda bir bilgi vermedi. 
     Kentte çatışmaların devam ettiği kaydedildi. 
     
     2 LÜBNANLI SERBEST BIRAKILDI 
     Irak'ta geçen ay kaçırılan 2 Lübnanlının serbest bırakıldığı bildirildi. 
     Lübnanlıların çalıştığı şirketin avukatı Yaser Ali Ahmed, şirketin, Irak'ın başkenti Bağdat'taki başkanının kendisini arayarak Şerbil Kerem El Hacı ile Aram Nalbandiyan'ın Bağdat'taki büroda, güvende olduğunu söylediğini belirtti. 
     Lübnanlılarla birlikte kaçırılan Iraklı şoförle ilgili bilgi bulunmadığı kaydedildi. 
     
     BLAİR KİMSEYİ KANDIRMADIM 
     İngiltere Başbakanı Tony Blair, Saddam Hüseyin rejiminin elindeki silahlarla ilgili istihbaratı çarpıtarak milletvekillerini ''yanılttığı'' iddialarını yalanladı. 
     Avam Kamarası'nda Irak'la ilgili soruları cevaplandıran Blair, ''İstihbarat servislerince iyi niyetle elde edilen, ancak daha sonra yanlış olduğu anlaşılan her türlü istihbarat için elbette özür dilerim, ama ortada kandırmaca olduğunu asla kabul etmem'' dedi. 
     Blair, bu konuda dört bağımsız soruşturma yapıldığını hatırlatarak, ''Her seferinde bu suçlamaların asılsız olduğu anlaşıldı'' diye konuştu. 
     ''Saddam'ı al aşağı ettik diye özür dileyecek değilim'' diyen başbakan, ''o zaman da şimdi de haklı olduğunu düşündüğü savaştan ötürü de özür dilemeyeceğini'' kaydetti. 
     
     BAKUBA'DA BİR POLİS ÖLDÜRÜLDÜ 
     Irak'ın başkenti Bağdat'ın kuzeyindeki Bakuba yakınlarında bir polis yetkilisi öldürüldü. 
     Yetkililer, polis yetkilisi Saad Hasad El Bayati'nin, sabah aracıyla görevine giderken Bakuba'nın yaklaşık 6 kilometre doğusundaki anayolda kimliği belirlenemeyen saldırganların açtığı ateş sonucu öldüğünü bildirdiler. 
     Irak'ta direnişçiler, işgal güçleriyle işbirliği yaptıklarını söyledikleri Irak güvenlik güçlerini de sık sık hedef alıyorlar. 
     
     BAKUBA'DA RAMAZAN ÖNCESİ OPERASYONLAR 
     Amerikan askerleri, Irak polisi ve Irak Milli Muhafızları, Ramazan öncesinde Bağdat'ın kuzeyindeki Bakuba'yı isyancılardan temizlemek için operasyonlar düzenledi. 
     Amerikalı askeri yetkililerin verdikleri bilgiye göre, operasyonlardan biri güneydeki Daliabbas köyünde sabah erken saatlerde yapıldı. Operasyonda bazı kişilerin gözaltına alındığı bildirildi, ancak ayrıntı verilmedi. Bakuba'da ikinci bir operasyonun daha yapıldığı belirtildi, ancak tam yeri açıklanmadı. 
     3. Tugay, 1. Piyade Tümeni'nin sözcüsü Marshall Jackson, bunun, Bakuba çevresindeki bölgeyi temizlemek için yapılan Ramazan öncesi bir operasyon olduğunu söyledi. 
     Binin üzerinde askerin katıldığı her iki operasyonda da çatışma çıkmadığı belirtildi. 
     
</TEXT>
</DOC>
