<DOC>
<DOCNO> 261378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sonsiy06.html </URL>
<DATE> 2004/08/07/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Erdoğan "Petrol 44 dolara çıktı. Ama mecbur kalmadıkça zam yok" 
</HEADLINE>
<TEXT>

     Başbakan Recep Tayyip Erdoğan, Türkiye'nin şu anda en büyük sorununun işsizlik olduğunu belirterek, ''Bu sorunu giderme noktasında yatırım yapacak her müteşebbisin sadece önünü açmak değil, bunlara destek de vermek suretiyle yatırım sürecini hızlandırma gayretindeyiz'' dedi. 
     Erdoğan, Isparta Organize Sanayi Bölgesi'nde yapımı tamamlanan Gülköy Et Entegre Tesisi'nin açılışını yaptı. 
     Burada konuşan Erdoğan, Organize Sanayi Bölgesi'nde kendisinin de içinden geldiği bir mesleğin çok daha geliştirilmiş modern, çağdaş, kurumsallaşmış bir yapısının açılış töreninde bulunmaktan duyduğu mutluluğu dile getirdi. 
     Bu tesisin açılmasının kendisi için çok anlamlı olduğunu kaydeden Erdoğan, ''Zira, hayvancılık sektörünün ciddi sıkıntılardan geçtiği bir dönemde Isparta Yatırım Gıda ve Ticaret A.Ş'nin böyle bir adımı atmasını tebrik ediyorum, takdir ediyorum, alkışlıyorum'' dedi. 
     Erdoğan, tarımda özellikle hayvancılık alanında Tarım ve Köyişleri Bakanlığı'nın ciddi bir çalışması olduğunu belirterek, süt inekçiliğini teşvik, vatandaşın hayvancılık alanındaki gayretleri üzerine yönelik destek çalışmaları konusunda çalışmaların devam ettiğini söyledi. 
     Doğu ve Güneydoğu Anadolu bölgelerinde yeni yeni adımların atıldığını kaydeden Erdoğan, Akdeniz Bölgesi'nde böyle bir tesisin bugün açılışını yapmanın çevre için çok ciddi teşvik olacağını, rahatlama sağlayacağını anlattı. 
     Erdoğan, günlük 300 büyükbaş, 1500 küçükbaş hayvan işleme kapasitesine sahip olan tesisin çok ortaklı kuruluş olması noktasında bu yatırımı iddialı bir yatırım olarak gördüğünü kaydetti. 
     Dünyada, çok ortaklı kuruluşların riskli olduğu kadar başarılı sonuçlar veren kuruluşlar olduğunu ifade eden Erdoğan, hayvan temininde, tesisin çevreye canlılık ve heyecan getireceğini dile getirdi. 
     Ispartalı işadamlarını, doğdukları, büyüdükleri yerlerde yatırım yapmaya davet eden Erdoğan, hükümet olarak, ''Acaba sanayicimize, yatırımcımıza ne gibi teşvikler sağlarız ki onların bu heyecanı artsın, yeni istihdam alanları meydana getirsinler '' diye düşündüklerini kaydetti. Erdoğan ''Yeni istihdam alanları meydana getirilmesi konusunda desteklerimizi sonuna kadar sürdüreceğiz. Bu desteğimiz her zaman var olacaktır'' dedi. 
     Başbakan Erdoğan, ''Türkiye'nin şu anda en büyük sorununun işsizlik olduğunu'' vurgulayarak, ''bu sorunu giderme noktasında yatırım yapacak her müteşebbisin sadece önünü açmak değil, bunlara destek de vermek suretiyle yatırım sürecini hızlandırma gayretinde olduklarını'' söyledi. 
     
     YATIRIMCIYA TEŞVİK... 
     Erdoğan, geçen hafta Kayseri'de 139 tesisin açılışını yaptıklarını anımsatarak, aynı heyecanı Isparta'da da yaşamak istediğini söyledi. Kırşehir'de 20'ye yakın tesisin bu hafta temelinin atılacağını bildiren Erdoğan, bu ayın sonuna doğru da Malatya'da yaklaşık 15 fabrika açılışı yapılacağını, 52 fabrikanın da temelinin atılacağını belirtti. 
     Erdoğan, şöyle konuştu 
     ''Bütün bunlar, müteşebbisimizin Ben burada doğdum, burada büyüdüm. Niçin bir tane fabrikayı da gidip kendi doğduğum büyüdüğüm yerde yapmayayım anlayışından kaynaklanıyor. İnanıyorum ki Isparta'nın güzel insanları, müteşebbisi de gelip bu organize sanayi Bölgesi'nin içinde Bir yatırım da ben yapayım diyecektir. Bunu demelidir. 
     Bunu, milli duygularla kendilerinden istiyoruz. Bizler en azından en yakın zamanda enerji konusunda kendilerine teşvik sağlayacağız. Bunun çalışmalarını yapıyoruz, vergide reform çalışması içerisindeyiz. İnşallah bunlar 2005 yılına girerken hallolmuş olacak. Bunlar yatırımcımızın gayretini artıracaktır, maliyetlerini düşürecektir. Şimdiden bu yatırımları yaparsak inanıyorum ki geleceğe yönelik olarak da onlar bunun olumlu neticelerini alacaklardır.'' 
     
     ''SOSYAL YARDIMLARA DEVAM EDİYORUZ'' 
     Başbakan Erdoğan, hükümet olduklarında ilk attıkları adımların başında bölünmüş yollar geldiğini belirterek, bunu, medeniyet mücadelesinin ifadesi olarak gördüklerini söyledi. Isparta'da da bu çalışmaların hızla devam ettiğini kaydeden Erdoğan, Antalya-Alanya arasındaki bölünmüş yolun 29 Ekim'den önce açılacağını söyledi. 
     Sosyal ve ekonomik alanda da çalışmaların devam ettiğini anlatan Erdoğan, geçen yıl 700 bin ton kömürün 1 milyon 100 bin aileye dağıtıldığını bu yıl da 1 milyon 200 bin ton kömürün 1 milyon 500 bin aileye dağıtımının hedeflendiğini belirtti. 
     Erdoğan, şu anda dağıtımın başladığını ve 100 bin ton kömürün Doğu ve Güneydoğu illerine ulaştırıldığını bildirdi. 
     Başbakan Erdoğan, geçen yıl ilköğretim öğrencilerine ücretsiz kitap dağıtıldığını anımsatarak, bu yıl da okulların açılacağı 13 Eylül Pazartesi günü öğrencilerin ücretsiz kitaplarının sıralarının üzerinde bulacaklarını söyledi. 
     Erdoğan, burs verilecek üniversite öğrenci sayısının ve burs miktarının yeniden belirleneceğini ifade etti. 
     
     EKONOMİK GELİŞMELER 
     Konuşmasında ekonomik gelişmelere ilişkin bilgiler de veren Erdoğan, enflasyonun bu yıl sonunda hedeflendiği gibi yüzde 12 olarak gerçekleşeceğini, büyüme hedefinin geçen yıl olduğu gibi yüzde 5'in üzerinde olacağını kaydetti. 
     Erdoğan, ''Yani enflasyon canavarından vatandaşımızı kurtarmanın mutluluğunu yaşıyoruz'' dedi. 
     Erdoğan, dünyada petrol fiyatlarının ''acımasız bir şekilde'' tarihte zirve yaptığı, rekor seviyeye çıktığı halde ekonomideki yakalanan istikrarın ciddi bir etkilenmeye kendilerini mahkum etmediğini anlattı. 
     Erdoğan, konuşmasını şöyle sürdürdü 
     ''Eskiden halimizi düşünün. En ufak bir oynamada ne duruma geliyorduk ama şu anda böyle ciddi bir yansıma hamdolsun olmadı, olmaması için elimizden gelen gayreti gösteriyoruz. Fakat zam konusunda akaryakıtta, petrol ürünlerinde artık belli bir yere kadar dayanıyoruz. Ama belli bir yerden sonra bunu daha fazla subvanse etme imkanımız da olmadığı için bunu, ister istemez halkımıza yansıtma durumunda kalıyoruz. Petrolün varili 44 dolara çıktı. Bu, bugüne kadar olmuş birşey değil. Ama bunun dışında hiçbir zaman inşallah halkımızı mecbur kalmadıkça asla bir zam olayına mahkum etmeyeceğiz.'' 
     
     AB SÜRECİ... 
     Başbakan Erdoğan, zaman zaman bazı dedikodular oluşturulup bazı ''sanal sıkıntılar doğurma gayreti içerisinde olanların'' bulunduğunu kaydederek, ''Bunlar maalesef başarıyı hazmedemeyenlerdir. Hayatları, böyle kurulmuştur. Böyle kurulduğu için de bunu böyle devam ettirmektedirler. Bizim ise tek derdimiz var halkımıza acaba biraz daha hizmeti nasıl ulaştırabilir ve biraz daha fazla ulaştıracağımız hizmetle halkımızı yaşamda daha rahat hale nasıl getirebiliriz. Bunun gayreti içerisindeyiz'' diye konuştu. 
     Halkın birbirine olan sevgisini, saygısını artırmak, bir dayanışma toplumu halinde geleceğe emin adımlarla yürümek için AB sürecinde artık son aşamaya gelindiğini dile getiren Erdoğan, ''Temenni ediyoruz ki inşallah bu yılın sonu itibariyle AB'den müzakere süreciyle ilgili onayı alacağız. Bu onayı aldığımız andan itibaren Türkiye aynı zamanda doğrudan yabancı sermayenin de girmiş olduğu bir ülke haline gelecektir'' dedi. 
     Bunun yeni istihdam alanı oluşturacağını, Türkiye'nin dünya pazarlarıyla çok daha farklı şekilde buluşacağını ifade eden Erdoğan, yaptıkları görüşmeler ve müzakerelerde bunun olumlu sonuçlarını aldıklarını söyledi. 6 Ekim'de Türkiye ile ilgili ilerleme raporunun açıklanacağını anımsatan Erdoğan, bu konuda 25 AB üyesi ülkenin kanaatlerini oluşturacağını kaydetti. Erdoğan, ''İnanıyorum ki Türkiye müzakere süreciyle ilgili onayı alacaktır. Şu anda bizler elimizden gelen gayreti gece gündüz demeden sürdürüyoruz, sürdüreceğiz ve bunun neticesini alacağız'' dedi. 
     Başbakan Erdoğan, konuşmasının ardından tesisin açılışın gerçekleştirdi ve incelemelerde bulundu. 
     
</TEXT>
</DOC>
