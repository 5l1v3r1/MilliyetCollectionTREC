<DOC>
<DOCNO> 254304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/spor/axspo02.html </URL>
<DATE> 2004/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Song imzayı attı 
</HEADLINE>
<TEXT>


Galatasaray, savunmasını sağlama aldı, Lens'te oynayan Kamerun Milli Takımı'nın kaptanı ile dün faksla sözleşme yaptı. Song'un bugün Türkiye'de olacağı açıklandı 

ERHAN TELLİ 


Hagi'nin isteği 
GALATASARAY Yönetimi, Hagi'nin arzusunu yerine getirdi. Rumen teknik adamın, "Bana öncelikli olarak stoper gerekiyor. Savunmamı kurmam lazım" demesi üzerine yabancı transferinde Song'da yoğunlaşan Sarı - Kırmızılılar, bu oyuncuya imza attırmayı başardı. Lens kulübünü ikna eden Galatasaray, dün faksla bu futbolcuya sözleşmeyi imzalattı, transferi bitirdi. 

Gallardo sırada 
KAMERUN Milli Takımı'nın kaptanlığını da yapan Song, bugün 17.30'da özel uçakla Türkiye'ye gelecek. 28 yaşındaki futbolcu, sağlık kontrolünün ardından kamuoyuna tanıtılacak. Galatasaray, şimdi River Plate'in yıldızı Gallardo üzerinde yoğunlaşacak. Başkan Özhan Canaydın'ın ortağı Haim Fresco, görüşme için Arjantin'e gitti ve pazarlıklara başladı. 

Aslan'da üç sakat 
Wezep ile oynuyorlar 
GALATASARAY hazırlıkları dün yaptığı çift idman ile sürdürürken akşam antrenmanında yaşanan sakatlıklar moralleri bozdu. Hakan Şükür sol kasığından, Hasan Şaş boynundan, genç Arda ise sol dizinden sakatlanarak çalışmayı yarıda bıraktı. Üç oyuncunun durumunun bugünkü kontrolden sonra netlik kazanacağı belirtildi. Bu arada "kampı kapattı" denilen Sabri hızla iyileşti ve dünkü idmana katıldı. Cim-Bom kamptaki dördüncü hazırlık maçını bugün amatör WHC Wezep ile oynayacak.TSİ 19.00'da başlayacak, karşılaşmayı Show TV naklen yayınlayacak. 

Kaprisler evde kalacak 

Hagi, lider futbolcuya ihtiyaçları olmadığını, çünkü kendisinin burada bulunduğunu söyledi, "Herkes aynı amaç uğruna mücadele verecek" dedi 


MİLLİYET'e konuştu 
GALATASARAY Teknik Direktörü Gheorghe Hagi, kafasındaki Cim - Bom'u ve geleceğe yönelik düşüncelerini MİLLİYET'e anlattı. Geçen sezonun unutulmasını isteyen, bu sonuçlardan sadece ders alınması gerektiğini vurgulayan Rumen çalıştırıcı, "Bence hiç kimsenin geçmişi yorumlamaya çalışmaması gerekir. Benden önceki hocaya Terim'e çok saygım var. Bu yüzden bu konularda konuşmam yanlış olabilir" diye konuştu. 

Dengeli bir takım 
GELECEK için büyük umut taşıyan Galatasaray Teknik Direktörü, Türkiye Ligi'nin en iyi ve başarılı takımını oluşturmak için çalıştıklarını söyledi, "Bizim için çok önemli bir sezon. Konsantre olarak, maksimumu vermemiz gerekiyor. Benim oyuncum lig bittiğinde kendi kendine 'ben bu sezon her şeyimi verdim' diyebilmeli ve vicdanı rahat olmalı" dedi. Hagi, hücum ve savunma olarak dengeli bir takım oluşturacaklarını söyledi. 

'Lider benim' 
ŞAKAYI sevmediğini belirten Hagi, eski çalıştığı teknik adamlar arasında en çok Cruyff'tan etkilendiğini ve çok şey öğrendiğini söyledi. Takıma lider özellikli bir futbolcu transferinin gereksiz olduğunu da vurgulayan Rumen hoca şöyle devam etti "Ben zaten bunun için takımın başına getirildim. Benim görevim bu takımı birleştirmek. Buraya gelirken herkes kaprislerini evde bırakacak. Ve aynı amaç uğruna mücadele edecek." 


Galatasaray günlüğü 


Prates'in işi bitti 
PRATES ile çalışmayacağını açıklayan Galatasaray, Brezilyalı oyuncuyla yollarını ayırdı. İstanbul'a gelen menajeriyle önceki gün masaya oturan Galatasaray Sportif Direktörü Mustafa Turgun'un, sözleşmeyi karşılıklı feshettiği öğrenildi. Sambacı'nın, alacağına karşılık bonservisine kavuştuğu ifade edildi. 

Bratu da yolcu gibi 
CİM-BOM, Bratu'yu da göndermeye hazırlanıyor. Rumen futbolcunun, taliplisi olan kulüplerle temasta bulunduğu öğrenildi. Kampta sabah yapılan kondisyon idmanlarında takımla birlikte yer alan Bratu'nun, çift kale ve hazırlık maçlarında yer almaması, bu oyuncuyla yolların ayrıldığı şeklinde yorumlandı. 

Serin hava mutlu etti 
HOLLANDA'DAKİ hava koşulları, Hagi'yi mutlu etti. Kamp yeri seçiminde isabetli davrandıklarını belirten Rumen çalıştırıcının, aniden başlayan yağmura aldırış etmeden, "Burası serin ve çalışmaya çok uygun" dediği belirtildi. 

Gürsoy dönüyor 
KAMPIN ilk bölümünde futbolcularla birlikte yer alan, ancak işleri nedeniyle İstanbul'a dönmek zorunda kalan Futbol Şube Sorumlusu Ergun Gürsoy'un bugün yeniden kampa katılması bekleniyor. Gürsoy'un, kampın bitim tarihi olan 15 Temmuz'a kadar kafileyle birlikte kalacağı öğrenildi. 



</TEXT>
</DOC>
