<DOC>
<DOCNO> 287890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/ekonomi/eko04.html </URL>
<DATE> 2004/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, 'korsan üretim'de Türkiye'yi izlemeye alıyor 
</HEADLINE>
<TEXT>


AB Komisyonu, Türkiye'nin de içinde bulunduğu 8 ülkede endişe verici boyutlara ulaşan korsan üretimi izlemeye alıyor 

GÜVEN ÖZALP Brüksel 

Sahte ve korsan üretimin vardığı boyutlar AB Komisyonu'nu bu konuda önlem almaya itiyor. Öncelikli olarak belirlenen sekiz ülke arasında Türkiye de var. 
AB Komisyonu, 1998 - 2002 yılları arasında Birlik'in dış sınırlarında yakalanan sahte ve korsan ürünlerin sayısında yüzde 800 oranında artış olduğunu açıkladı. 85 milyon mala el konulduğunu belirten AB Komisyonu, bunun yasal Birlik pazarı açısından değerinin yaklaşık 2 milyar euro olduğuna dikkat çekiyor. Sahte ve korsan üretim ürünleri dünya ticaretinde de yüzde 3 ile yüzde 9 arasında bir orana sahip. Bu da yaklaşık yıllık 120 ile 370 milyar euro ediyor. 
Bu noktadan hareket eden AB Komisyonu, özellikle telif hakkı, marka ve patent konusunda sahte ve korsan üretimin düzeyinin çok yoğun olduğu ülkeleri belirledi. Bu ülkeler Türkiye, Çin, Tayland, Ukrayna, Rusya, Brezilya, Güney Kore ve Endonezya olarak sıralandı. Türkiye'de telif hakkı konusunda özellikle cd ve kaset alanında sorun yaşandığına dikkat çeken AB Komisyonu, müzik sektörüne yönelik sahte ve korsan üretimin boyutunun yüzde 50 ile yüzde 75 oranında olduğunu kaydediyor. 
Markalar konusunda ise özellikle giysi, ayakkabı ve deri ürünlerde sorun yaşandığı belirtiliyor. Komisyon bu ülkeleri izleme kararı aldı. 





</TEXT>
</DOC>
