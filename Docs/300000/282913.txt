<DOC>
<DOCNO> 282913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sondun25.html </URL>
<DATE> 2004/10/24/ </DATE>
<TIME> 18.21 </TIME>
<AUTHOR>  </AUTHOR>
<HEADLINE>
Japonya'daki depremde ölü sayısı 21'e yükseldi 
</HEADLINE>
<TEXT>

     Japonya'nın kuzeyinde, dün meydana gelen depremlerde ölenlerin sayısı 21'e yükseldi. 
     Japonya Yangın ve Afet Yönetimi Ajansı, depremlerde yaralananların sayısının bin 217 olduğunu belirtirken, NHK televizyonu bu sayının 2 bini geçtiğinin tahmin edildiğini bildirdi. 
     Japonya Başbakanı Junichiro Koizumi'nin, depremde hasar gören yerlerin yeniden inşası için fon ayrılacağı sözünü verdiği belirtildi. 
     Yetkililer, depremde hasar gören evlerin, köprülerin ve yolların yeniden yapılması, su ve elektrik gibi hizmetlerin yeniden sağlanmaya başlamasının haftalar alabileceğini söylediler. 
     Japonya Meteoroloji Ajansı da şu ana kadar kaydedilen artçı şok sayısının 309'u geçtiğini açıkladı. 
     Depremden büyük zarar gören Niigata eyaletinde 36 kent, kasaba ve köye su, 124 bin kadar eve de elektrik verilemediği bildirildi. Yetkililerin bölgede güçlü depremler olabileceği uyarısı üzerine, onbinlerce bölge sakininin sığınaklara taşındığı belirtildi. 
     İlki ve en şiddetlisi 6,8 büyüklüğünde olan sarsıntıların merkez üssünün, başkent Tokyo'nun 256 kilometre uzağındaki Niigata eyaletine bağlı Ojiya kentinin yakınlarında bulunduğu, takip eden en az 6 sarsıntıdan bazılarının büyüklüğünün 6.2 ve 5.9 olduğu kaydedildi. 
     
</TEXT>
</DOC>
