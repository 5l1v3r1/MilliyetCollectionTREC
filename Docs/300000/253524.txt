<DOC>
<DOCNO> 253524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sondun20.html </URL>
<DATE> 2004/07/07/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İsrail'den dikenli telli, elektronik duvar 
</HEADLINE>
<TEXT>

     İsrail'in Batı Şeria'da inşa ettiği ve Uluslararası Adalet Divanı'nın Cuma günü meşru olup olmadığına karar vereceği ''güvenlik duvarı'', yüzlerce kilometrelik dikenli teller, elektronik tertibatlar ve beton bloklardan oluşuyor. 
     İsrail, bugüne kadar 196 kilometresi bitirilen tamamı 730 kilometre uzunluğunda olacak duvarı, Filistinlilerin Batı Şeria'daki İsrail yerleşkelerine ve Doğu Kudüs'e sızmasını engellemek için inşa ettiğini belirtiyor. Askeri yetkililer, duvarın inşasının başlamasından bu yana, İsrail'in kuzeyinde düzenlenen intihar saldırılarının sayısında ciddi azalma olduğunu savunuyor. 
     Duvarı, ''ayrımcılık duvarı'' olarak niteleyen Filistinli yetkililer ise duvarın Filistinlilere çok zarar verdiğini belirtiyor ve İsrail'i kendilerini belli bir bölgeye hapsetmekle suçluyor. 
     
     İSRAİL'İN EN PAHALI PROJELERİNDEN BİRİ 
     Toplam 730 kilometre uzunluğunda olması öngörülen duvar, 3,4 milyar dolar olan tahmini maliyetiyle, İsrail'in en pahalı projelerinden biri olarak kabul ediliyor. 2002 yılının Haziran ayında inşaatı başlayan duvarın, 2005 sonundan önce bitirilmesi öngörülüyor. 
     İsrail Yüksek Mahkemesi'nin geçen ay sonunda duvarın güzergahının değiştirilmesi yönünde karar almasının ardından, inşaatın yavaşlatılması söz konusu oldu. 
     Güzergahın değiştirilmesi yönündeki karar, Kudüs'ün kuzeybatısındaki 8 Filistin köyünde yaşayan 35 bin kişinin müracaatı üzerine alınmıştı. 
     İsrail tarafından resmi olarak ''terörizmi önleme duvarı'' olarak adlandırılan ve dikenli tel örgülerle desteklenen 3 metre yüksekliğindeki ''güvenlik duvarı'', Filistinlilerin sızmasını engellemek amacıyla elektronik tertibatlarla, çukurlarla donatıldı. 
     Batı Şeria'nın Tulkarim ve Kalkilya gibi kentlerinde ve Batı Kudüs'ün Ebu Dis gibi kenar mahallelerinde, duvar 8 metre yüksekliğinde bir beton yığını halini alıyor. Duvar boyunca, bir taraftan diğer tarafa geçme izni olan Filistinliler için de birçok kapı yapılmış durumda. 
     Duvarın inşası bittiğinde, Doğu Kudüs hariç, Batı Şeria'daki yaklaşık 220 bin yerleşimcinin yaşadığı bölgeyi kapsaması planlanıyor. Ancak, Batı Şeria'nın merkezindeki onlarca küçük yerleşke, duvarın dışında kalacak. 
     Yüzölçümü 850 kilometrekare olan Batı Şeria topraklarının, Doğu Kudüs toprakları istisna olmak üzere yaklaşık yüzde 14,5'inin İsrail denetimindeki bölgede kalacağı belirtiliyor. 
     Kudüs'teki Yeşil Hat ile ''güvenlik duvarı'' arasında 122 köy ve kasabada hayatını sürdüren 274 bin Filistinlinin ''kapalı bölgede yaşaması'' söz konusu olacak. 
     
</TEXT>
</DOC>
