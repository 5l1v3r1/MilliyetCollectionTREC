<DOC>
<DOCNO> 293483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonspo14.html </URL>
<DATE> 2004/11/30/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Süreyya Ayhan, duruşmaya katılmama kararı aldı 
</HEADLINE>
<TEXT>

     Süreyya Ayhan'ın Hollandalı avukatı Emiel Vrijman, Gençlik ve Spor Genel Müdürlüğü Ceza Kurulu'ndan duruşmalı şekilde yarın yapılacak görüşmeye katılmayacaklarını ve davanın ertelenmesini isteyeceklerini söyledi. Emiel Vrijman, duruşmaya katılmama kararlarını Türkiye Atletizm Federasyonu ile Uluslararası Atletizm Federasyonu'na IAAF bildirdiklerini, erteleme taleplerinin kabul edilmemesi durumunda ise bir üst mahkemeye başvuracaklarını kaydetti. 
     Kendisine şu ana kadar davanın durumu ile ilgili hiçbir sağlıklı bilginin ulaşmadığını iddia eden Vrijman, bu durumda savunma yapmalarının mümkün olmadığını söyledi. 
     
     ''RAPOR, NET DEĞİL'' 
     Hollandalı avukat Vrijman, IAAF Doping Programı Koordinatörü Dolle Gabriell tarafından kendisine gönderilen İngilizce raporda, Süreyya Ayhan'ın ne için suçlandığının net olarak anlaşılmadığını ileri sürdü. 
     Emiel Vrijman, Süreyya Ayhan'ın idrarında herhangi bir doping maddesine rastlanmadığını belirterek, ''Doping belirtisi olan hiçbir delil öne süremiyorlar. Bana gönderilen rapordaki ifadelerde idrar kontrolünü yapan Rumen yetkililer hiçbir delil gösteremiyorlar'' dedi. 
     Milli atlete 2 ayrı tarihte doping kontrolü uygulandığını ifade eden Vrijman, Ayhan ile ilgili iddiaları ve görüşlerini şöyle açıkladı 
     ''İlk kontrol 13 Haziran tarihinde 2 Rumen bayan tarafından gerçekleştirildi. Ancak doping kontrolü yapan Rumen yetkililer, Süreyya Ayhan'ın kendisi yerine başkasını idrar vermeye yolladığını iddia ediyorlar. Bina hakkında çizdiğimiz kroki ve yaptığımız araştırmalarda böyle bir olayın gerçekleşmesinin imkansız olduğu ortaya çıktı. 
     İkinci bir iddia ise Süreyya Ayhan'ın imzalarının aynı olmadığı yönünde. Ancak bu iddianın nedenini raporda belirtmiyorlar. Ayrıca Ayhan'ın otele girişinde 2 adet kağıt imzalatılmış, ancak kurallara göre her atlete bir kağıt imzalatma hakları var. Daha sonra ise imzalı 2 kağıttaki imzaların birbirini tutmadığını öne sürüyorlar. İmzalar birbirini tutmuyorsa bugüne kadar sahte imza ve belge kontrol eden uzmanlara niye başvurmadılar. 
     İlginç bir iddia da Süreyya Ayhan'ın otel odasından gizlice kaçtığı şeklinde. Ancak buradaki ifadelerde birbirini tutmuyor. Eğer Süreyya Ayhan'ın yerine başka bir bayan otele sokulsa bile WADA yetkililerinden kaçması mümkün değil.'' 
     
     ''TÜRK YETKİLİLER NEREDE '' 
     Emiel Vrijman, WADA yetkililerinin yanı sıra Süreyya Ayhan'ı kontrol eden ve Türk Atletizm Federasyonu tarafından gönderilmiş yetkililerin de bulunduğunu, ancak bugüne kadar bu kişilerin hiç konuşturulmadığını belirtti. 
     Süreyya Ayhan'ın 2. kez yapılan doping kontrollerinin 25 Haziran'da gerçekleştirildiğini dile getiren Vrijman, ''2 WADA yetkilisi Rumen bayan, Ayhan'dan defalarca idrar almış. Ancak Süreyya Ayhan sabah seansında idmana çıktığı için idrar vermekte zorlanmış. 3. denemede ise çok su içtikten sonra idrar verebilmiş. Bu olayda hiç anlaşılmayan ve birbirini tutmayan bir sürü açıklama var. Rumen yetkililer ayrıca 2 Türk yetkiliyi de yanlarına çağırdılar. Ancak bu Türk yetkililerin hiçbir yerde ifadeleri yok'' diye konuştu. 
     Doping kontrolünden önce Süreyya Ayhan'ın şişeleri değiştirdiği şeklindeki iddialara da değinen Hollandalı avukat, ''Ayhan, bütün idrar örneklerini aynı odada veriyor. Örnek vermeden önce odanın içi kontrol ediliyor. Ayrıca idrar verirken de kendisinden 1 metre uzaklıkta bir WADA yetkilisi bekliyor. Ancak WADA'nın Rumen yetkilileri Süreyya Ayhan'ın 3. idrarında şişeleri değiştirdiğini öne sürüyorlar. Bu şartlarda şişe değiştirmek mümkün değil. Çünkü Ayhan'ın her örnek verişinde yanında birisi bulunuyor. Bu iddiayı ortaya atanlar neden DNA testi yaptırma yoluna gitmiyorlar'' ifadelerini kullandı. 
     
     ''İDDİALAR EKSİK VE TUTARSIZ'' 
     Emiel Vrijman, eksik ve tutarsız iddialar ile Süreyya Ayhan'ın suçlu olduğunu ispat edilemeyeceğini söyledi. 
     Davadan önce hem WADA yetkililerinin hem de Türkiye Atletizm Federasyonu'nun raporlarını görmek istediğini ifade eden Vrijman, sözlerini şöyle sürdürdü 
     ''IAAF dosyayı İngilizce yollamış. Türk yetkililer ise belki çok teknik olduğu için raporu Türkçe'ye çevirmekte zorlanmış olabilir. Her tercümede eksik ya da yanlışlıklar olabilir. Ancak şu ana kadar Türkiye Atletizm Federasyonu bize hiçbir şey göndermedi. Bu nedenle yarın yapılacak duruşmaya gitmeyeceğiz. Bütün bunların yanı sıra IAAF yetkilileriyle yaptığım telefon görüşmesinde, Süreyya Ayhan'ın önceden dosyayı görme hakkının olduğunu söylediler. Buna göre savunma hazırlama hakkı var. Erteleme istememizin bir başka nedeni ise Türkiye'de yapılacak duruşmada WADA yetkililerinin de duruşmada olmalarını talep ediyorum. Çünkü onlarla ben kendim konuşmak istiyorum. Bakalım o zaman da yazdıkları raporun aynısını söyleyebilecekler mi '' 
     
     ''TÜRK ADALETİNE GÜVENİYORUM'' 
     Dünyada birçok atletin davasına baktığını vurgulayan Emiel Vrijman, ''İlk kez bu kadar sessizlik yaşıyorum'' dedi. 
     Konuyla ilgili herkesin Süreyya Ayhan'ın suçsuz olduğunu bildiğini belirten Vrijman, ''Başka şahitlerin olup olmadığı araştırılması lazım. Türk adaletine güveniyorum. Süreyya Ayhan'ın davası bir doping tartışmasından başka polis serisine dönmeye başladı'' diye konuştu. 
     
</TEXT>
</DOC>
