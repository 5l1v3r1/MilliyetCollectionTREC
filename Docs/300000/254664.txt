<DOC>
<DOCNO> 254664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/ekonomi/eko06.html </URL>
<DATE> 2004/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak takibinde personel sıkıntısı 
</HEADLINE>
<TEXT>


6 bin personeli emekli olan TEDAŞ, 4 bin sözleşmeli eleman alacak. Bunların bini kaçak kontrolünde çalışacak 


Türkiye Elektrik Dağıtım AŞ TEDAŞ Genel Müdürü Haşim Keklik, özelleştirme kapsamında personelin yüzde 30'unun emekli olduğunu, bu nedenle özellikle kaçak kontrolü ve arıza kontrolü ile tahsilat konusunda sıkıntı yaşadıklarını söyledi. 
Keklik, düzenlediği basın toplantısında geçen yıl ülke genelinde yüzde 25 olan kaçak elektrik kullanımını, bu yıl yüzde 19'a düşürdüklerini ve 700 trilyon lira artıya geçtiklerini belirtti. "Özelleştirme kapsamında personelimizin yüzde 30'u, yaklaşık 6 bin kişi emekli oldu. Özellikle kaçak ve arıza kontrolüyle tahsilat konusunda sıkıntı yaşıyoruz" diyen Keklik şöyle devam etti "Bankalar tahsilat için pek sıcak bakmıyor. Biz de kendi elemanlarımız ve PTT tahsilat bürolarını kullanıyoruz. Fakat eksikliklerimiz var. Bu sebeple bu yıl içinde 4 bin sözleşmeli işçi alacağız ve bunların bin tanesi sadece kaçak kontrol elemanı olacak." 

'İsimleri açıklarız' 
Keklik, sadece İstanbul'un Avrupa yakasının kaçak elektrik miktarının Doğu Anadolu'da yer alan 15 ilin toplam elektrik kullamına eşit olduğunu kaydetti. Keklik, bazı büyük şirketlerin ve özellikle bir zincir marketin kaçak elektrik kullandığını belirterek, şöyle konuştu "Bu marketin sahibinin bu işlerden haberi yok. O bölgedeki müdürü ona bildirmeden bunu yapıyor. Bu bir hırsızlıktır ve kim olduğunun bir önemi yok. Gerekirse artık bu isimleri kamuoyuna açıklayacağız. Her sayaca bir insan koyamayız. Biraz da kendi içlerinde denetime gitmeliler." Hırsızlığın mazereti olamayacağını belirten Keklik, "Bizim fiyatlarımızın yüksek olduğu doğru ama bu kaçak elektrik kullanmayı gerektirmez" dedi. 


</TEXT>
</DOC>
