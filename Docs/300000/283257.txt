<DOC>
<DOCNO> 283257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sonyas11.html </URL>
<DATE> 2004/10/25/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Çocuklar, "ailede söz sahibi olmak" istiyor... 
</HEADLINE>
<TEXT>

     Gazi Üniversitesi'nin ilköğretim öğrencileriyle yaptığı araştırma, çocukların da ailede alınan kararlarda söz sahibi olmak istediğini ortaya koydu. 
     Mesleki Eğitim Fakültesi Aile Ekonomisi Beslenme Bölümü Öğretim Üyesi Yrd. Doç. Dr. Nedime Şanlı ve Eğitim Uzmanı Hülya Yalçınkaya Dulkadiroğlu, Ankara'da iki ilköğretim okulunda eğitim gören 11-16 yaş grubu, 424 öğrencinin katılımıyla bir araştırma yaptı. 
     ''İlköğretim okulu 11-16 yaş öğrencilerinin ailede karar vermeye katılımı konusundaki görüşleri'' konulu çalışmaya göre, ailede karar verme konusunda çocukla, ebeveynler arasında en çok sorun, ''çocuğun fikrinin sorulmaması''na ilişkin yaşanıyor. Ebeveynleri tarafından fikirleri sorulmayan çocukların bir kısmı tepkilerini ''kızarak'', bir kısmı da ''odasına kapanarak'' gösteriyor. 
     Araştırmaya göre, öğrencilerin büyük bölümü, ''çocuklar kendileriyle ilgili kararları tek başına vermelidir'' görüşünü savunurken, ''ebeveyn yardımıyla karar vermelidir'' fikri ikinci sırada geldi. 
     Çocuklar, aile kararlarına katılmanın kendileri açısından, ''Ailenin bir üyesi olduklarını hissetme, sorumluluk duygularını geliştirme, kendilerine olan güveni sağlama ve karar verme konusunda deneyim kazanma'' açısından önemli olduğunu düşündüklerini ifade ettiler. 
     
     YORUM 
     Sonuçları yorumlayan Yrd. Doç. Dr. Nedime Şanlı, ailedeki kararlara bireylerin yaş ve yetenekleri ölçüsünde katılmalarının, ailenin görev ve amaçlarının gerçekleştirilmesinde fonksiyonel bir işbirliği sağladığını belirtti. Ailenin bireyi olarak çocuğun kararlara ortak olmasının, karar vermeyi öğrettiğini kaydeden Yrd. Doç. Dr. Şanlı, şunları söyledi 
     ''Bu yaş döneminde, ebeveynin çocuğa yönelttiği davranış ve ona karşı takınılan tavırlar, gelecekteki yaşantısı açısından önemli olduğu kadar, çocuğa ailenin bir üyesi olduğu bilincini de aşılar. Ve topluma uyumun temelini atar. Bu nedenle çocukların aile kararlarına, özellikle kendileriyle ilgili kararlara katılımı sağlanmalıdır. Küçük yaştan itibaren çocukların kendileriyle ilgili bazı kararları bağımsız vermelerine fırsat yaratılmalıdır. Doğru kararlar verebilmeleri için anne-babalar onlara rehberlik yapmalıdır. Verdikleri kararların sonuçları olumlu veya olumsuz, mutlaka çocuklarla beraber nedenleriyle tartışılmalıdır.'' 
     
</TEXT>
</DOC>
