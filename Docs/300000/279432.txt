<DOC>
<DOCNO> 279432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/soneko33.html </URL>
<DATE> 2004/10/12/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Peugeot, Fransa'nın sanayi üretimini düşürdü... 
</HEADLINE>
<TEXT>

     Fransa'nın Ağustos sanayi üretimi yüzde 1.9 geriledi. Peugeot'un Mulhouse fabrikasında üretimin geçici olarak durdurulması, sanayi üretimindeki düşüşte etkili oldu. 
     Fransa istatistik ofisi INSEE'den yapılan açıklamada, Ağustos sanayi üretiminde en büyük gerilemenin yüzde 14.4 ile otomobil üretiminde yaşandığı bildirildi. 
     Otomobil sektörü hariç tutulduğunda bile Fransa'nın Ağustos sanayi üretimindeki gerileme yüzde 0.8'e ulaştı. 
     Ağustos'ta sanayi üretiminin yüzde 0.1 gerilemesini bekleyen ekonomistler, son verilerin, Fransa'daki büyümenin sanıldığı kadar güçlü olmadığını ortaya koyduğunu belirtti. 
     
     PEUGEOT, ÜRETİMİ GEÇİCİ OLARAK DURDURMUŞTU 
     Reuters ajansına konuşan Peugeot Sözcüsü Erika Louis-Roy, ''Mulhouse fabrikasını Citroen C4 üretimine hazırlık yapılması için Ağustos'ta çalıştırmadık'' dedi. 
     Fabrikanın daha önce Peugeot 206 ve 307 modellerini ürettiği ve günlük kapasitesinin 1700 otomobil olduğu bildirildi. 
     Yılın ilk ve ikinci çeyreğinde sırasıyla yüzde 0.8 ve yüzde 0.7 büyüyen Fransa ekonomisi Almanya ve İtalya gibi diğer büyük euro bölgesi ülkelerine kıyasla daha iyi performans gösteriyordu. 
     
</TEXT>
</DOC>
