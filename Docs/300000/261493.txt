<DOC>
<DOCNO> 261493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/spor/bnba.html </URL>
<DATE> 2004/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Okur'un mutluluğu 
</HEADLINE>
<TEXT>


Utah Jazz ile altı yıllık imza atan başarılı basketbolcu, Türkiye'yi en iyi şekilde temsil edeceğini belirterek "Çok rahatladım. Şimdi kendimi milli takıma vereceğim" dedi 


Kendine güveniyor 
NBA'DE Utah Jazz ile altı yıllık sözleşme imzalayan Mehmet Okur'un yüzü gülüyor. Milli oyuncu, "Altı sene inşallah Utah Jazz'dayım. Böyle güzel bir imza attığım ve başardığım için çok mutluyum. Artık bundan sonra oraya gidip, en iyi şekilde mücadele edeceğim. Şimdi kendimi milli takıma verme açısından çok rahatlamış durumdayım. Çok ilgi vardı. Türkiye'yi en iyi şekilde temsil edeceğim" dedi. 

İki aday gösterdi 
UTAH Jazz'da daha fazla süre almayı hedefleyen Mehmet Okur, "Oynayabileceğim, huzurlu olabileceğime inandığım bir takımla anlaştım" diye konuştu. Üç günlük idman açığını kapatacağını belirten başarılı basketbolcu, "Yeni hocamızla beraber Türkiye'yi istenilen yere getireceğiz" ifadelerini kullandı. Mehmet, Kaya Peker ve Kerem Gönlüm'ün NBA'de oynayabilecek seviyede olduğunu sözlerine ekledi. 


</TEXT>
</DOC>
