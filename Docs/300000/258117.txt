<DOC>
<DOCNO> 258117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/ekonomi/eko01.html </URL>
<DATE> 2004/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Döviz giderleri 12.2 milyar dolar 
</HEADLINE>
<TEXT>


ANKARA ANKA 

Türkiye'nin döviz giderleri, ithalat faturasındaki artışa bağlı olarak hızla büyüyor. İlk beş ayda 33.4 milyar dolarlık döviz geliri elde eden Türkiye, 42.2 milyar dolarlık döviz harcaması gerçekleştirdi. 
Döviz gelirleri geçen yılın aynı dönemine göre 7.8 milyar dolar artarken, döviz giderlerindeki artış 12.2 milyar doları buldu. Merkez Bankası verilerinden yapılan belirlemeye göre, Türkiye'nin ocak - mayıs dönemindeki toplam döviz gelirleri, 33 milyar 377 milyon dolar olarak gerçekleşti. Döviz gelirleri, geçen yılın eş dönemine göre yüzde 30.4 oranında 7 milyar 785 milyon dolar arttı. 
Döviz harcamaları ise yüzde 40.8 oranında 12 milyar 221 milyon dolarlık hızlı bir artış göstererek 42 milyar 188 milyon dolara kadar ulaştı. Böylece, Türkiye'nin döviz gelirinin gideri karşılamaması nedeniyle oluşan açık ilk beş ay itibariyle 8 milyar 811 milyon dolar oldu. 


</TEXT>
</DOC>
