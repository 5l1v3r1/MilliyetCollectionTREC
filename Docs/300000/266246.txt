<DOC>
<DOCNO> 266246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sondun27.html </URL>
<DATE> 2004/08/25/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Denktaş Milli davalarda iyi niyetle milli cephede delikler açılmaz 
</HEADLINE>
<TEXT>

     KKTC Cumhurbaşkanı Rauf Denktaş, Rumların Eylül başında Güzelyurt'ta Ay Mama Kilisesi'nde yapmayı planladıkları ayine Kıbrıs Türk halkının reaksiyon göstermesinin tahrik olmadığını söyledi. 
     Cumhurbaşkanı Denktaş, bir kabulde yaptığı açıklamada, temennisinin o günün hadisesiz geçmesi olduğunu belirterek, ''Ama Kıbrıs Türklerinin reaksiyonlarını göstermelerinin tahrik olduğunu kabul etmiyorum. Halkın bu konularda hissiyatını göstermesi en doğal hakkıdır. Yeter ki taşkınlık olmasın, şiddete başvurulmasın'' dedi. 
     Başbakan Mehmet Ali Talat'ın Kıbrıs Türk halkına tahriklerden sakınması çağrısı yaptığını anımsatan Denktaş, ''Sayın Başbakan, halkımıza tahriklerde bulunmama çağrısı yapmıştır. Haklıdır, ancak unutulan bir sorun vardır. O da binlerce Rum'un kiliseye gelip çan asmaları büyük bir tahrik olacaktır'' diye konuştu. 
     Denktaş, binlerce Rum'un ''kiliseye geleceğim'' diye gelip çan asmalarının her Pazar gelme talebinde bulunmalarının ve bunu Güzelyurt'a dönüş olarak değerlendirmelerinin Kıbrıslı Türklere karşı büyük bir tahrik olduğunu söyledi. 
     Kıbrıslı Türklerin ''Hala Sultan'ı'' ziyaret etmelerine karşılık Rumların da Karpaz'daki Apostolos Andreas Manastırı'nı ziyaret ettiklerini anımsatan ve bunun belli bir denge çerçevesinde yapıldığını belirten Denktaş, şöyle dedi 
     ''Bugün gazetede okudum. Bir vatandaş iyi niyetle biz Hala Sultan'a gidiyoruz, onlar da kiliselerine gelsinler diyor. Hala Sultan'a gitme hakkımızı Apostolos Andreas'a gelme haklarıyla dengeledik. Milli davalarda iyi niyetle milli cephede delikler açılmaz. Rumların kiliseleri bol. Her kilisenin günü var. Her papaz şimdi kiliselerine dönmek istemektedir. İstanbul'daki papazın bunlara verdiği desteği de okursanız, cemaatleri olmadığı halde cemaat taşıyarak kilise açmanın Rumlar açısından siyasi bir eylem olduğunu rahatlıkla görürsünüz.'' Denktaş, dileğinin Rumların ayin için gelmesi durumunda günün hadisesiz geçmesi olduğunu söyleyerek, taşkınlık ve şiddet olayları olmaması temenni etti. 
     Rumların 1-2 Eylül'de KKTC'deki Ay Mama kilisesinde yapacakları ayin ve bu ayine Kıbrıs Türk hükümeti tarafından verilen izin, her iki tarafta da çeşitli yorum ve tartışmalara yol açıyor. 
     
     RUM SALDIRILARINA KARŞI TAZMİNAT DAVASI 
     Rumların Ada'da Kıbrıs Türklerine karşı düzenledikleri saldırılara karşı tazminat davaları açılacağını da belirten ve bunlar için gerekli hazırlıkların son aşamaya geldiğini söyleyen Denktaş, buna rağmen hiçbir tazminatın Kıbrıslı Türklerin 30 yıldır yaşadığı psikolojik travmayı ortadan kaldıramayacağını kaydetti. 
     
</TEXT>
</DOC>
