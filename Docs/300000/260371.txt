<DOC>
<DOCNO> 260371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/ekonomi/eko05.html </URL>
<DATE> 2004/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol 44 doları da geçti 
</HEADLINE>
<TEXT>


Petrol fiyatları ABD'de 44.24 dolara yükseldi. Piyasaya hemen sürebilecekleri fazla petrol olmadığını belirten OPEC Başkanı, fiyatların ulaştığı seviyeyi 'Çılgınlık' olarak niteledi 

EKONOMİ SERVİSİ 

Petrol İhraç Eden Ülkeler Örgütü OPEC Başkanı Purnomo Yusgiantoro, üye ülkelerin rekor seviyesinde seyreden fiyatları rahatlatmak için piyasaya hemen sürebileceği fazla petrol olmadığını söyledi. 
Haber üzerine ham petrol New York'ta işlem görmeye başladığı 1983 yılından beri en yüksek seviyeyi görerek varil başına 44.24 dolar düzeyine çıktı. Londra Brent petrolü ise 40.45 dolar seviyesini gördü. OPEC Başkanı, yaptığı açıklamada, "Petrol fiyatları çok yüksek, bu çılgınlık" derken, Suudi Petrol Bakanı Ali al - Naimi ise ülkesinin üretimi artırabileceğini, fakat bunun hemen yapılamayacağını belirtti. 

'Herşeyi yaptık' 
Cezayir Petrol Bakanı Chakib Khelil ise önceki gün, OPEC'in fiyatlarda görülen çıkışı durdurmak için elinden gelen herşeyi yaptığını söylemiş ve "OPEC hiçbir şey yapamaz" demişti. 
OPEC, günlük yaklaşık 30 milyon varil petrol arzı ile dünya petrol üretiminin yüzde 40'ına yakınını karşılıyor. Petrol fiyatları yüksek talep baskısı ve Ortadoğu'da yaşanan şiddet olaylarının meydana getirdiği arz yönlü endişelerle artıyor. 


</TEXT>
</DOC>
