<DOC>
<DOCNO> 250941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sontur34.html </URL>
<DATE> 2004/06/25/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Kız Kulesi'nde NATO karşıtı pankart açıldı... 
</HEADLINE>
<TEXT>

     ''Emekçi Kadınlar Birliği'' üyesi bir grup kadın, Kız Kulesi'nde NATO karşıtı pankart açtı. 
     NATO Zirvesi'ni protesto etmek amacıyla çocuklarıyla birlikte Üsküdar Sahili'nde toplanan bir grup kadın, üzerlerinde ''NATO'ya hayır'' yazan uçurtmaları uçurmak istediler. 
     Rüzgar nedeniyle bu eylemi gerçekleştiremeyen gruptan 4 kadın, Kız Kulesi'nde ''Tecavüzcü NATO defol'' yazılı bir pankart açtı. 
     Harem'den sürekli sefer yapan motora müşteri gibi binerek Kız Kulesi'ne ulaştıkları anlaşılan 4 kadın, Kız Kulesi'ndeki görevlilerin ikazı üzerine pankartı kapattılar. 
     Yine Kız Kulesi'nin motorlarıyla polisler tarafından Üsküdar Sahili'ne getirilen kadınlar, işletmecilerin şikayetçi olmaması üzerine gözaltına alınmadı. 
     
     KADIKÖY'DE EYLEM 
     Bu arada, Kadıköy Altıyol'da toplanan ''Ezilenlerin Sosyalist Platformu''na üye bir grup da, NATO'yu protesto etmek amacıyla kendilerini bileklerinden birbirlerine zincirlediler. 
     NATO karşıtı pankart açan grup, basın açıklamasının ardından dağıldı. 
     
</TEXT>
</DOC>
