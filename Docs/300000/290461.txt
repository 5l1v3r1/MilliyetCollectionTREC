<DOC>
<DOCNO> 290461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sonspo12.html </URL>
<DATE> 2004/11/20/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Potada derbi maçtan notlar... 
</HEADLINE>
<TEXT>

     Türkiye Basketbol Ligi'nde sezonun ilk derbi maçında Fenerbahçe ile Beşiktaş, Abdi İpekçi Spor Salonu'nda karşı karşıya gelirken, karşılaşmayı yaklaşık 4 bin taraftar izliyor. 
     Fenerbahçeli ve Beşiktaşlı taraftarlar, maç öncesinde pota arkasındaki tribünleri doldurdular. Taraftarlar, maçtan dakikalar önce takımlarına destek verici tezahüratlar yapmaya başladı. 
     Bu arada maç öncesi Türkiye Bayanlar Basketbol Ligi'nde Galatasaray ile Ceyhan Belediyesi arasında yapılan maçta siyah-beyazlı ve sarı-lacivertli taraftarlar, Ceyhan Belediyesi'ne yaptıkları tezahüratlarla destek verdiler. Fenerbahçeliler, Ceyhan Belediyesi'nin kazandığı maç sonrası bu takımın oyuncularını tribünlere çağırarak alkışladılar. 
     İki takımın taraftarları maçın başlamasına saniyeler kala coşkulu tezahüratlarıyla takımlarına moral verdiler. 
     Maç öncesi salon içinde ve dışında güvenlik güçleri yoğun güvenlik önlemleri aldı. Emniyet güçleri, salon içinde iki takımın taraftarlarının bulunduğu tribünlerin önünde bir set oluşturdu. İki takım taraftarları salona ayrı kapılardan alındı. 
     
</TEXT>
</DOC>
