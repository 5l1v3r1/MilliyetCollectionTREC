<DOC>
<DOCNO> 258802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonspo16.html </URL>
<DATE> 2004/07/28/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Beşiktaş'ta yeni sezon hazırlıkları... 
</HEADLINE>
<TEXT>

     Beşiktaş, 2004-2005 futbol sezonu hazırlıklarını yaptığı idmanla sürdürdü. 
     Teknik direktör Vicente Del Bosque yönetiminde, BJK Nevzat Demir Tesisleri'nde gerçekleştirilen yaklaşık 1,5 saatlik çalışmada siyah-beyazlı futbolcuların sıcak havaya rağmen neşeli ve hırslı oldukları gözlendi. 
     Kondisyoner Javier Minano Espin yönetiminde ısınma hareketleriyle başlayan antrenman, dar alanda çoklu pas çalışmaları ile sürdü. Futbolcular daha sonra 2 gruba ayrıldı. Teknik direktör Del Bosque, ilk gruptaki oyunculara teke tek mücadele ve gol çalışmaları uygulatırken, ikinci gruptaki oyuncular kondisyoner eşliğinde çabukluk çalışmaları yaptı. Daha sonra gruplar yer değiştirdi. 
     Sağ ayağında ağrıları bulunan Sergen Yalçın salonda çalışırken, menajer-oyuncu Tayfur Havutçu, kendisine ait program eşliğinde tek başına idman yaptı. 
     Dün akşam karın ağrısı şikayetiyle Memorial Hastanesi'nde gözlem altında tutulan kaleci Ramazan Kurşunlu'nun, sabah yapılan kontrollerinin ardından öğleden sonra taburcu edileceği bildirildi. 
     Beşiktaş, hazırlıklarını yarın yapacağı çift idmanla sürdürecek. 
     
</TEXT>
</DOC>
