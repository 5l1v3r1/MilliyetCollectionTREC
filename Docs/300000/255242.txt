<DOC>
<DOCNO> 255242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/ekonomi/eko13.html </URL>
<DATE> 2004/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye ile ortak banka kurma önerisi geldi 
</HEADLINE>
<TEXT>


ÖNDER YILMAZ Ankara 

Suriye Devlet Başkanı Beşar Esad'ın Türkiye ziyaretinin ardından başlayan yakınlaşma, Suriye Başbakanı Naci Otri'nin dünkü Ankara ziyaretiyle doruğa çıktı. Türkiye ile Suriye, ortak banka kurmayı ve ticaret hacmini 2 milyar dolara çıkarmayı hedefliyor. 
Heyetlerarası görüşmelerde, Türkiye ile Suriye'nin ortak banka kurması konusunda çalışma başlatılması kararlaştırıldı. Görüşmede Başbakan Recep Tayyip Erdoğan, Suriye'nin Türkiye'ye banka kurmak konusunda istisna yapmasını istedi. Ülkelerinde banka şubesi açılmasına sıcak bakmayan Otri, Erdoğan'a, "Mevzuatımız izin vermiyor. Değiştirmemiz yankı uyandırır. Ancak sizinle ortak bir banka kurabiliriz" karşılığını verdi. 


</TEXT>
</DOC>
