<DOC>
<DOCNO> 292389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonsiy12.html </URL>
<DATE> 2004/11/26/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
AK Parti içinde ABD muhalefeti büyüyor... 
</HEADLINE>
<TEXT>

     Ak Parti içinde ABD'nin Irak operasyonuna dönük tepkiler giderek daha yüksek sesle dile getirilmeye başlandı. 
     Ak Parti Samsun Milletvekili Cemal Yılmaz Demir'in, ABD'nin Irak'taki operasyonlarının durdurulması amacıyla Başkan George W.Bush'a hitaben bir mektup yazdığı ve mektubun ABD'nin Ankara Büyükelçisi Eric Edelman'a teslim edildiği bildirildi. 
     Edinilen bilgiye göre, Demir'in İngilizce olarak kaleme alınan mektubunda, operasyonlardan duyulan rahatsızlık dile getiriliyor. 
     ''Sıkılan her kurşun, atılan her bomba yanık bir yürek bırakmakta, yüreği yanan insanlar için intikam hissi tek meşruluk aracına dönüşmektedir'' ibarelerinin yer aldığı mektupta, şu görüşlere yer verildi 
     ''Bugün Irak'ta barışı keşfeden binlerce yıllık insanlık tecrübesi bombalanmakta, bu tarihsel tecrübenin ürünü olan insanlık değerleri kurşunlanmaktadır. Bu gidiş insanlığı, herkesin herkese karşı savaş halinde olduğu ilkel dönemlere götürmektedir. 
     Irak'ta yaşanan insanlık dramı ve yürek yakan tablo, mutlaka küresel bazda insani duyarlılıkları harekete geçirecek, bu duygusal hareketlilik devletlerin iç politikasında en azından orta vadede etkin olacak, temelde iç politik dinamiklere dayanan uluslararası tercihler orta vadede sizi ve halkınızı yalnız kalmaya mahkum edecektir. 
     Hiçbir iktidar insanlık değerlerinin yok edilmesine karşı oluşacak toplumsal infial karşısında ayakta kalamaz. Bu nedenle yakın gelecekte hiç kimse sizin ve halkınızın dostu olduğunu ifadeye etmeye cesaret edemeyecektir. 
     Ateşin sönmesi için hala bir imkan olduğuna inanıyorum. İnsanlık için, adalet, barış ve güven içinde özgür bir gelecek diliyorum.'' 
     
     BİR MEKTUP DA BAŞOĞLU'NDAN 

     AKP Adana Milletvekili Atilla Başoğlu, ABD Büyükelçisi Eric Edelman'a, bir mektup göndererek, kendilerine gönderilen davetiyede Fener Rum Patriği'ne "ekümenlik" unvanının verilmesine tepki gösterdi. Başoğlu, bunun uygun ve dostça bir davranış olmadığını vurguladı. 
     AKP Adana Milletvekili Atilla Başoğlu, yaklaşık yüz AKP milletvekilinin de imzaladığı bir mektubu TBMM'deki PTT'den ABD Büyükelçisi Eric Edelman'a gönderdi. Başoğlu, mektubunda, Fener Rum Patriği'nin himayesinde "The National Council of the Order of St. Andrew the Apostle Archons of the Ecumenical Patriarchate in America" tarafından, 2 Aralık 2004 tarihinde, onuruna kendi rezidansında verilecek resepsiyon için davetiyelerin milletvekillerine ulaştığını bildirdi. 
     Başoğlu, Edelman'a gönderdiği mektubunda, "Sözkonusu davetiyelerde, bir Türk kurumu olan Fener Rum Patrikhanesi'nin başında bulunan Patrik için, Türkiye Cumhuriyeti'nin vermediği bir ünvanın, resmi rezidansınızda verilecek bir davet için kullanılmasına müsaade etmenizin, akredite olduğunuz ülkeye karşı uygun ve dostça bir davranış olup olmadığını sorgulamanız gerektiğini düşünüyor, temsil ettiğimiz 70 milyon Türk vatandaşı adına bu davranışı esefle karşıladığımızı bildirmek istiyoruz" dedi. 
     Başoğlu, gazetecilerin sorularını yanıtlarken de, Türkiye Cumhureyeti'nin patriğe vermediği bir yetkiyi ABD elçisinin kullanayacağını belirterek, "Meclis'te çizilen, Lozan'da çizilen çizginin dışına taşılarak bu şahsa ekümenlik sıfatı verilemez. Edelman, T.C.'nin tanımadığı bir sıfatı milletvekillerine gönderdiği davette kullanmıştır. 
     Bunu kınıyoruz" şeklinde konuştu. 
     Başoğlu, kendisinin bu davete katılmayacağını ancak CHP milletvekillerinin ne yapacağını bilmediğini belirterek, "Onlar da herhalde değerlendirirler" dedi. 
     
     ABD Elkatmış'dan rahatsız oldu 

     Felluce operasyonuyla ilgili olarak Erdoğan ve Gül'ün ardından Şahin ile Elkatmış'ın "Yaşananlar katliam. İşgal soykırıma dönüştü" açıklaması, ABD'de rahatsızlık yarattı. Ancak Elkatmış bugün gazetecilerin konu ile ilgili sorularını 'Sözlerimin hep arkasında durdum" diyerek yanıtladı. 
     ABD askerlerinin Irak'ın Felluce kentinde uyguladıkları kuşatmada, sivillerin ve yaralı direnişçilerin öldürülmesine sert tepki gösteren Başbakan Recep Tayyip Erdoğan ve Dışişleri Bakanı Abdullah Gül'ün ardından, Başbakan Yardımcısı Mehmet Ali Şahin ve TBMM İnsan Hakları İnceleme Komisyonu Başkanı Mehmet Elkatmış da dün ABD'yi "barbarlık" ve "katliam yapmakla" suçladı. Bu eleştiriler, ABD'de rahatsızlık yarattı. 

     
</TEXT>
</DOC>
