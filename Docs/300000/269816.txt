<DOC>
<DOCNO> 269816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sontur07.html </URL>
<DATE> 2004/09/07/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Tuttuğu dalı kesince öldü 
</HEADLINE>
<TEXT>

     Neşet KARADAĞ DHA 
ADANALI 62 yaşındaki Abdullah Akın, Nasrettin Hoca'nın fıkrasında olduğu gibi tuttuğu dalı kesince 12 metreden düşerek hayatını kaybetti. 
     Yenibey Mahallesi'ndeki 3 katlı evinin teras katındaki asmayı budayan Abdullah Akın, bir ara tuttuğu dalı satırla kesmeye başladı. Komşularının "Abdullah amca düşeceksin. İn aşağıya'' demesine aldırmadan terasın kenarındaki korkuluk duvarına çıkan Akın, tuttuğu dalın kesilmesiyle birlikte boşluğa uştu ve kafa üstü betona çakıldı. 
     Kanlar içinde kalan Akın'ın hastaneye götürülmesi için komşuları ambülans istedi. Ambulansın gecikmesine yakınları ve komşuları tepki gösterirken, olay yerindeki polis de devreye girip, "Ambülans geciktiği için ortalık gergin. Ambülans bekleniyor'' anonsu yaptı. 
     Akın, ilk aramadan yaklaşık 40 dakika sonra gelen ambulans ile Devlet Hastanesi'ne götürülürken yolda hayatını kaybetti. Akın'ın komşuları, "Evden ve cep telefonuyla ambulans istedik. 40 dakika bekledikten sonra geldi. Eğer ilk 5 dakika içinde gelmiş olsaydı belki kurtulmuş olacaktı'' dedi. 
     Öte yandan Huzurevleri 12'nci Sokak 23 numaralı evin merdiven boşluğunu çatı malzemesiyle kapatmaya çalışan 50 yaşındaki Miktad Tunca da dengesini kaybedip düştü. Omurgası kırılan Tunca Numune Hastanesi'nde yoğun bakıma alındı. 
     
</TEXT>
</DOC>
