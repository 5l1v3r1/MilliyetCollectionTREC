<DOC>
<DOCNO> 269342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/spor/spo09.html </URL>
<DATE> 2004/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeki, çevik, yalnız 
</HEADLINE>
<TEXT>


ABD Açık çift bayanlarda 3. tura ulaşarak, Türk tenisine ivme kazandıran İpek Şenoğlu'nun ne antrenörü var, ne kondisyoneri, ne de doktoru. Tek desteği babası 

ÖZEL RÖPORTAJ CÜNEYT ŞENGÜL 


TENİSTE, Dünya'nın gözünü diktiği ABD Açık'a, Türk damgası vuran İpek Şenoğlu, spor bakış açımızdaki antika düşüncenin en önemli ürünlerinden biri... 
Türkiye'de istediği şartları bulamadığı için Londra'daki Sutton Tenis Akademisi'nde çalışmak zorunda kalan Şenoğlu, ABD Açık'taki tek yalnız sporcu... Bırakın antrenörü, ne kondisyoneri var, ne de doktoru... Aslında babası herşeyi... Üniversiteden arkadaşı olan, ABD'li Laura Granville ile birlikte çift bayanlarda 3. tur basamağına tırmanmalarını, "İyi anlaşıyoruz." diye yorumlayan İpek Şenoğlu, "Burada hocasız tenisçi göremezsiniz" hatırlatmasını yapıyor ve Genel Sigorta'nın sponsorluğundan başka kendisine uzanan bir "el" göremediğini ekliyor... 
Ama umutlu ve hırslı İpek... Çift bayanlarda Dünya'nın en iyi 16 ekibi arasına giren Şenoğlu, partneriyle birlikte bu turnuvada tecrübe edindiklerini söylüyor, "Bundan sonraki turnuvalarda daha iyi derece elde ederiz. Örneğin Avustralya Açık'a da katılmak istiyoruz" diyor ve 3. tur maçını şöyle yorumluyor 
"Dünya sıralamasında 1. sırada bulunan Paola Suarez - Ruano Pasquel çiftiyle karşılaşacağız. Hiç kimseden korkumuz yok. Onları da yenip, yolumuza devam etmek istiyoruz". 

Kimdir 
TENİSE 13 yaşında Eskişehir'de başlayan İpek Şenoğlu, Türkiye ikincisi olduktan sonra İstanbul Taçspor kulubune geçti. California Malibu Pepperdine Üniversitesi'nde 1998 - 2002 arasında okuyan Şenoğlu bu sürede ABD'nin en iyi bayan tenisçilerinin yer aldığı "All American" takımına secildi. Daha sonra TED kulübünde oynayan Şenoğlu Londra'da yaşıyor. 25 yaşındaki Şenoğlu, çiftler Dünya sıralamasında 115. sırada bulunuyor. 




</TEXT>
</DOC>
