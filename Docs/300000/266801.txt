<DOC>
<DOCNO> 266801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun14.html </URL>
<DATE> 2004/08/27/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
BM El Kaide, 11 Eylül hariç her saldırıya 50 bin dolardan az harcadı 
</HEADLINE>
<TEXT>

     BM raporunda, El Kaide terör örgütünün 11 Eylül saldırıları hariç her büyük saldırısı için 50 bin dolardan az para harcadığı bildirildi. 
     BM'nin El Kaide ve Taliban üyelerine yönelik yaptırımlarının uygulanmasını izleyen bir grubun dün yayımladığı ve Güvenlik Konseyi'ne sunduğu raporda, El Kaide ve Taliban için operasyon düzenlemenin ne kadar ucuza malolduğu ve saldırıların çoğunda ceza gerektirmeyen son derece basit ve teknolojiden yoksun silahlar kullandıkları anlatılıyor. 
     Bunlara örnek olarak raporda, İspanya'nın başkenti Madrid'de geçen Mart'ta 4 trende ard arda meydana gelen 10 patlamada dinamit ve patlayıcı kumandası olarak da cep telefonlarının kullanıldığı, 191 kişinin öldüğü bu saldırıların 10 bin dolara malolduğu belirtildi. 
     Raporda, ABD'de yaklaşık 3 bin kişinin öldüğü 11 Eylül 2001'de kaçırılan 4 uçakla düzenlenen saldırıların maliyetinin ise 6 haneli bir sayı olduğu kaydedildi. 
     Endonezya'nın Bali adasında Ekim 2002'de 202 kişinin öldüğü ve 1998'de aralarında Amerikalıların da bulunduğu 231 kişinin hayatını kaybettiği Kenya ve Tanzanya'daki ABD büyükelçiliklerine düzenlenen saldırıların her birinin maliyetinin 50 bin dolardan az olduğu belirtilen raporda, geçen yıl Kasım'da İstanbul'da 62 kişinin öldüğü 4 intihar saldırısının maliyetinin ise 40 bin doların altında kaldığı bildirildi. 
     El Kaide örgütünün, ulaşım ve silahlar konusunda basit yöntemler kullandığı anlatılan raporda, Suudi Arabistan'da geçen Mayıs'ta 22 kişinin öldüğü Hobar saldırısında küçük silahlar ve bıçaklar kullanıldığı örnek verildi. 
     BM yaptırımları uyarınca, tüm üye ülkelerden Taliban ve El Kaide'yle bağlantısı olanlar listesindekilere seyahat yasağı, silah ambargosu uygulamalarının ve mal varlıklarını dondurmalarının istendiği hatırlatılan raporda, bu listede 317 kişinin ve 112 grubun isminin bulunduğu ve El Kaide'ye ilk yaptırımların 1999'da uygulanmaya başladığı belirtildi. 
     Hiçbir üye ülkenin bir silah sevkıyatını önlediğini ya da listedeki isimlerden birinin ülkeye girişini engellediğini bildirmediği ifade edilen raporda, terör saldırılarına mali destek verilmesini durdurmak için alınan önlemlerin etkisinin olduğu, ancak daha fazlasının yapılmasının gerektiği bildirildi. 
     Raporda, bu önlemler sonucunda El Kaide'ye verilen mali desteğin önemli miktarda azaldığı ve örgütün paraya ihtiyaç duyduğu kaydedildi. 
     
</TEXT>
</DOC>
