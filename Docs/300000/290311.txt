<DOC>
<DOCNO> 290311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/ekonomi/eko07.html </URL>
<DATE> 2004/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB'den başka senaryolar da var' 
</HEADLINE>
<TEXT>


HİLAL YILMAZ Londra DHA 

Devlet Bakanı Ali Babacan, yüzde 99'u Müslüman olan bir ülkenin AB'ye girmesinin medeniyetlerin barışmasını sağlayacağını söyledi. 17 Aralık'ta AB'nin vereceği nihai kararın olumlu olacağına inandıklarını belirten Babacan, "Biz başka senaryolara hazırlandık ama AB'nin B planı yok. Türkiye, hem stratejik öneme hem de doğal zenginlik ve genç iş gücüne sahip benzersiz bir ülkedir. Türkiye'nin üyeliği aynı zamanda AB'nin de yararına" dedi. Babacan, Türk Genç İş Adamları Derneği TÜGİAD , London School of Economics'in Avrupa Enstitüsü ve Bilgi Üniversitesi tarafından ortaklaşa düzenlenen 'Boğazın Arkasındaki Fırsatlar' konulu konferansta AB'nin Türkiye ile ilgili vereceği kararın tarihi bir karar olacağını kaydetti. 
Babacan, "Eskiden 'neden AB'ye girmek istiyorsunuz' diye sorduğumuzda insanlar, ekonomik sebepleri öne sürüyordu. Şimdi ise siyasal istikrar ve daha iyi işleyen bir demokrasi için AB'yi istediklerini söylüyorlar" dedi. Babacan, "Reformları AB istiyor diye değil, Türkiye'nin bu reformlara ihtiyacı olduğu için, inandığımız için yapıyoruz" diye konuştu. 


</TEXT>
</DOC>
