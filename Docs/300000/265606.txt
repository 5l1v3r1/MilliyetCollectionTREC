<DOC>
<DOCNO> 265606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/yasam/axyas01.html </URL>
<DATE> 2004/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çığlık'ı çaldılar 
</HEADLINE>
<TEXT>


Oslo'daki Munch Müzesi'ni basan soyguncular, efsanevi tablo Çığlık'ı ve Madonna tablosunu çaldı. Tabloyu götürme anı kamerayla görüntülendi... 

DIŞ HABERLER SERVİSİ 

Norveç'in başkenti Oslo'daki Munch Müzesi'ni dün sabah basan silahlı soyguncular, ziyaretçilerin gözü önünde Edvard Munch'un efsanevi tablosu "Çığlık"ın yanı sıra "Madonna" tablosunu çaldı. Oslo polisi sözcüsü Hilde Walssoe, müzeyi soyanların maskeli olarak siyah bir otomobille geldiklerini ve müze görevlisini silahla tehdit ederek iki tabloyu çaldıklarını söyledi. Sayıları 2 ya da 3 olarak tahmin edilen soyguncuları bulmak için polisin alarma geçirildiği açıklandı. 
Soygunun yapıldığı sırada Munch Müzesi'ni gezen "France Musique" adlı Fransız radyosundan gazeteci François Castang, soygunun güvenlik sistemindeki boşluktan kaynaklandığını ifade ederek, "Asıl şaşkınlık verici olan, iki tablonun da çıkış kapısına en yakın olan birinci salonda basit iplerle duvara tutturulmuş olarak sergilenmesidir" dedi. Castang, soygunun bir dakika içinde yapıldığını belirterek, "Ziyaretçilerin üstü aranmıyor, kontrol yok, güvenlik sistemi yok, alarm yok. Bütün bunlar, 'Gel, beni çal' anlamına gelir" ifadesini kullandı. 


</TEXT>
</DOC>
