<DOC>
<DOCNO> 272279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sondun26.html </URL>
<DATE> 2004/09/16/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
İspanya ve Fransa El Kaide peşinde 
</HEADLINE>
<TEXT>

     İspanya ve Fransa'nın, terör örgütü El Kaide'nin finansman kaynaklarını araştırmak için ortak çalışma grubu oluşturma kararı aldığı açıklandı. 
     İspanya Adalet Bakanlığı'ndan yapılan açıklamada, Barcelona'da iki ülkenin Dışişleri, Adalet, Savunma ve Bayındırlık bakanlarının katıldığı toplantıda, ortak polis ekibi kurulması konusunda anlaşma sağlandığı belirtildi. 
     Açıklamada, iki hafta içinde resmen oluşturulacak olan ortak polis ekibinin, El Kaide'nin İspanya'daki mali ağını, Fransa ve Fas'taki bağlantılarıyla birlikte araştıracağı kaydedildi. 
     İspanya Adalet Bakanlığı açıklamasında, El Kaide örgütünün mali ağının Dava ve Tebliğ hareketiyle bağlantısı olduğu da belirtilerek, bakanlığın bu hareketle ilgili ayrıntılı bilgiye sahip olmadığı ifade edildi. 
     El Kaide örgütü, ABD'de 11 Eylül 2001'de düzenlenen terör saldırılarının ardından Madrid'de Mart ayında 191 kişinin öldüğü tren saldırılarından da sorumlu tutuluyor. İspanya'daki saldırılarla ilgili 17 şüpheliden çoğunun Faslı olduğu belirtilmişti. 
     Amerikalı ve İspanyol yetkililer, İspanya'nın Almanya ile birlikte, 11 Eylül saldırıları öncesindeki hazırlık sürecinde kullanılan yerler arasında bulunduğunu kaydediyorlar. 
     Bu arada, Barcelona'daki toplantıda İspanya ve Fransa'nın, ayrılıkçı Bask örgütü ETA ile mücalede konusunda ortak çalışmaları da ele aldıkları bildirildi. 
     
</TEXT>
</DOC>
