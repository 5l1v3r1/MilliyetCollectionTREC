<DOC>
<DOCNO> 256130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sonsiy07.html </URL>
<DATE> 2004/07/17/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
ABD, Erdoğan’ın İsrail tavrından rahatsız 
</HEADLINE>
<TEXT>

     ABD yönetiminden bir yetkili, Başbakan Erdoğan’ın İsrail’e karşı davranışlarında bazı tuhaflıklar olduğunu söyledi ve ''İsrail’in politikalarının anti-semitizme neden olduğunu söylemesine inanmak oldukça zordu. Bu sözlerden, çok rahatsız olduk'' dedi. 
     Hürriyet gazetesinin haberine göre, ABD yönetimi, Başbakan Erdoğan’ın İsrail’e yönelik sert açıklamalarından oldukça rahatsız' ve bu hoşnutsuzluklarını da Ankara’ya iletti. 
     Hürriyet gazetesine konuşan ABD yetkilileri, Başbakan Erdoğan’ın, bir sorun gördüğü zaman İsrail’i doğal olarak eleştirebileceğinin altını çizdi ve "biz de İsrail’i, zaman zaman sert bir şekilde eleştiriyoruz. Eleştiri tabii ki Türkiye’nin hakkıdır. Ancak, Sayın Erdoğan’ın tavrında bazı tuhaflıklar vardı’ dediler. 
     Erdoğan’ın tuhaflıkları neler sorusuna, ABD yetkililerin yanıtı ise şöyle oldu 
     "Öncelikle, sert açıklamaların zamanlaması. Gazze ile ilgili iyi gelişmeler yaşanırken ve Mısır ve diğerleri İsrail’in o bölgeden çekilmesine destek verirken, Tayyip Erdoğan sert açıklamalar yapmak ihtiyacını hissetti. Bunu kesinlikle anlayamadık. Ayrıca, Erdoğan’ın kullandığı ifadeler, son derece rahatsız ediciydi. İsrail’in politikalarının anti-semitizme neden olduğunu söylemesine inanmak oldukça zordu. Bu sözlerden, çok ama çok rahatsız olduk" 

     
</TEXT>
</DOC>
