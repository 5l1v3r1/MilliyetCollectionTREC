<DOC>
<DOCNO> 271755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonspo33.html </URL>
<DATE> 2004/09/14/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Denizlispor Trabzonspor yenilgisini Diyarbakır'da telafi edeceğiz... 
</HEADLINE>
<TEXT>

     Denizlispor Yönetim Kurulu Üyesi Osman Vural Yapıcı, Trabzonspor yenilgisini bu hafta Diyarbakırspor deplasmanında telafi edeceklerini savundu. 
     Basın toplantısı düzenleyen Yapıcı, son 2 haftayı puansız kapatmanın üzüntüsünü yaşadıklarını, takımın yeniden yükselişe geçmesi için gerekli önlemlerin alınacağını söyledi. 
     Büyükşehir Belediyesi Ankaraspor ve Trabzonspor maçlarında takımın ortaya koyduğu futbolun gelecek için umut verdiğini ifade eden Yapıcı, ''Trabzonspor maçında aldığımız yenilgiyi, Diyarbakırspor'u evinde yenerek telafi edeceğiz. Rakibimizden çekinmiyoruz'' dedi. 
     Bu arada yeşil-siyahlılar, Diyarbakırspor maçının hazırlıklarını Teknik Direktör Giray Bulak yönetiminde yapılan çalışmayla sürdürdü. 
     
</TEXT>
</DOC>
