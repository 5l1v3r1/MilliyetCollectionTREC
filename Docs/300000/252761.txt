<DOC>
<DOCNO> 252761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/guncel/gun01.html </URL>
<DATE> 2004/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Van'da patlayan araçtaki ipucu 
</HEADLINE>
<TEXT>


Emniyete getirilen 'bombalı aracın' sahibi Zülküf Çoban, Hizbullahçı çıktı. 30 kişi daha gözaltına alındı 

TOLGA ŞARDAN Ankara 

Van Valisi Hikmet Tan'a yönelik saldırının ardından gözaltına alınan belediye işçisi Zülküf Çoban'ın, daha önce Hizbullah'a yönelik operasyonlarda gözaltına alındığı ortaya çıktı. Emniyet, PKK KONGRA - GEL'in yöneticilerinin de, kırsaldaki teröristlere "üst düzey yöneticilere saldırı" talimatı verdiğini belirledi. 
Saldırıda kullanılan aracın sahibi Çoban, ilk aşamada şüpheli olarak gözaltına alındı ve sorgusunda aracı bir ay önce başka bir kişiye sattığını belirtti. Aracı alan kişinin "Büfeci Ahmet" olarak tanındığını, ancak otomobilin kısa sürede birkaç kez daha el değiştirdiğini saptayan polis, önceki gece olayla ilgili yaklaşık 30 kişiyi gözaltına aldı. Çoban'ın ise 2001'de Van'da Hizbullah'a yönelik operasyonda gözaltına alındığı ve sonra serbest kaldığı anlaşıldı. 

'Vurun' emri 
Öte yandan Emniyet istihbaratı, Kandil bölgesindeki Şehit Ayhan kampında ve Süleymaniye'nin Ranya bölgesinde militanlara "fedai eylemleri" için eğitim verildiğini belirledi. Bu militanlara Doğu ve Güneydoğu Anadolu'da vali, emniyet müdürü, il jandarma komutanı ve bölge komutanlarına yönelik bombalı eylemler yapılması için talimat verildiği belirlendi. 

Ölümden şans eseri kurtuldu 

Bomba yüklü otomobilin iki metre yakınındaki dondurma ve köfte tezgahının başında duran Oğuz Karakuş 13 , saldırıdan şans eseri kurtuldu. Patlamanın, tezgahı bırakıp, hamala yardıma gittiği sırada meydana geldiğini anlatan Karakuş, "Kurtulduğum için kendimi şanslı buluyorum" dedi. 


</TEXT>
</DOC>
