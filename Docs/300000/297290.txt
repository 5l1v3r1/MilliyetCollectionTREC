<DOC>
<DOCNO> 297290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonsiy28.html </URL>
<DATE> 2004/12/13/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Erdoğan, Yunanistan Devlet Televizyonu Net'e demeç verdi... 
</HEADLINE>
<TEXT>

     Başbakan Recep Tayip Erdoğan, ''Türkiye'nin AB üyesi olmasının farklı kültürlerin birlikte varolmasını güvence altına alarak, AB'yi küresel bir güç durumuna getireceğini'' söyledi. 
     Başbakan Erdoğan Yunan devlet televizyonu NET'e verdiği demeçte Türkiye'nin AB üyeliği konusuna değindi. 
     Türkiye'nin, AB'ye bir yük olmak için değil, aksine AB'nin yükünü hafifletmek için üye olmak istediğini belirten Erdoğan, ''Türkiye'nin üyeliği siyasal değerlerinin bir toplamı olan AB'nin bu konuda bütünlenmesinde rol oynayacaktır'' dedi. 
     Başbakan Erdoğan, 17 Aralık tarihinde atılacak isabetli adımın AB'nin tüm kültürlerin bir buluşma noktası olmasına ve Avrupa ile dünyada barışın hakim olmasına yol açacağını belirterek, ''Çünkü, Türkiye'nin AB üyesi olması kültürlerin birlikte varolmasını güvence altına alarak, AB'yi küresel bir güç durumuna getirecektir'' dedi. 
     Kıbrıs konusunda bir ''iyi niyet'' göstergesi olarak Gümrük Birliği anlaşmasını imzalamayı düşünüp düşünmediğine ilişkin soruya Erdoğan, şu anda Güney Kıbrıs ile mal alışverişinin sürdürüldüğünü ve diğer konuların da müzakere süreci içerisinde çözümlenebileceğini söyledi. 
     Başbakan Erdoğan, ayrıca, bu konuların aşılamayacak sorunlar olmadığını sözlerine ekledi. 
     Demecinde, Yunanistan'ın bu güne kadar Türkiye'nin AB perspektifine olan desteğini de değerlendiren Erdoğan, bu konuda Yunanistan Başbakanı Kostas Karamanlis'e müteşekkir olduğunu belirtti. 
     Karamanlis ile adeta aile dostları olduğunu belirten Erdoğan, ''Değerli dostum Karamanlis'e görevi Başbakanlık üstlendiği günden beri bize vermiş olduğu destek için kendim ve halkım adına teşekkür etmek istiyorum. Ve inanıyorum ki bugüne kadar olan desteği bundan sonra da sürecektir. Bu münasebetle benim ve halkım adına en sıcak sevgileri iletmenizden memnunluk duyacağım. Türk halkından Yunan halkına en sıcak selamlar'' dedi. 
     Başbakan Erdoğan, zirve sonucunu merak edip etmediğine ilişkin bir soruyu da ''Tabii ki politikada duygusallığa yer yoktur. Bugüne kadar olan süreci dostlarımızla birlikte büyük bir olgunluk içerisinde sürdürüyoruz. Bu işin sorumlukları ve mesuliyeti muhakkak bizleri düşündürüyor ve bu konuda elimizden gelen çabayı gösteriyoruz. Artık son haftaya girmiş bulunuyoruz ve devlet başkanlarıyla temaslar telefonla ya da bizlere sorulan sorulara cevap vererek sürdürülecek'' diye konuştu. 
     
</TEXT>
</DOC>
