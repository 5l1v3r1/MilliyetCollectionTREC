<DOC>
<DOCNO> 274539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/soneko08.html </URL>
<DATE> 2004/09/24/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Meyve suyu tüketimi artıyor... 
</HEADLINE>
<TEXT>

     Meyve Suyu Endüstrisi Derneği MEYED Başkanı Prof. Dr. Aziz Ekşi, Türkiye'de kişi başına yıllık meyve suyu tüketiminin bu yıl 5 litreye çıkacağını belirtirken, 10 yıl içerisinde ise 22 litre olan AB ortalamasını yakalamak istediklerini söyledi. 
     Aziz Ekşi, AA muhabirine yaptığı açıklamada, Türkiye'de büyüklüğü 400 trilyon lira olan meyve suyu pazarında, 33 firmanın 40'ın üzerinde markayla rekabet ettiğini ve pazara girmek isteyen yeni oyuncular bulunduğunu bildirdi. 
     Ekşi, sektörün geçen yıl, 341.5 bin ton elma, 54.7 bin ton vişne, 51.5 bin ton şeftali, 34.8 bin ton kayısı, 28.3 bin ton portakal ve yaklaşık 10 bin tonu da diğerleri olmak üzere toplam 520 bin ton meyve işlediğini, meyve suyu için işlenen meyve sayısının da yaklaşık 19 milyar adet olduğunu anlattı. 
     İşlenen meyve miktarının yarısının konsantre olarak yurtdışına ihraç edildiğini belirten Ekşi, şunları kaydetti 
     ''Sektörün ihracatı 70 milyon dolar civarında. İhracatta son 5 yıldır zorlanıyoruz. Çünkü Çin, elma suyu konsantresi pazarına girdi ve son 10 yılda üretimini 100 misli artırarak 400 bin tona ulaştı. Türkiye'nin ise ihracatı 40-50 bin ton. Bunun yüzde 90'ını elma suyu konsantresi oluşturuyor. Çin için önlem almak gerek. Türkiye'deki fabrikaların daha verimli, daha kaliteli çalışması ve devletin de desteği lazım.'' 
     
     İLK YARIDA TÜKETİM YÜZDE 17 ARTTI 
     Aziz Ekşi, Türkiye'de 1990'da 3 litre, 2000'de 3.5 litre ve geçen yıl 4 litre olan kişi başına meyve suyu tüketiminin, bu yıl 5 litreye çıkacağını vurgularken, bu yılın ilk yarısında, geçen yılın aynı dönemine göre meyve suyu ürünleri tüketiminin yüzde 17 artış kaydettiğini söyledi. 
     Kişi başına meyve suyu tüketiminin Almanya'da 45 litre ve ABD'de 35 litre olduğunu hatırlatan Ekşi, ''Biz de 10 yıl içerisinde 22 litre olan AB ortalamasını yakalamak istiyoruz'' dedi. 
     Ekşi, dünyada sağlıklı ürünlere yöneliş olduğunu, sağlıklı ürünlerin başında sebze ve meyvenin geldiğini ve meyve suyunun da sağlıklı gıda grubunda yer alması nedeniyle tüketiminin arttığını anlattı. 
     Ekşi, Türkiye'de sütle dönüşümlü olarak beslenme çantalarına meyve suyu konulması için, bir kampanya yapmayı planladıklarını kaydetti. 
     
</TEXT>
</DOC>
