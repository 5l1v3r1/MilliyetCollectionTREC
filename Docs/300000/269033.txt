<DOC>
<DOCNO> 269033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sonspo11.html </URL>
<DATE> 2004/09/04/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Federasyon Kazakistan maçının stadını değiştirecek... 
</HEADLINE>
<TEXT>

     Futbol Federasyonu Yönetim Kurulu, başkan Dr.Levent Bıçakcı'nın başkanlığında Trabzon'da toplandı. 
     Haluk Ulusoy Tesisleri'nde yaklaşık 4 saat süren toplantı sonrası açıklama yapan yönetim kurulu üyesi ve basın sözcüsü Zekeriya Alp, A Milli Futbol Takımı'nın Dünya Kupası elemelerinde 9 Ekim'de yapacağı Kazakistan maçının, İstanbul Atatürk Olimpiyat Stadı'nda oynanmasının kararlaştırıldığını hatırtarak, ''Ancak teknik heyetin düşünceleri doğrultusunda bu maçın Şükrü Saracoğlu ya da BJK İnönü Stadı'nda oynanması yönünde FIFA yönünde girişimde bulunulması kararını aldık'' dedi. 
     Hakem gözlemci ve temsilci ücretleriyle ilgili olarak da karar aldıklarını ifade eden Alp, ''2004-2005 sezonu hakem gözlemci ve temsilci ücretlerinin geçen yıla oranla yüzde 20 artırılmasını kararlaştırdık. Ayrıca bundan böyle Birinci Süper Lig müsabakalarında hakem ve gözlemci ücretleri Futbol Federasyonu tarafından ödenecek. Bu ücret daha sonra kulüplerden talep edilecek'' diye konuştu. 
     Alp, hakem Mutlu Çelik'in RTÜK kararıyla görüntülerinin yeniden tespit edileceğini vurgulayarak, ''Bir suç unsuru olup olmadığı bu görüntülerden sonra belli olacak. Hukuk Kurulu eğer suç unsuru görürse olay Disiplin Kurulu tarafından bir karara bağlanacak'' dedi. 
     Gündüz Tekin Onay'ın Futbol Federasyonu'nda uzun yıllar görev aldığını belirten Alp, şöyle devam etti 
     ''Gündüz Tekin Onay'ın bir gazetede, şike ve dopingle ilgili bir ifadesi vardı. Son derece tehlikeyi bir ifadeydi bu. Onay, Türkiye'de kesinlikle şike ve doping vardır diyordu. Bu konuyla ilgili almış olduğumuz karar doğrultusunda Hukuk Kurulu tarafından ifadesi ve yazılı bir rapor alınması istenecek.'' Alp, Akçaabat Sebatspor Teknik Direktörü Mehmet Birinci'nin durumunun da yönetim kurulunda gündeme geldiğini belirterek, ''Mehmet Birinci'nin para cezasıyla cezalandırılması gündemde. Para cezası yönetim kurulunda çıkacak karar doğrultusunda belli olacak. Karar, Akçaabat Sebatspor'un yapacağı Fenerbahçe maçı öncesi kesinleşebilir'' dedi. 
     
</TEXT>
</DOC>
