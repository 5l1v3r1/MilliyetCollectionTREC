<DOC>
<DOCNO> 257036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sondun14.html </URL>
<DATE> 2004/07/21/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Erdoğan'ın Fransa ziyareti dünya basınında 
</HEADLINE>
<TEXT>

     Başbakan Recep Tayyip Erdoğan'ın Paris'e yaptığı resmi ziyaret, Fransız ve dünya bugün yine geniş biçimde yer aldı. 
     Le Figaro gazetesi, ''Chirac, Erdoğan'dan Son Bir Çaba Daha İstedi'' başlığıyla verdiği haberde, Fransa'da dün yapılan görüşmelerde Türkiye'ye sabır ve cesaret mesajı verildiği bildirildi. 
     Fransız gazetesinin haberinde, Ankara'nın tam üyelik yolunda önemli çaba sarfettiği belirtilirken, tam üyelik müzakerelerinin başlatılması için kriterlerin karşılanması yolunda yapılan anayasal değişikliklerde son bir çabaya daha gerek olduğu vurgulandı. 
     Haberde, Chirac'ın dün yapılan görüşmede Erdoğan'a, ''Mümkün olduğu zaman Türkiye'nin AB'ye entegrasyonu arzu edilebilir'' mesajını bir kez daha verdiği bildirildi. 
     Liberation gazetesinin ''Türk Başbakanı Paris'te Avrupa'yı Zorluyor'' başlıklı haberinde ise Başbakan Erdoğan'ın dün yapılan görüşmelerde AB'nin aralık ayında Türkiye ile tam üyelik müzakerelerini başlatmasını istediği bildirildi. 
     Haberde, Erdoğan'ın, Türkiye'nin tam üyelik müzakerelerinin koşullu başlaması gibi bir seçeneği kabul etmeyeceği yolundaki mesajına dikkat çekilerek, Erdoğan'ın, bu tür bir yaklaşımın kriterlerin yerine getirilmesi konusunda son 2 yılda önemli çaba sarfeden Türkiye'ye karşı ayrımcılık olacağı uyarısında bulunduğu belirtildi. 
     Liberation'un haberinde, Türkiye'nin Fransa'yı ikna edebilmek için Airbus yolcu uçaklarından satın alabileceği ifade edildi. 
     
     FINANCIAL TIMES FRANSA'DA MUAMMA 

     Financial Times, haberinde Fransa'da yaşanan muammayı işledi. Chirac'ın çalışma yemeğinde Erdoğan'a üyeliğin "arzulanır" olduğu mesajını verdiğini belirten gazeteye göre, Erdoğan'ın Paris'e 3 günlük ziyareti Fransa'daki muammayı gözler önüne serdi. 
     Financila Times'ın muamma diye nitelediği unsur, Cumhurbaşkanı Chirac'ın partisi ve kamuoyuyla uyumsuz görünen tavrı. 
     "Türkiye'nin üyeliğini açıkça savunan Jacques Chirac, sadece seçmenlerin büyük çoğunluğuyla değil siyasi düzenin büyük bir bölümüyle ve hatta kendi partisiyle de ters düşüyor. 
     Fransa Uluslararası İlişkiler Enstitüsü uzmanlarından Eddy Fougier "bu durum sadece sıradışı değil patlama potansiyeli de taşıyor" diyor." Fransa'da yapılan son 20 kamuoyu yoklamasında, halkın yüzde 60'ının Türkiye'nin üyeliğine karşı olduğunu belirttiğini anımsatan Financial Times, bir üst düzey İngiliz diplomatın da "Fransa Türkiyenin üyeliğine destek verecek görüşünü aktarıyor." Diplomat "Fransa müzakerelerin başlamasını engellemeyecek ancak görüşmelerin başlama tarihinin Avrupa anayasası konusunda yapacağı referandum sonrasına alınmasını, yani yılın ikinci yarısına kalmasını isteyecek" diyor. 
     
</TEXT>
</DOC>
