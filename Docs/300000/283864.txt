<DOC>
<DOCNO> 283864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sontur25.html </URL>
<DATE> 2004/10/27/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Emniyet kemeri ve hava yastığı bir aileyi kurtardı... 
</HEADLINE>
<TEXT>

     Bolu'da sürücüsü uyuklayan minibüse arkadan çarpan otomobilde bulunan anne ve 1.5 yaşındaki çocuğunu, emniyet kemeri ve hava yastığı kurtardı. 
     A.A muhabirinin aldığı bilgiye göre, E-80 otoyolunun Yeniçağa kısmında meydana gelen trafik kazasında, Hakan Ulu'nun kullandığı 34 UR 4229 plakalı otomobil, İstanbul istikametine giderken, aniden şerit değiştiren Nurettin Avcı yönetimindeki 06 MOD 85 plakalı minibüse arkadan çarptı. 
     Sürücüsünün direksiyon başında uyuduğu tespit edilen minibüse arkadan çarpan otomobil sürücü Hakan Ulu, eşi Nimet Ulu ve 1.5 yaşındaki çocukları Nehir Ulu, kazayı emniyet kemeri ve açılan hava yastığı sayesinde hafif yaralı olarak kurtuldu. 
     Hakan Ulu, minibüs sürücüsünün yol boyunca sürekli şerit değiştirdiğini belirterek, ''Bir anormallik olduğunu fark ederek hızımı düşürdüm. Buna rağmen böyle bir kaza oldu. Emniyet kemeri ve hava yastığı hayatımızı kurtardı'' dedi. 
     Direksiyon başında uyuduğu tespit edilen minibüs sürücüsü Nurettin Avcı ise kazada ağır yaralandı. Hayati tehlikesi bulunan Avcı, 112 Acil Yardım ekipleri tarafından, İzzet Baysal Devlet Hastanesi'ne kaldırıldı. Kazada, minibüsün yoldan çıkarak bariyerlere çarptığı gözlendi. 
     
</TEXT>
</DOC>
