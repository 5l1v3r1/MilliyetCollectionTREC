<DOC>
<DOCNO> 297183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sondun12.html </URL>
<DATE> 2004/12/13/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Romanya'da Basescu önde 
</HEADLINE>
<TEXT>

     Romanya'da dün yapılan devlet başkanlığı seçiminin ikinci turunu, Bükreş Belediye Başkanı Traian Basescu önde götürüyor. 
     Seçim Komitesi'nden bir yetkili, Basescu'nun seçimi az farkla Başbakan Adrian Nastase'nin önünde götürdüğünü söyledi. 
     İsminin açıklanmasını istemeyen yetkili Reuters'a yaptığı açıklamada, oyların yüzde 92'sinin sayıldığını ve Basescu'nun yüzde 51.8, Nastase'nin yüzde 48.2 oranında oy aldığını belirtti. 
     Her iki aday da, dün yaptıkları açıklamalarda kendilerini seçimin galibi olarak ilan etmişlerdi. 
     Romanya'nın AB üyeliği yolunda kilit önemi bulunan seçimlerin ilk turu, 28 Kasımda yapılmıştı. Seçim sonucunda belirlenecek isim, yeni bir başbakan atayarak hükümeti kurma görevini verecek. 
     İlk turda, yoksullukla mücadele edeceği taahhüdünde bulunan Nastase yüzde 41, rakibi Basescu yüzde 34 oranında oy almıştı. 
     
</TEXT>
</DOC>
