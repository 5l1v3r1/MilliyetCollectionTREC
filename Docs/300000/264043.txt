<DOC>
<DOCNO> 264043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/yazar/yilmaz.html </URL>
<DATE> 2004/08/17/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Terkedilen Rum köyü turizme açılıyor 
</HEADLINE>
<TEXT>


Güney sahillerinden döndüm, masamın üzerinde mektuplarınız, raporlarınız, yayınlarınız, davetiyeleriniz birikmiş bunları okuyacağım... 
Ancak güneyi terketmek hemen çok mümkün olmayacak. Fethiye'de, Kültür ve Turizm Bakanlığı yetkilileri ile sohbet etme fırsatı buldum. 
Konu çok sıcaktı. Daha iki gün önce Fethiye'nin kültür ve tarih varlığı olarak parlayan, 1923 yılında terkedilen Rum köyü Kayaköy'ü gezmiştim. Köyde tek bir açıklayıcı bilgiye rastlamadım. Turistlerin biletle gezdiği virane kileseden başka sosyal dokuya ait hiç bir eser günümüze kadar gelememiş. Bir zamanlar 15 ile 30 bin kişi arasında kişinin yaşadığı söylenen bu köyden geriye delik deşik dört duvar evler kalmış. Burası hep virane bir köy olarak mı kalacak, sorularıyla doluydum. 
Bakanlık geçtiğimiz gün Çekül ve Mimarlar Odası yetkilileri ile Kayaköy'ü masaya yatırdı. 
Kayaköy, halen Maliye Bakanlığı'nın bünyeside kamu arazisi konumunda. İlk atılacak adım, arazinin tasarrufunun Kültür ve Turizm Bakanlığı'na devrini sağlamak. 

Kayaköy projesi 
Bakanlık, 90 hektar alana kurulu ve 800 - 1000 arasında konutun yer aldığı Kayaköy'e tahsis çıkartmayı düşünüyor. Bakanlık Kayaköy'ü sivil toplum örgütlerinin görüşlerini alacak projelendirecek. 
İlgililere, "Yatırımcıların müracatları var mı" diye soruyorum, talep olduğunu belirtiyorlar. 
Turizm Bakanlığı oldukça bereketli günler yaşıyor. Antalya, Muğla, Marmaris bölgelerinde 18 tesis, 191 trilyon lira ödeyerek yeni tahsis aldı. Bir zamanlar bedava verilen turizm arsalarının devlete nihayet trilyonlar getirebileceği görüldü... 
Turizm sektöründe, toplam yatırım içinde arsa payının üçte bir civarında olduğunu belirtiliyor. Bu hesapla bakarsak, bundan sonra Türkiye ucuz turizm beldesi sıfında uzun süre kalamayacak. 

Emniyette soruşturma 
Lykia World'ün sahibi Burhan Silahtaroğlu'nun da katıldığı Fethiye'deki sohbette, Kayaköy'ün geçmişine gittik. 
Silahtaroğlu, eski Turizm Bakanlarından Barlas Küntay ve Net Grubu Yönetim Kurulu Başkanı Besim Tubik ile bundan yaklaşık 15 yıl önce Türk - Yunan Dostluk Derneği kurmuşlar ve Kayaköy'ü turizme kazandırmak istemişler. Ancak o yıllarda gergin olan Türk - Yunan ilişkilerinin faturasını kendilerini adliyede bularak ödemişler Vay vatan hainleri 

Projeleri durmuş... 
1999 yılında, Avrupa Birliği, üyesi Yunanistan'a komşularıyla iyi ilişkiler kurması gerekçesiyle, Kayaköy'ü "Dostluk - Barış Köyü" olarak inşa etmek için 20 milyon dolar hibe kararı çıkarmış. Dışişleri Bakanlığı'nın koordinasyonunda çalışmalar yapılmış ancak bu da sonuçlanmamış, hibe de kullanılmamış. 
Kayaköy, Türk turizminde Magic Life'ın Kapadokya'da Koruma Kurulu ile birlikte yürüttüğü medeniyetler köyü projesine benzer bir açılım sağlayacak. Türk - Yunan ilişkilerinde Karamanlis - Erdoğan yakınlaşması, Kayaköy ile kalıcı bir esere dönüşecek gibi gözüküyor. 

Türkiye merakı 
Silahtaroğlu bir tepe üzerine kurulu Kayaköy'ün denize uzaklığı üzerinde duruyor. Kayaköy'ü bir kaç kilometre ötesindeki Gemiler Koyu'na bağlamayı öneriyor. 
Silahtaroğlu Almanya'da yapılan çarpıcı araştırmayı FVW turizm dergisi aktarıyor. Internet'te otel bilgi bankasına yapılan girişlerde bu sezon yüzde 27 ile birinci sırayı alan Türkiye'yi, yüzde 23 ile İspaya, yüzde 15 ile Yunanistan izliyor. Türkiye turizmde doğa ve tarih varlıklarını geliştiren kalıcı adımlar attığında, Akdeniz çanağının rakipsiz ülkesi olmaya en yakın aday değil mi 



</TEXT>
</DOC>
