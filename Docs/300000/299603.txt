<DOC>
<DOCNO> 299603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur15.html </URL>
<DATE> 2004/12/21/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kurtlar Vadisi'nin 'Polat'ına özenince... 
</HEADLINE>
<TEXT>

     Otomobil çalan hırsız, Kurtlar Vadisi dizisindeki ''Polat'' karakterine özenerek sahte kimlik hazırladı. Polisin yakaladığı hırsız tutuklandı. 
     Geçen hafta sonu bir servisten 2004 model lüks bir otomobil çalındı. Asayiş Şube Müdürlüğü Oto Hırsızlık Büro Amirliği ekipleri, çalındıktan sonra üzerine sahte plaka takılan lüks otomobili Çankaya'da ele geçirdi. 
     Otomobili kullanan ve üzerinde kuru sıkı bir tabanca bulunan kişi gözaltına alındı. 
     Gözaltına alınan kişinin üzerinde ''Polat Fırtına'' adına düzenlenmiş sahte askeri kimlik çıktı. Kurtlar Vadisi dizisinde yer alan KGT'yi görev birimi olarak kimliğe kaydeden hırsız, görev yeri olarak da Irak Felluce'yi seçti. 
     Emniyette sorgulanan söz konusu kişinin Koray Ö. 23 olduğu anlaşıldı. Ö.'nün hırsızlıktan sabıkalı olduğu belirlendi. Ö., ifadesinde Kurtlar Vadisi dizisini çok sevdiğini ve Polat karakterinden de etkilendiğini söyledi. 
     Adliyeye sevkedilen Koray Ö. tutuklanarak cezaevine gönderildi. 
     
</TEXT>
</DOC>
