<DOC>
<DOCNO> 299805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun36.html </URL>
<DATE> 2004/12/22/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Özbekistan Devlet Başkanı'nın yeğeni dövüldü 
</HEADLINE>
<TEXT>

     Özbekistan Devlet Başkanı İslam Kerimov'un, ülkedeki insan hakları ihlallerini eleştiren yeğeni dövüldü. 
     Cemşid Kerimov'un 37 dün sabah doğum yeri Cizzak kentinde kimliği bilinmeyen iki kişi tarafından yere yıkılıp tekmelendiği ve bugün ağır durumda hastaneye kaldırıldığı bildirildi. 
     Yeğen Kerimov'un dövülmesiyle ilgili açıklamalar, merkezi Londra'da olan Savaş ve Barış Haberleri Enstitüsü ile Özbekistan İnsan Hakları Derneği tarafından yapıldı. 
     Londra'daki enstitüye düzenli olarak yazılarını gönderen Kerimov aynı zamanda Özbekistan İnsan Hakları Derneği'nin üyesi. 
     Cizzak polisi olayın araştırılacağını söylerken, Devlet Başkanlığı bürosu olayla ilgili olarak bütün ayrıntılar ortaya çıkıncaya kadar yorum yapmayacaklarını kaydetti. 
     Cemşid Kerimov Özbekistan Devlet Başkanı İslam Kerimov'un ağabeyi Arslan Kerimov'un oğlu. Arslan Kerimov 1989'da bir trafik kazasında öldü. 
     Devlet Başkanı Kerimov ise 1989'da iktidara geldiğinden bu yana Cizzak'taki akrabalarıyla ilişkilerini kesmiş durumda. 
     Özbekistan İnsan Hakları Derneği'nden Galima Bukharbayeva, saldırının, Cemşid Kerimov'un ülkedeki insan hakları ihlallerini eleştiren son yazılarına misilleme olabileceğini belirtti. 
     Bayan Bukharbayeva, Cemşid Kerimov'un son olarak, Cizzak bölge yönetiminin sözcüsü olması için yapılan teklifi reddettiğini söyledi. 
     
</TEXT>
</DOC>
