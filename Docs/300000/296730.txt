<DOC>
<DOCNO> 296730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/siyaset/asiy.html </URL>
<DATE> 2004/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ne yaman çelişki Zana 
</HEADLINE>
<TEXT>


Özerklik ilanına imza atan 4 eski DEP'li, dün "Türkiye Kürtlerinin çoğu federatif çözüm istemiyor" dedi 

ANKARA Milliyet 


International Herald Tribune gazetesinde yayımlanan bildiride, "Kürtler'in hakları" konusunda Avrupa'daki otonom ve özerk yapıları "model" gösteren eski DEP milletvekilleri, tepkiler üzerine dün yaptıkları açıklamada "federatif çözüm" istemediklerini savundu. Eski DEP'liler, bu tür çözümlerin çağın gereklerine uymadığını da söyledi. 
Leyla Zana, Hatip Dicle, Orhan Doğan ve Selim Sadak, dün yaptıkları ortak açıklamada, "Ankara'nın Kıbrıslı Türkler için Avrupa'dan istediği hakların kendilerine de verilmesi" yönündeki ilanla ilgili haberlere tepki gösterdi. AB - Türkiye ilişkilerini zedeleyecek, hiç olmaması gereken bir gündem oluşturulmaya çalışıldığını öne süren DEP'liler, bundan üzüntü duyduklarını ifade etti. Açıklamada şöyle denildi 

'Provoke ediliyor' 
"Türkiye'nin AB'ye alınmasını istemeyen güçler, müzakerelere en kısa sürede başlanması yolundaki kararı engellemek, süreci provoke etmek ve bunun faturasını bizlerin şahsında Kürt halkına çıkarmak istemektedir. Biz buna alet olmamakta kesin kararlıyız. Bu kritik aşamada görev sadece bize değil, Türkiye'yi AB'ye taşımak isteyen tüm dostlarımız ve iç dinamiklere de düşmektedir." 
Açıklamada, bazı Kürtlerin, Kürt sorununun çözümü için İspanya, İrlanda, İtalya hatta Kıbrıs'ı referans ya da örnek model olarak gösterebileceğine de dikkat çekilerek, "Fakat Türkiye Kürtlerinin ezici çoğunluğu, Kürt sorununun çözümünde, otonomi - özerklik içeren federatif çözümlerin çağımız koşullarına uygun olmadığını düşünmektedir" ifade edildi. 

Fransa'da da yayımlandı 

MİNE G. KIRIKKANAT Paris 

Leyla Zana ve arkadaşlarının da aralarında bulunduğu 200 Kürt kökenli kişinin imzasıyla önceki gün International Herald Tribune gazetesine verilen ilan, dün de Fransız Le Monde gazetesinde yayımlandı. Paris Kürt Enstitüsü'nün gerçekleştirdiği kampanya çerçevesinde Avrupa basınına verilen ilanı inceleyen bazı yorumcular, "Kürtler özerklik istiyor" sonucunu çıkardı. 

'Metin değişti' iddiası 

NAMIK DURUKAN 

Eski DEP milletvekilleri ve DEHAP'lı yöneticilerin, bildiride yer alan "Avrupa'daki örnekler" bölümünün çıkarılması koşuluyla imza attığı, ancak ilanda eski metnin kullanıldığı öne sürüldü. İddialara göre, Paris Kürt Enstitüsü tarafından düzenlenen imza kampanyasının Türkiye ayağını, Ümit Fırat öncülüğündeki 7 kişilik komisyon yürüttü. Bir ay önce, Başkent Oteli'nde yapılan toplantı sonrası hazırlanan metin imzaya açıldı. Metni inceleyen eski DEP'liler ve DEHAP'lılar, "Kürt vatandaşlarına, Avrupa ülkelerinin yurttaşlarına tanınan ya da bizzat Kıbrıs Türkleri için talep edilen haklara eşdeğer hakların garantisi" bölümünün metinden çıkarılması koşuluyla imza koydu. Adını vermek istemeyen bir DEHAP'lı, söz konusu ifadelerin, kampanyayı düzenleyen ekip tarafından yeniden metne konulduğunu ileri sürdü. 


</TEXT>
</DOC>
