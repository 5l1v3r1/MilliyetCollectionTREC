<DOC>
<DOCNO> 281192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/soneko01.html </URL>
<DATE> 2004/10/18/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Petrolde yeni rekor 55.33 dolar... 
</HEADLINE>
<TEXT>

     Uluslararası borsalarda petrol fiyatları, yeni haftaya da rekor seviyelerden başlangıç yaptı. 
     Ağırlıklı olarak Uzakdoğu piyasalarından gerçekleştirilen işlemlerle New York Borsası'nda 40 sent yükselen ABD hafif petrolünün varil fiyatı 55.33 dolara çıktı. 
     1983'te elektronik kontratlarla petrol satışına başlanan New York Borsası tarihinin en yüksek seviyesi anlamına gelen son işlemlerle fiyatlarda yıl başından itibaren oluşan değerlenme yüzde 70, son bir yıllık artış ise yüzde 80'e ulaştı. 
     55 dolar seviyesinin geride kalmasıyla fiyatların yıl sonuna doğru 60 dolar seviyesini hedefleyebileceğini kaydeden enerji uzmanları, Kuzey Yarımküre'de oluşacak kış şartlarının bunda belirleyici olacağını dile getiriyorlar. 
     Yaklaşan kış öncesi ABD başta olmak üzere gelişmiş ülkelerde rafineri ürün stoklarının normal seviyelerinin altında bulunması, piyasalarda endişe yaratıyor. 
     Üzerinden haftalar geçmiş olmasına rağmen ABD'de İvan Kasırgası'nın neden olduğu üretim düşüşünün hala giderilememesi, 20 milyon varili aşkın arz eksikliği oluşturdu. ABD Federal Madencilik Ofisi, üretimin normal seviyesine yükseltilmesi çalışmalarının sürdüğünü açıklamıştı. 
     
     ATLAR, MEVCUT SEVİYELERDE KALICI OLAMAZ'' 

     Petrol fiyatlarında mevcut seviyelerin son bir kaç haftada gelişen ''kısa vadeli faktörlerin ürünü'' olduğunu kaydeden Avustralya bankası ANZ'nin enerji analistlerinden Daniel Hynes, arz-talep dengesinin daha düşük fiyatları gerektirdiğini savundu. 
     ''Fiyatlar bu seviyelerde kalıcı olamaz. 6 hafta sonra piyasa temellerinin gerektirdiği 35-40 dolarlı seviyeleri görebiliriz'' diyen Hynes, şunları kaydetti 
     ''Fakat yüksek fiyatlar uzunca bir süre daha etkili olursa, ülkelerin ekonomik büyümesini kemirmeye başlar. Yine de 1970'lerde ve 1990 başlarında yaşananlar kadar etkili olamaz. 
     Gelecek yıl ortasına kadar fiyatlar 40 dolar seviyesinin üzerinde gezinmeyi sürdürürse, ekonomik tahminlerde kayda değer revizyonlar gündeme gelecektir.'' 

     
</TEXT>
</DOC>
