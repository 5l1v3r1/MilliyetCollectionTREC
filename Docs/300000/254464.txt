<DOC>
<DOCNO> 254464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sonyas02.html </URL>
<DATE> 2004/07/10/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Nasreddin Hoca hakkındaki yanlış bilgiler... 
</HEADLINE>
<TEXT>

     Dünyaca ünlü mizah ve gülmece ustası Nasreddin Hoca'ya atfedilen fıkraların çok azının kendisiyle ilgili olduğu, ünlü düşünürü aşağılamayı hedefleyen kasıtlı fıkraların 500 yıldır söylendiği öne sürüldü. 
     Selçuk Üniversitesi Fen-Edebiyat Fakültesi Türk Dili ve Edebiyatı Bölüm Başkanı Prof. Dr. Saim Sakaoğlu, AA muhabirine yaptığı açıklamada, her toplumun kendine özgü fıkra tiplerinin bulunduğunu söyledi. 
     Benzer özellikler taşıyan fıkra tiplerinin karıştırılmasının son derece kolay olduğunu belirten Sakaoğlu, buna bir Nasreddin Hoca fıkrasının çok fazla değiştirilmeden Bulgarların Kurnaz Peter adına bağlanmasını örnek olarak verilebileceğini kaydetti. 
     Bu tür değişikliklerin bazen istemeden de yapılabileceğini dile getiren Sakaoğlu, eski Yugoslavya ile Rusların fıkra tiplerinin çok sık olarak karıştırıldığını ifade etti. 
     Kahramanın adının hatırlanmadığı durumlarda fıkra tipini bir benzerinin adına bağlamanın sık görüldüğünü vurgulayan Sakaoğlu, bir İncili Çavuş ya da Bekri Mustafa fıkrasını, özellikle sarhoşluğu konu edinenlerinin Nasreddin Hoca'ya bağlamanın büyük bir yanlışlığa yol açacağını kaydetti. 
     
     NASREDDİN HOCA FIKRALARI 500 YILDIR ÇARPITILIYOR- 
     Sakaoğlu, bu yanlışlığın kimi zaman çeşitli nedenlerle art niyetsiz, kimi zaman ise kasıtlı olarak yapıldığını vurgulayarak, şöyle konuştu 
     ''Art niyetli kişiler Nasreddin Hoca'nın fıkralarını çarpıtmaktadır. Başka tiplere ait olan, kesinlikle Hoca'ya ilgisi olmayan ahlak dışı konular içerenler onun adına bağlanmaktadır. Olumlu Nasreddin Hoca tipini zedeleyecek bu tür çarpıtmalar yaklaşık 500 yıldır yapılmaktadır. Hoca'yı sevmeyen, onun toplumda temsil ettiği hocalık kurumunu aşağılamaya çalışan kişiler, kendi aşağılık duygularını ona bağlamaktan çekinmemektedir.'' Nasreddin Hoca'nın adına bağlanan fıkraların çok azının onunla ilgili olduğunu vurgulayan Sakaoğlu, geriye kalanların ise ona yamanan, onu aşağılamayı amaçlayan kasıtlı fıkralar olduğunu söyledi. 
     Nasreddin Hoca'nın öğretici, eğitici ve doğruları gösterici ve yardımsever bir kişiliğe sahip olduğunu anlatan Sakaoğlu, Hoca'yı sarhoş, hırsız, iffetsiz, yalancı gibi küçük düşürücü tiplere sokanların art niyetli davrandıklarını ifade etti. 
     
</TEXT>
</DOC>
