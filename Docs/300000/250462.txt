<DOC>
<DOCNO> 250462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sondun06.html </URL>
<DATE> 2004/06/24/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
ABD Başkanlık seçiminde notaların savaşı... Şarkıcılar ve safları... 
</HEADLINE>
<TEXT>

     Bülent Keneş 

ABD başkanlık seçimleri yaklaştıkça heyacan artarken, Cumhuriyetçiler ile Demokratlar arasındaki rekabete sanatçılar da katıldı. 
     Birçok müzik grubu ya da şarkıcı, başkan adaylarının seçim kampanyalarında gönüllü olarak yer alırken, tercih ettikleri başkan adaylarına desteklerini de açıkça ifade ediyor. 
     Bu gruplardan Grammy ödüllü Hristiyan rock grubu Third Day, Cumhuriyetçi Parti adayı ABD Başkanı George Bush'a tam destek verirken, Bush'un seçim kampanyasına müziklerinin yanı sıra internetteki sohbet ortamındaki faaliyetleri ve verdikleri konferanslarla da katkıda bulunuyor. 
     Grup üyelerinden bas gitarcı Tai Anderson, ''Bir duruş belirlemek cesaret ister. Ancak bunun için başkanımız ve ordumuzun her gün gösterdiği cesarete bakmanız yeterli. Bush'a destek vermeyi bizim için göze alınması gereken küçük bir risk olarak düşünüyorum'' diyerek, tavrını ortaya koyuyor. 
     Başkan Bush'u destekleyen Third Day ve vokalist Michael W. Smith'in yanı sıra country şarkıcılarından Travis Tritt, Larry Gatlin ve Billy Ray Cyrus, Bush'un seçim kampanyası için düzenlenen etkinliklere müzikleriyle katkıda bulunuyor. 
     
     PUNKÇILAR BUSH KARŞITI 
     Punk grubu NOFX ise Demokratların yanında saf tutmuş durumda. Grubun solisti ''Fat Mike'' Burkett, sert bir dille eleştirdiği ve ''bir fundamentalist olarak'' nitelediği Başkan Bush'un kasım ayında seçilememesi için her şeyi yapabileceğini söylüyor. 
     Burkett, ''Amerikan halkının Başkan Bush'un umrunda olduğunu düşünmüyorum. O sadece Amerikan şirkletlerine önem veriyor'' diyor. 
     ''Fat Mike'', Bush aleyhine çalışmak üzere, aralarında Blink 182, Sum 41, Good Charlotte, Bad Religion ve daha başka grupların da bulunduğu ''Punkvoter'' isimli liberal örgütlenmeye de gitmiş durumda. 
     20 milyon genç seçmene yönelik faaliyetlere de katılan ''Fat Mike'', Bush aleyhine kullandığı web sitesinin ayda 15 milyon kez tıklandığını belirtirken, içinde Sum 41'in ''Moron'', Offspring'in ''Bağdat'' isimli şarkılarının da bulunduğu, ''Bush'a Karşı Rock, Vol 1'' isimli CD'yi de satışa çıkardı. 
     Punkvoter üyesi 10 müzik grubunun yaz boyunca ''Bush'a Karşı Rock'' sloganıyla tüm ülkede konserler vereceği, eylül ayında ise konserlerini seçimin kritik geçmesi beklenen Ohio, Florida ve Pennsylvania'ya yoğunlaştıracakları ifade ediliyor. 
     Punk dinleyecilerinin tamamına yakının demokrat olduğu belirtilirken, 865 kişinin katıldığı bir araştırmada country müziği dinleyenlerin yüzde 55'inin Bush'a, yüzde 27'sinin ise Kerry'ye oy vereceğini söyledikleri kaydediliyor. 
     
     KERRY İÇİN STREISAND-DIAMOND DÜETİ 
     Jon Bon Jovi ve Moby gibi şarkıcıların da Demokrat Parti adayı John F. Kerry'nin kampanyası için bağış toplamak üzere yapılan etkinliklere müzikleriyle katkıda bulundukları ifade ediliyor. 
     Ünlü şarkıcı Barbra Streisand, Neil Diamond ve Willie Nelson da bugün Los Angeles'ta Kerry'nin kampanyasına destek için düzenlenen bir konser verecek. Konserde, Streisand ve Diamond'un 24 yıldan bu yana ilk kez düet yapacakları kaydediliyor. Etkinlikte sinema sanatçıları Billy Crystal, Robert De Niro, Leonardo DiCaprio ve Ben Affleck de yer alacak. 
     Bu arada, Cumhuriyetçi Parti kurultayının yapılacağı 1 Eylül'de Başkan Bush'un tekrar aday gösterileceği geceyi gölgede bırakmak üzere, Kerry destekçilerinin Giant stadyumunda, ''Değişim İçin Konser'' ismiyle büyük bir konser düzenleyecekleri bildirildi. 
     Bu konsere, efsanevi şarkıcı Bruce Springsteen'in de katılması için internette bir imza kampanyası başlatılırken, konsere, REM, Dave Matthews Grubu, Bob Dylan, Carlos Santana ve Bon Jovi gibi isimler katılıyor. 
     
</TEXT>
</DOC>
