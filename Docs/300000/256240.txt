<DOC>
<DOCNO> 256240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/spor/axspo01.html </URL>
<DATE> 2004/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Başladığı yerde 
</HEADLINE>
<TEXT>


Carew, MİLLİYET'e verdiği özel demeçte, kariyerinin İnönü Stadı'nda yükselişe geçtiğini söyledi. Norveçli futbolcu, Beşiktaş-Valerenga maçındaki iki golle, transferlere başladığını hatırlattı 

BİLAL MEŞE 


"İki golü unutamam" 
BEŞİKTAŞ'IN forvetteki yeni kulesi Carew, MİLLİYET ile yaptığı özel söyleşide, "Her şey İnönü Stadı'nda başladı" dedi. Norveçli oyuncu, "Bu stadda attığım iki golün ardından Rosenborg'a transfer oldum. Bu formayla da Rapid Bükreş'e karşı çok iyi bir performans gösterdim. Devamında önce Valencia sonra da Roma'ya gittim. Bütün bunların başlangıcı, İnönü Stadı'nda attığım iki goldür" diye konuştu. Carew futbol stilini de "Savaşçıyım. Asla pes etmem. Adam kovalarım, pres yaparım. Top indiririm, gol atarım, attırırım" diye özetledi. 

Sergen'e hayran 
BEŞİKTAŞ taraftarlarını çok merak ettiğini belirten Carew, "İlk maçı iple çekiyorum. Valerenga maçında onları üzdüğümü biliyorum. Ama şimdi sıra sevindirmeye geldi" ifadesini kullandı. Sergen'in tekniğine hayran olduğunu belirten yıldız futbolcu, "Hakan Şükür, Hasan Şaş, Alpay ve Okan Buruk'u tanıyorum. Yeni takımımı sadece bir maçta izleme fırsatı buldum. Bu nedenle yorum yapmam yanlış olur. Ancak gördüğüm kadarıyla, bu kadrodan çok iyi bir takım çıkar" yorumunu da yaptı. 

CAREW'DEN MESAJLAR 

"Boş zamanlarımı ailemle birlikte geçiririm. Ancak İstanbul'da çok vaktim olacağını zannetmiyorum"."Norveç'te bir Türk ailesi komşumuzdu. Çok sıkı dostluklar kurduk, iyi köprüler oluşturduk. Türk çayını da, komşum bana ikram etti, oradan biliyorum". "Günaydın ve iyi geceler demeyi öğrendim. Ama daha çok pratiğe ihtiyacım var. Türkçe'yi mutlaka öğreneceğim"."Evli değilim, özel birisi de hayatımda yok. Evlilik bana göre değil. Çünkü evlenip, strese girmek istemiyorum". "Sabit bir hobim yok. Sadece gezmeyi çok severim. Ancak bu gezmeler, takımla olduğu zaman daha çok keyif alıyorum"."Cordoba ve Ronaldo ile aynı dili kullanıyoruz. Diğer arkadaşlarımın da yaklaşımı beni çok rahatlattı. Yabancılık çekmiyorum". 

Yıldızlar umutlu 

1860 Münih karşısında son dakikada atılan golle 2-1 galip gelen Beşiktaş'ta İbrahim Üzülmez ile Mustafa Doğan, daha iyi olacaklarının sözünü verdi. Herkesin kazanmak için elinden geleni yaptığını belirten İbrahim, "Lige daha zaman var. Eksiklerimizi gidereceğiz" dedi. Mustafa Doğan ise, "Hocamız bu maçlar sayesinde bizleri yavaş yavaş tanıyor ve neler yapabileceğimizi daha iyi tahlil ediyor. Daha da iyi olacağız" diye konuştu. 

'Sempatik olmalıyız' 

Hoca dikkat çekti 
DEL Bosque, yeni sezonda futbolcu - hakem ilişkilerine büyük önem vereceklerini söyledi. İspanyol çalıştırıcı, "Anladığım kadarıyla geçtiğimiz sezon bu konuda bir hayli sıkıntılar çekilmiş. Hazırlık maçlarında buna tanık oldum. İlk etapta hakemlere saldırmayı unutacağız, kararlara itiraz etmeyeceğiz, onlara saygı duyacağız. Sempatik olmak zorundayız. Asıl işimiz futbol oynamak ve üç puan kazanmaktır. Bunu unutup, topu bırakıp, hakeme yönelmek profesyonellikle bağdaşmaz" dedi. 

Sergen'e övgü 
BEŞİKTAŞ'IN hocası, Sergen gibi yıldızların takımla birlikte çalışmalarının, diğer oyuncuları pozitif etkileyeceğini de hatırlattı, "O da bunu fazlasıyla yapıyor ve itici güç oluyor" yorumunu yaptı. Del Bosque, "İbrahim Toraman çok yetenekli, ancak sakatlığı nedeniyle ondan yararlanamadık. Carew sadece kanatlardan gelen toplarda etkili değildir. Fiziğini ve tekniğini mükemmel kullanıyor. Çok özelliklidir. Daha verimli kılmak için hep birlikte katkıda bulunacağız" ifadelerini kullandı. 

"Yenmek zorundayız" 
İSPANYOL Teknik Direktör, prim ve ceza sisteminin önemli olmadığını vurguladı, şöyle devam etti "Önemli olan herkesin profesyonelce işine sarılmasıdır. Şu aşamada rakiplerimiz üzerine konuşmak yanlış olur. Öncelikle rakiplerimizi tanıdıktan sonra analizini yapabilirim. Ancak benim bildiği bir doğru var ki, rakip kim olursa olsun yenmek zorunda olduğumuzdur. Fikstür kimine göre avantaj, kimine göre dezavantaj gibi gösteriliyor. Bizler işimizi yapacağız. Çıkacağız futbolumuzu oynayacağız" 

İbrahim katıldı, Kaan dinleniyor 

Üç gün idman yasak 
BEŞİKTAŞ'TA sağ ayak bileği dönen İbrahim Toraman düz koşulara başladı, Kaan Dobra ise dinlenmeye çekildi. 1860 Münih maçında maçında sol üst adalesine darbe gelen Kaan'ın kas grubunda kanama olduğu belirtildi. Sağlık ekibi, Siyah - Beyazlı futbolcunun üç gün çalışmalara çıkamayacağını açıkladı. 

Carew çift kalede 
BAD Worishofen'deki dün sabah yapılan günün ilk çalışmasında 1860 Münih maçında yer alanlar düz koşu yapıp, antrenmanlarını bitirdi. Kondisyon ağırlıklı çalışma sonrasında yapılan yarım sahadaki çift kaleye Carew de katıldı. Omuzundan sakat olan kaleci Ramazan çalışmada yer almadı. Bu arada idman sahasının yanında yer alan piste inmeye çalışan bir uçağın antrenman yapan Siyah - Beyazlılar'a adeta teğet geçmesi futbolcuların korkmasına neden oldu. 

Almanya güldürdü 

SALZBURG'DAKİ kampta otomobil gürültüsünden yakınan ve yağmurdan yakasını bir türlü kurtaramayan Beşiktaşlı oyuncular, Almanya'da Bad Worishofen'deki kamp ortamını çok sevdi. Kaplıcaların yoğun olduğu kasabada antrenman sahalarının da mükemmel olduğunu belirten Siyah - Beyazlı futbolcuları, iklim koşulları da memnun etti. 


</TEXT>
</DOC>
