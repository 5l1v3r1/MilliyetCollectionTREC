<DOC>
<DOCNO> 291288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/guncel/gun01.html </URL>
<DATE> 2004/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk fatura Beşiktaş'a 
</HEADLINE>
<TEXT>


İnönü Stadı'ndaki cinayetin ardından olağanüstü toplanan Futbol Federasyonu Yönetim Kurulu, Disiplin Kurulu'na sevk ettiği Beşiktaş'a 3 maç seyircisiz oynama cezası verdi 


İnönü Stadı'nda Cihat Aktaş'ın bıçaklanarak öldürülmesinden sonra dün olağanüstü toplanan Futbol Federasyonu Yönetim Kurulu, Beşiktaş'a idari tedbir koyarak, 3 maç seyircisiz oynama cezası verdi. Siyah - Beyazlı kulüp ayrıca Profesyonel Futbol Disiplin Kurulu'na PFDK sevk edildi. Kurul, cezayla ilgili son kararını 30 Kasım'da yapacağı toplantıda verecek. 

Benzer uygulama 
Geçen sezon Göztepe - Karşıyaka maçında bir taraftarın tribünde öldürülmesinden sonra federasyonun benzeri bir uygulamaya gittiğini belirten yetkililer, Disiplin Kurulu'nun da cezayı onayladığına dikkat çekti. Cezanın kesinleşmesi durumunda Beşiktaş, sahasında oynayacağı İstanbulspor, Akçaabat Sebatspor ve Malatyaspor maçlarını seyircisiz oynayacak. Beşiktaş'ın 1 Aralık'ta UEFA Ligi'nde Standard Liege'le oynayacağı müsabakada ise Siyah - Beyazlı taraftarlar karşılaşmayı izleyebilecek. 
Vali Muammer Güler, Futbol Federasyonu Başkanı Levent Bıçakcı ve Birinci Süper Futbol Ligi Kulüpler Birliği temsilcileri dün Futbol Federasyonu'nun Levent'teki binasında bir araya geldi. Toplantıda, 'tribün cinayeti'ne karşı bir dizi kararlar alındı. 

Toplantılar başlıyor 
Güvenlik için eşgüdüm toplantılarına da bu hafta İstanbul'da oynanacak Süper Lig maçları öncesinde başlanacak. Bu toplantılara maçın hakemleri, gözlemcisi, temsilcisi ile birlikte güvenlik, sağlık, itfaiye ve kulüp temsilcileri katılacak. 2. ve 3. liglerle ilgili önlemlerin görüşülmesi için salı ve çarşamba günleri Ankara'da kulüp temsilcileri ile bir toplantı yapılacak. 

İşte kararlar 

Bilet dağıtımı ve satışında yeniden düzenleme yapılacak. Kulüpler deplasmana taraftar götüremeyecek ve bu maçlarda bilet organizasyonunu üstlenemeyecek. Statlara biletsiz girişin önüne geçilecek. Toplu bilet satışına yasak getirilecek. Merdivenler tamamen boşalmadan maç başlamayacak. Biletinde belirtilen numaralı yerde oturmayan seyirciye güvenlik görevlileri müdahale edecek. Kapı otomat, stat kamera güvenlik sistemleri UEFA kriterlerine uygun hale getirilecek. Akreditasyon sistemi yaygınlaştırılacak ve her maçta uygulanacak. Talimatlara uymayan kulüplere ağır müeyyideler uygulanacak. 

</TEXT>
</DOC>
