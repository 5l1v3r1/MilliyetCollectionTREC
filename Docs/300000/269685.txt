<DOC>
<DOCNO> 269685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sondun12.html </URL>
<DATE> 2004/09/07/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Miloşeviç'in ilk tanığı mahkemede 
</HEADLINE>
<TEXT>

     Balkanlar'da 1990'lı yıllarda etnik temizlik yapmakla suçlanan eski Yugoslavya Devlet Başkanı Slobodan Miloşeviç, ilk tanığı olarak fakültede öğretmeni olan, daha sonra Dışişleri Bakanlığı'nın hukuk danışmanlığını yapan Smilya Avramov'u çağırdı. 
     Bayan Avramov, 1990'lı yıllarda Hırvatistan ile Sırbistan arasındaki müzakerelere katılmıştı. 
     Bu arada, geçen hafta kendisine zorla tahsis edilen 2 avukattan birinin ilk tanığa soru sorması için ısrar edilince Miloşeviç, yargıçların bu kararına bir kere daha itiraz etti ve yargıç Patrick Robinson'a hitaben, ''Tahsis edilen Bay Kay beni değil sizi temsil ediyor'' dedi, ancak tam bu sırada Robinson mikrofonu kapattı ve ''aynı nakaratı bir kez daha duymak istemediğini'' söyledi. 
     Yargıç Robinson, sanığın tanıklarını kendi sorgulamasına izin vermeyeceklerini, çünkü bunun Miloşeviç'in sağlığını gözetmek için alınan kararlara aykırı olduğunu kaydetti. 
     Miloşeviç, avukatlarla görüşmeyi kabul etmemişti. 
     Eski başkanın, avukatlarından birinin tanığa sorularını sormasının ardından, izin verilmesi halinde tanığa soru sorma hakkı olacağı belirtildi. 
     Hakkındaki 60'tan fazla savaş suçu, insanlığa karşı suç ve soykırım suçlamasına yanıt vermesi gereken 63 yaşındaki Miloşeviç'in davası 12 Şubat 2002'de başlamıştı. Bu dava, uluslararası davalar arasında en uzunlarından biri olma özelliğini taşıyor. 
     
</TEXT>
</DOC>
