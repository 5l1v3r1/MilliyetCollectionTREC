<DOC>
<DOCNO> 294696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/yazar/uras.html </URL>
<DATE> 2004/12/04/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Belediyeler müze için bina arıyor 
</HEADLINE>
<TEXT>


İstanbul'da resim sanatıyla ilgili güzel gelişmeler var. Oya Eczacıbaşı'nın gayretiyle İstanbul'da Tophane'de bulunan Denizcilik İşletmeleri'ne ait 8 bin metrekarelik 4 numaralı antrepo binasında "İstanbul Modern Sanatlar Müzesi" açılıyor. Yakında Tepebaşı'nda Eskişehir Bankası'nın eski binasında İnan Kıraç'ın müzesi açılacak. 
İstanbul Kültür ve Sanat Vakfı'nın şemsiyesi altına giren "İstanbul Modern Sanatlar Müzesi"nin "daimi sergi katı"nda Nejat F. Eczacıbaşı Vakfı Koleksiyonu'ndan bin tablo sergilenecek. Nasıl ki Sakıp Sabancı, Rahmi Koç ve İnan Kıraç kendi koleksiyonlarının sergilendiği binalara kendi isimlerini verdi ise, bu sergi binasının da "Eczacıbaşı Çağdaş Sanatlar Müzesi" olarak adlandırılması daha doğru olurdu. 
İmkanı olan ailelerin, imkanı olan işadamlarının sanata, kültüre katkıları onların isimlerinin yaşamasına, toplumun kalkınmasına imkan verir. Türkiye'de son yıllarda değişik sanat eserleri koleksiyonuna ilgi arttı. Ne yazık ki, şahıs ve aile koleksiyonları bir müze içinde yer almayınca, ölümler veya mali durumlardaki sarsıntılar nedeniyle parçalanıyor. Dağılıyor. Halbuki bunları bir müze çatısı altında toplamak, devamlılık sağlıyor. 
Genç Oya Eczacıbaşı'nın aile birikimlerini müze çatısı altında toplamak ve koleksiyona devamlılık sağlamak arayışı bu bakımdan örnek bir çabadır. Rahmetli Nejat Eczacıbaşı'nın Haliç'teki Feshane binasını müzeye dönüştürmek arayışına ve de Oya Eczacıbaşı'nın antrepoyu sergi binası haline getirmekteki başarısına paralel olarak, "İstanbul Modern Sanatlar Müzesi"ne bina bulmak için uzun yıllardır çaba gösteren "İstanbul Sanat Müzesi Vakfı" ismini taşıyan bir de vakıf var. Yusuf Taktak ve Tomur Atagök gibi resim sanatçılarının gayretiyle yaşayan bu vakfa Tepebaşı'ndaki eski sergi binasının tahsisi kararlaştırılmıştı. Sonra bu TRT stüdyoları oldu. Ardından Tepebaşı'nda boşaltılan ABD konsolosluk binasının vakfa tahsis edileceği söylendi. O da gerçekleşemedi. 
Ama şimdilerde iki ümit kapısı açıldı. Kapılardan birini İstanbul Büyükşehir Belediyesi Başkanı Kadir Topbaş açtı. Topbaş, "TRT stüdyolarının" boşaltılacağını, mevcut binanın yıkılacağını ve "İstanbul Modern Sanatlar Müzesi" olarak kullanılmak üzere binanın tekrar yapılacağını açıkladı. İkinci ümit kapısı, Beşiktaş'ta boşaltılan "Beşiktaş Belediye" binası... 1990 yılında Beşiktaş Belediyesi, "Dolmabahçe - Çırağan - Yıldız sarayları" üçgenindeki bu "saraylar beldesi" için bir proje yarışması düzenlemişti. "Tanju Edige, Bereket Uluşahin, Sami ve Sidel Pazarbaşı"nın kazandığı proje için fikir üreten, yan çalışma yapan genç mimarlar Mahmut Nüvit, Rüksan ve Bülent Tuna, "saraylar beldesi"nin içinde mutlaka bir "modern sanatlar müzesi" olması gerektiği fikrini savunmuştu. 
İç mimar Mahmut Nüvit, şimdilerde Beşiktaş Belediyesi'nin eski binayı boşaltmasının "modern sanat müzesi" için bir fırsat kapısı açtığını söylüyor. Beşiktaş'ın CHP'li Belediye Başkanı İsmail Önal ve genç ekibi, şimdilerde boşaltılan binayı çok amaçlı bir kültür merkezine dönüştürme arayışında. Bu binanın belli bölümlerinin, bir modern sanatlar müzesine tahsisi mümkün. Beşiktaş Belediye binası II. Abdülhamit 1876 - 1909 döneminde askeri rüştiye olarak yapıldı. Askeri rüştiyelere 12-14 yaşlar arasında "iptidai öğrenimli erkek çocuklar" alınıyordu. Bu okullar 1912-1913 Balkan Savaşı'nda kapatıldı. İstanbul'un işgali döneminde "Kleber Karargahı" olarak kullanıldı. Sonra Bando Mızıka Mektebi ve konservatuvar oldu. 1962 yılındaki yangından sonra onarılarak belediyeye tahsis edildi. 
İstanbul'da tarihi eserlerimiz bol, tabiat güzel... Ama bu şehri sadece doğal güzellikleriyle değil, kültürü ve sanatıyla da öne çıkarmak zorundayız... Beşiktaş'ta imkanları kısıtlı da olsa bir Resim Heykel Müzesi var... Ailelerin koleksiyonları, müzeleri tabii ki çok değerli... Ama bunlar yetmiyor. Belediyelerin de bu konuda bir şeyler yapması bekleniyor... "İşte at... İşte meydan"... Göreceğiz bakalım Büyükşehir Belediyemiz ile Beşiktaş Belediyemiz neler yapacak 



</TEXT>
</DOC>
