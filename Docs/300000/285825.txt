<DOC>
<DOCNO> 285825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur05.html </URL>
<DATE> 2004/11/03/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Öyküsünü sigara jelatinine yazdı... 
</HEADLINE>
<TEXT>

     Kütahya'nın Tavşanlı İlçesi'ne bağlı Karacakaş Köyü'nde oturan 31 yaşındaki Ayşe Yavuz'un, içinde bulunduğu sıkıntıları sigara jelatinine yazarak muhtara teslim etmesi, yardım kapılarının açılmasını sağladı. 
     AA muhabirinin aldığı bilgiye göre, bel fıtığı rahatsızlığı yüzünden yürüme zorluğu çeken, bunun yanı sıra başka sağlık sorunları da bulunan, ancak maddi imkansızlıklar nedeniyle tedavisini yaptıramayan Ayşe Yavuz, çektiği sıkıntıları bir sigara jelatinine yazarak, yardım kuruluşlarına göndermesi için muhtar Kamil Özyurt'a verdi. 
     Yazıyı okuyunca Ayşe Yavuz'un durumundan haberdar olan Özyurt, hemen genç kızın ihtiyaçlarını tespit ederek, ilgili yardım kuruluşları ve Tavşanlı Kaymakamlığı ile irtibata geçti. Özyurt'un çabaları hemen yanıt bulurken, Tavşanlı ve Köylerini Geliştirme Derneği Başkanlığı, ilk etapta genç kıza bir tekerlekli sandalye hediye etti. 
     Sigara jelatinine yazdığı yazıyla kendisine yardım eli uzatılmasını isteyen Ayşe Yavuz, AA muhabirine, 19 yaşına geldiğinde babasını kaybettiğini belirterek, o günden bu yana büyük sıkıntılar çektiğini söyledi. 
     Köyde birlikte yaşadığı 70 yaşındaki annesi ve erkek kardeşinin çobanlık yaparak geçimlerini sağlamaya çalıştığını ifade eden Yavuz, ''Sağlık sorunları yaşamama rağmen, bugüne kadar hiç doktora gidemedim. Annem yaşlı birisi. Kardeşim ise zaten büyük sıkıntılar içinde. Ben de içinde bulunduğum sıkıntıları birileriyle paylaşmak istedim. Kağıt bulamadığım için sorunumu sigara jelatinine yazarak aktardım'' dedi. 
     
</TEXT>
</DOC>
