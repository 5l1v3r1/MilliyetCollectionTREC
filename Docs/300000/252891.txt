<DOC>
<DOCNO> 252891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/dunya/adun.html </URL>
<DATE> 2004/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hukuk öğreniyor 
</HEADLINE>
<TEXT>


Irak devrik lideri, eski saraylarından birinin mahzenindeki hücresinde hukuk çalışıyor. H l Uday ve Kusay'ın yasını tutan Saddam, bu yüzden sakalını kesmiyor. Saddam, hava alması için günde 2 kez avluya çıkarılıyor 

DIŞ HABERLER SERVİSİ 


15 ay öncesine kadar dünya petrol liginde ikinci sırada olan bir ülkenin, Irak'ın lideri olan Saddam Hüseyin ve adamlarının Bağdat'ta yargıç karşısına çıkmasıyla bir kez daha tüm ilgi Irak'a yöneldi. Ancak 15 ay öncesine göre zayıflamış ve çökmüş bir görüntü veren Saddam Hüseyin'in aylardır dünyaya yansıyan ilk fotoğrafları, eski diktatörün tutukluluk günlerini nasıl geçirdiğine ilişkin yeni soru işaretleri doğurdu. Bundan yola çıkan Alman Bild am Sonntag gazetesi, gizli servis çevrelerine dayanarak hazırladığı haberde Saddam Hüseyin'in cezaevindeki günlük yaşantısını anlattı. 
Gazetede, "Saddam'ın cezaevi günlüğü - Sert ağaç çubuğuyla misvak dişlerini fırçalıyor" başlığıyla verilen haberde, Saddam'ın hücresinin 25 metrekare büyüklüğünde olduğu ve eski saraylarından birinin mahzeninde bulunduğu belirtildi. Saddam'ın günlük programı şu şekilde 
04.30 - Saddam uyanıyor, yan odaya geçerek giyiniyor. Bu sırada kameralar tarafından izleniyor. Devrik lidere her hafta bir sabun, bir sünger ve diş macunu veriliyor. Ancak Saddam, macun yerine misvak kullanıyor, sakalınıysa haftada bir düzeltiyor. 
06.30 - Kahvaltı saati. Yoğurt ve tost ekmeği yiyor, çay içiyor. 
07.00 - Kendini savunmaya yönelik uluslararası hukuk kitapları okuyor. 
12.00 - Öğle yemeği. Kontrolden geçirilen yemeği yiyor, ABD'den getirilen sodayı içiyor. 
12.30 - Avluda en fazla 45 dakika gezintiye çıkıyor. Gezinti sırasında 2 Apache helikopter Saddam'ı izliyor. Saddam'ın öğleden sonra bir gezinti hakkı daha var. 
18.30 - Akşam yemeği olarak hurma ve zeytin ile çorba ya da pirinç ve tavuk veriliyor. Devrik lider, daha sonra hukuk kitaplarını okumaya devam ediyor. 
21.30 - 22.00 - Uyku saati. 
Saddam'ın Amerikalı avukatı Alice Baya, müvekkilinin, sakalının kesilmemesi konusunda gardiyanları ikna ettiğini, geleneksel olarak oğulları Uday ve Kusay'ın ölümünden duyduğu üzüntü nedeniyle bir yıl boyunca sakal tıraşı olmak istemediğini söyledi. 
İngiliz gizli servisinin bir yetkilisi de, gazeteye yaptığı açıklamada, psikologların Saddam'ın intihar etmesini olası görmediklerini, ancak devrik liderin, istekleri yerine getirilmediği takdirde çok öfkelendiğini belirtti. 


</TEXT>
</DOC>
