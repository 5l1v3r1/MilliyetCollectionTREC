<DOC>
<DOCNO> 285541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sontur39.html </URL>
<DATE> 2004/11/02/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
İbrahim Tatlıses, İstanbul'a döndü, gazetecilere sitem etti 
</HEADLINE>
<TEXT>

     ''Asena'' adıyla tanınan oryantal Onur Çakmak'ın hakkında suç duyurusunda bulunduğu sanatçı İbrahim Tatlıses, İstanbul'a döndü. 
     KLM Havayolları'na ait uçakla Amsterdam üzerinden ABD ve Kanada turnesinden dönen sanatçıyı, Atatürk Havalimanı'nda çok sayıda basın mensubu karşıladı. 
     Tatlıses, gazetecilere yaptığı açıklamada, ''Ben buradan giderken hepinizi yüreğime koyarak gitmiştim. Döndüğümde birkaçınızı gönlümden çıkardım'' dedi. Türkiye'de bulunmadığı 13 günlük sürede söylemediği birçok şeyin yazıldığını ifade eden Tatlıses, şöyle konuştu 
     ''Gördük ki 13 günlük zamanda ben konuşsam da konuşmasam da her şeyi yazıp çizmişsiniz. Olayı şekilsiz, hiç hoş olmayan bir boyuta getirdiniz. Giderken hepinizi gönlüne koyan ben, döndüğümde bazılarınızı gönlümden çıkardım. Zaten ben konuşsam da konuşmasam da her şeyi kafanıza göre yazıyorsunuz. Kağıt sizin, gazete sizin, televizyon sizin yazın yazabildiğiniz kadar.'' Gazetecilerin, Onur Çakmak'ın suç duyurusunda bulunmasıyla ilgili sorularını yanıtsız bırakan Tatlıses, daha sonra bir araçla havalimanından ayrıldı. 
     Oryantal Onur Çakmak, Tatlıses hakkında ''tehdit'', ''eğitim özgürlüğünü engellemek'' ve ''çalışma hürriyetini engellemek'' gerekçesiyle avukatı aracılığıyla İstanbul Cumhuriyet Savcılığı'na suç duyurusunda bulunmuştu. 
     
</TEXT>
</DOC>
