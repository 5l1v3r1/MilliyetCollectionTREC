<DOC>
<DOCNO> 279872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonyas24.html </URL>
<DATE> 2004/10/13/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Ramazan'da ne yemeli 
</HEADLINE>
<TEXT>

     Beslenme ve diyet uzmanları, ''Ramazan'da hafif gıdaların tercih edilmesi, yağlı ve kızartmalardan uzak durulması ve mutlaka sahura kalkılması gerektiğini'' bildirdiler. 
     Acıbadem Hastanesi Kozyatağı Beslenme ve Diyet Uzmanı Reyhan Nergiz, AA muhabirine yaptığı açıklamada, Ramazan ayında beslenme şekli ile saatlerin değişmesi ve hareketin azalmasından dolayı kilo almanın kaçınılmaz hale geldiğini söyledi. 
     Nergiz, ''Uzun süre aç kalmak iştahı ve doyma eşiğini artıracağından, normalden çok fazla miktarda ve hızlı yenir. Bu nedenle kilo vermek bir yana kilo alınır. Kilo almamak için sahura mutlaka kalkmak, yedikten en az 40 dakika sonra yatmak, suyu yatmadan hemen önce bolca içmek, az şekerli komposto ile çorba, yoğurt, etli sebze, sütlü tatlı gibi hafif gıdaları tercih etmek yerinde olur'' dedi. 
     ''Sağlıklı beslenmenin püf noktalarını bilerek bu ayın kilo almadan geçirilebileceğini'' belirten Nergiz, Ramazan'da beslenme şeklinin normalden çok büyük farklılık göstermemesi gerektiğini bildirdi. 
     Oruç tutanların kırmızı et, ekmek, pilav, makarna ile tatlı ve börek gibi hamur işi yemek tüketimini artırdığını vurgulayan Nergiz, ''Ramazan'da aşırı yemek yerine, yavaş sindirilen, kana geçiş hızı düşük esmer tahıl ürünleri, sebze, salata gibi gıdalar tercih edilmeli'' diye konuştu. 
     Nergiz, oruç nedeniyle gün boyunca kan şekerinin düştüğünü, vücut ısısının da azaldığını anlatarak, bu nedenle üşüme, halsizlik ve baş ağrısı yaşanabildiğine dikkat çekti. 

     
</TEXT>
</DOC>
