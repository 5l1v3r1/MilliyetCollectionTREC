<DOC>
<DOCNO> 269258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sontur19.html </URL>
<DATE> 2004/09/05/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Irak'ta kaçırılan Türk şoförün şirketi çekilme kararı aldı... 
</HEADLINE>
<TEXT>

     Irak'ta, ''İslami Direniş Harekatı-El Nu'man Tugayları'' adlı grubun kaçırdığı ve görüntüleri yayınlanan Türk TIR şoförü Mithat Çivi'nin çalıştığı firma, Irak'tan çekilme kararı aldığını açıkladı. 
     Merkezi Antakya'da bulunan Renay Uluslararası Nakliye Firması ortaklarından Edip Rende, düzenlediği basın toplantısında, Irak'ta rehin tutulan Mithat Çivi'nin 48 bırakılması için tüm riskleri değerlendirerek çekilme kararı aldıklarını, rehinecilerin bu yöndeki isteklerini kabul ettiklerini bildirdi. 
     Kararı medya aracılığıyla rehinecilere duyurmak istediklerini kaydeden Rende, ''Irak'ta rehin tutulan Mithat Çivi, bizim şoförümüzdür. Serbest bırakılması için Irak'taki faaliyetimize son vermemiz istendi. Firma olarak, Irak'taki çalışmalarımıza son verdiğimizi açıklıyoruz. Şoförümüzün bir an önce ülkemize ve ailesine sağ salim ulaşmasını temenni ediyoruz'' dedi. 
     Rende, hükümet yetkililerinden de Mithat Çivi'nin serbest bırakılmasıyla ilgili yardım istedi. 
     Mithat Çivi'nin kardeşi Gazi Çivi, ağabeyinin bir an önce serbest bırakılmasını istediklerini belirterek, ''Bu konuda Başbakan Tayyip Erdoğan ve Dışişleri Bakanı Abdullah Gül'den bir an önce girişimde bulunmalarını istiyoruz. Ağabeyimin durumundan endişe duyuyorum'' diye konuştu. 
     Öte yandan, Mithat Çivi'nin Hatay Samandağ İlçesi'ndeki babası Muhittin Çivi ve annesi Naime Çivi de şirket binasına yakınlarıyla birlikte gelerek gelişmelerle ilgili bilgi aldı. 
     Firma yetkilileri de TSİ 15.00'te şirketin faaliyeti durdurduğuna ilişkin açıklamanın El Arabiya Televizyonu'ndan yapılacağını kaydetti. 
     
     AİLENİN ENDİŞELİ BEKLEYİŞİ 

     Mithat Çivi'nin Mersin'de yaşayan eşi Sevgi Çivi 48 , AA muhabirine yaptığı açıklamada, kocasının 8 aydır Kuveyt'te çalıştığını, geçen ay Irak'a geçtiğini söyledi. 
     Sevgi Çivi, eşiyle en son 1 ay önce görüştüğünü kaydederek, ''Telefonda sesi iyiydi. Bize Korkmayın ben Irak'a gidiyorum. 1 ay görüşemeyebiliriz dedi. Bu konuşmamızın ardından ondan haber alamadım'' dedi. 
     Eşinin kaçırılma haberini televizyonlardan öğrendiklerini ifade eden Sevgi Çivi, şöyle devam etti 
     ''Eşim, kimseye zarar vermeyen bir kişiliğe sahip. Yaklaşık 20 yıldır Suudi Arabistan'a TIR şoförü olarak gidip geliyordu. Savaş sonrası da Kuveyt'te çalışmaya başladı. Irak'a gideceğini söylediğinde başına kötü bir şey geleceğini hissetmiştim. Ancak, ona bunu söyleyerek moralini bozmasını istemedim. Şimdi Irak'tan gelecek iyi haberi beklemekten başka yapacak bir şey yok.'' Mithat Çivi'nin oğlu Serkan Çivi 24 , kızları Sevcan 20 ve İpek 12 Çivi de babalarının bir an önce dönmesini beklediklerini söyledi. 
     
     KUVEYT FİRMASI DA IRAK'TAN ÇEKİLİYOR 

     Irak'ta ''İslami Direniş Hareketi, El Nu'man Tugayları'' adlı grup tarafından kaçırılan Türk TIR şoförü Mithat Çivi'nin bağlantılı olduğu ''Saqr El-Kuwait Transport Company'' adlı Kuveyt firması da Irak'taki tüm faaliyetlerini durdurduğunu bildirdi. 
     Firma yetkilisi Hasan Cesim Ebul, Mithat Çivi'nin serbest bırakılmasını sağlamak için bu kararı aldıklarını belirterek, ''Irak'taki tüm faaliyetlerimizi durdurduk. Şoför Mithat Çivi'yi rehin alanlara, onu serbest bırakmaları çağrısında bulunuyoruz. Bu, şoförün ailesi ve çocukları için insaniyet namına yaptığımız bir çağrıdır'' dedi. 
     Kuveyt firmasıyla ortak çalışan ve merkezi Antakya'da bulunan Renay Uluslararası Nakliye Firması da Irak'tan çekilme kararı aldığını açıklamıştı. 
     Çivi'yi kaçıran grup, ''Irak'ta ABD güçleri için çalışan Türk firmalarının 48 saat içinde çekilmesi'' yönünde çağrıda bulunmuştu. 
     
</TEXT>
</DOC>
