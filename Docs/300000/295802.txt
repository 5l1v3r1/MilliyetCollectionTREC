<DOC>
<DOCNO> 295802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun19.html </URL>
<DATE> 2004/12/08/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Ukrayna'da çözüm umudu belirdi, seçim komisyonu feshedildi 
</HEADLINE>
<TEXT>

     Ukrayna parlamentosu, anayasal ve seçim reformu paketini kabul etti. 
     Kabul edilen reform paketi, başkanın yetkilerini kısıtlamayı ve seçim yolsuzluklarını asgariye indirmeyi amaçlıyor. 
     Ukrayna parlamentosu, merkezi seçim komisyonunu feshetti. 
     Parlamentonun, devlet başkanının yetkilerini kısıtlamayı ve seçim yolsuzluklarını asgariye indirmeyi amaçlayan anayasa ve seçim reform paketini kabul etmesinin ardından, milletvekillerinin, merkezi seçim komisyonunu feshettiği belirtildi. 
     Merkezi seçim komisyonunun feshedilmesi konusunun, muhalefetin talebi üzerine ele alındığı belirtildi. Milletvekillerinin yeni seçim komisyonunun üyelerini hemen oylaması gerektiği kaydedildi. 
     Parlamentoda hazır bulunan Devlet Başkanı Leonid Kuçma'nın 15 üye için 19 kişilik bir liste sunduğu ve bu listede feshedilen komisyondan Serhiy Kivalov dahil 14 üyenin bulunduğu ifade edildi. 
     Yolsuzluğu teşvik etmekle suçlanan Kivalov'un adı okunduğunda, muhalefet sıralarından protesto seslerinin yükseldiği kaydedildi. 
     Bu arada, Kuçma'nın, parlamentonun kısa süre önce kabul ettiği ve iki metinden oluşan reform paketini hemen yayınladığı bildirildi. 
     Parlamento Başkanı Volodimir Litvin de reform paketinin kabulüyle ilgili olarak, ''Bu, Ukrayna'nın bölünmez birlikteliğini kanıtlayan bir uzlaşmadır'' dedi. 
     Reform paketinin, Kuçma'nın alkışları eşliğinde 402 oyla kabul edildiği belirtiliyor. 
     
</TEXT>
</DOC>
