<DOC>
<DOCNO> 291184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonspo48.html </URL>
<DATE> 2004/11/22/ </DATE>
<TIME> 21.29 </TIME>
<AUTHOR>  </AUTHOR>
<HEADLINE>
Fenerbahçe, Sparta Prag maçını almak istiyor... 
</HEADLINE>
<TEXT>

     Avrupa Şampiyonlar Ligi D Grubu'ndaki 5. maçında yarın deplasmanda AC Sparta Prag ile karşılaşacak Fenerbahçe, rakibini yenerek, UEFA Kupası'na katılmayı garantilemenin yanında, deplasmanda 8 yıllık Avrupa Kupası maçı galibiyeti hasretine son vermek istiyor. Fenerbahçe, Avrupa kupalarında deplasmandaki son galibiyetini 1996-97 sezonunda Şampiyonlar Ligi'nde Manchester United'ı 1-0 yendiği karşılaşmada aldı. 
     Bu sezon grubunda yaptığı 4 maçta 1 galibiyet, 3 yenilgi alarak 2. tur şansını oldukça azaltan sarı-lacivertliler, Çek rakipleri karşısında zorlu bir mücadele verecek. 
     Yarınki maçı kazandığı taktirde grupta puanını 6'ya çıkararak UEFA Kupası'nı garantileyecek sarı-lacivertliler, Manchester United'ın Olympique Lyon ile yapacağı maçın sonucuna göre de gruptan çıkma şansına bakacak. 
     
     FENERBAHÇE'DE 4, AC SPARTA PRAG'DA 3 EKSİK 

     Kart cezası ve sakatlıklar nedeniyle Fenerbahçe'de 4, AC Sparta Prag'da da 3 futbolcu kadroda yer almayacak. 
     Sarı-lacivertlilerde, Van Hooijdonk ve Deniz'in sakatlığı bulunurken, Servet ve Serkan kart cezaları nedeniyle maçta yer almıyor. Çek ekibinde ise Pergl sakatlığı, Poborsky ve Homola da cezaları nedeniyle takımda olmayacak. 
     Fenerbahçe Teknik Direktörü Christoph Daum, kadrodaki eksikler nedeniyle Semih ve Mahmut Hanefi'yi de kadroya aldı. 
     MUHTEMEL 11'LER 
     

FENERBAHÇE Rüştü Ümit Luciano Önder Fabiano Kemal Serhat Mehmet Selçuk Aurelio Tuncay Alex Nobre      

SPARTA PRAG Blazek Vorisek Kovac Petras Labant Simak Sivok Zelenka Urbanek Pacanda Meduna Jun.      
     SON ANTRENMAN TOYOTA ARENA'DA YAPILDI 

     Fenerbahçe, maç öncesi son çalışmasını maçın oynanacağı Toyota Arena Stadı'nda bu akşam yaptı. 
     Futbolcuların bir hayli hırslı ve istekli oldukları gözlenirken, Daum, soğuk bir havada yapılan çalışmada ısınma çalışmalarının ardından yarı sahada hücum organizasyonları üzerinde durdu. Daum, daha sonra uzun bir süre futbolcularına korner çalışması yaptırdı. Antrenman serbest çalışmayla son buldu. 
     Antrenmanı Kulüp Başkanı Aziz Yıldırım ve yöneticilerin yanı sıra maç için Prag'a gelen taraftar grupları da izledi. 
     Bu arada, yarın maçın oynanacağı Toyota Arena Stadı'nın çim zemininin bozuk olduğu gözlendi. 
     Yarın TSİ 21.45'de başlayacak karşılaşmayı Almanya'dan Wolfgang Stark, Volker Wezel ve Lutz Wanger hakem üçlüsü yönetecek. 
     
</TEXT>
</DOC>
