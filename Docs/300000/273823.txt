<DOC>
<DOCNO> 273823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/spor/aspo.html </URL>
<DATE> 2004/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
70 çıkarız 
</HEADLINE>
<TEXT>


İngiliz ekibinin Liverpool maçını izleyen Alman çalıştırıcı, ölü toplara çok dikkat etmeleri gerektiğini hatırlattı, "Üst düzey performansla açıklarının üzerine gitmeliyiz" diye konuştu 

CÜNEYT KARAKAYA 


"Teşhis önemli" 
FENERBAHÇE Teknik Direktörü Daum, Şampiyonlar Ligi'nde önümüzdeki salı deplasmanda karşılaşacakları Manchester United için ilginç yorumlarda bulundu. İngiliz ekibinin, ligde 2 - 1 kazandığı Liverpool sınavını izleyen Alman hoca, Manchester'in ölü toplar ve kornerlerdeki etkisini hatırlattı, "Buna çok dikkat etmek gerekiyor. Zaten rakibimizin gücü gün gibi ortada. Açıklarını iyi teşhis etmeli ve üzerine gitmeliyiz. Bunun için de gerçekten çok üst düzey bir performans ortaya koymalıyız" dedi. 

"Saracoğlu gibi" 
ŞAMPİYONLAR Ligi'nin en önemli sınavlarından birine çıkacaklarını da belirten Daum, 90 dakika ayakta kalmak zorunda olduklarını ekledi. Alman çalıştırıcı, "Bir hata, bizi çok kötü durumlara sokar. Old Trafford'un atmosferi Şükrü Saracoğlu gibi rakip üzerinde etki yaratıyor. Umarım Gençlerbirliği maçında sakat vermeyiz. Manchester maçını kazanırsak, gruptan çıkma şansımızı yüzde 70'lere çıkarırız. Bunun önemini futbolculara aşılamamız lazım. Yenilmeyecek takım değil" diye konuştu. 

Çalışmalar tamam 
DAUM dün akşam da Lyon'un, Fransa Ligi'nde Toulouse ile oynadığı karşılaşmayı izledi. Alman hoca ile birlikte İngiltere'ye giden Menajer Volkan Ballı'nın da, yetkililerle stadı gezdiği ve Sarı - Lacivertli taraftarların nerede oturacağından, soyunma odalarına, takımın otobüsünün geleceği, kalacağı yerden yöneticilerin gireceği kapıya kadar tüm konulardaki çalışmaları tamamladığı bildirildi. İngilizler'in, Daum ve Volkan Ballı ile yakından ilgilendikleri de ifade edildi. 


</TEXT>
</DOC>
