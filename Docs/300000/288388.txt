<DOC>
<DOCNO> 288388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sonspo14.html </URL>
<DATE> 2004/11/12/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Fenerbahçe 9 kişiyle çalıştı... 
</HEADLINE>
<TEXT>

     Birinci Süper Futbol Ligi'nin 13. haftasında deplasmanda Trabzonspor ile karşılaşacak Fenerbahçe, hazırlıklarını milli takım kamplarında bulunan futbolcuların çokluğu nedeniyle az sayıdaki futbolcuyla sürdürüyor. 
     Samandıra Tesisleri'nde, antrenör Roland Koch yönetiminde gerçekleştirilen ve yaklaşık bir saat süren günün ilk çalışmasında 9 futbolcu yer aldı. 
     A Milli Takım'da bulunan Tuncay, Ümit, Servet, Rüştü, Deniz, Volkan, A 2 Milli Takım'da bulunan Selçuk, Murat, Mehmet, Ümit Milli Takım'da yer alan Semih, Mahmut Hanefi, Hollanda milli takımına giden Pierre van Hooijdonk ve izinli olarak ülkelerinden bugün dönmeleri beklenen Aurelio ile Luciano çalışmaya katılmadı. Aurelio ve Luciano'nun öğleden sonra yapılacak çalışmada yer alabilecekleri belirtildi. 
     Bu sabah Almanya'dan dönen Teknik Direktör Christoph Daum, antrenmanda takımını başında yer almazken, Alman çalıştırıcı, takımın çalıştığı sırada, yönetim kurulu üyesi Zeynep Sabancı'nın eşinin cenazesine katılmak için Teşvikiye Camii'ne gitti. 
     
     GOL ÇALIŞMASI 
     Antrenör Koch, antrenmanda futbolculara ağırlıklı olarak kanatlardan ortalarla gol çalışması yaptırdı. 
     Koşuyla başlayan çalışmada gol çalışmaları aralarında ise istasyon çalışması yapan sarı-lacivertli futbolcular, idmanı dar alanda pas çalışmasıyla tamamladı. 
     Antrenör Koch, Alex ve Fabiona'dan, kanatlardan kale alanına doğru orta yapılırken, ceza alanı içinde hareketlenmelerini ve daha çabuk davranmalarını istedi. 
     Hasta oldukları için dünkü çalışmada yer alamayan Serkan ve Serhat takımla idman yaparken, boğazında enfeksiyon oluşan Kemal, salonda çalıştı. Kemal'in yarın sabah kontrolden geçtiği öğrenildi. 
     Fenerbahçe, Trabzonspor maçının hazırlıklarını öğleden sonra yapacağı antrenmanla sürdürecek. 
     
</TEXT>
</DOC>
