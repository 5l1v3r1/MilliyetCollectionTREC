<DOC>
<DOCNO> 269168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/yazar/cemal.html </URL>
<DATE> 2004/09/05/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Çığlık 
</HEADLINE>
<TEXT>

Annelerin çığlıkları... Silah sesleri arasında kaçışan çıplak çocuklar... Çimlerin üstünde kanlar içinde yatan çocuklar... 
Televizyondan o korkunç, yürek parçalayıcı görüntüleri izlerken aklıma takılıyor. Defne'yi de annesi pazartesi sabahı elinden tutup okula götürecek 
Daha fazla bakamıyorum. 
Anneleri, o cıvıl cıvıl çocukları da kim bilir hangi umutlarla, hangi güzel sözlerle bir sabah vakti ellerinden tutup nasıl bir heyecanla okula götürmüşlerdi. 
Annelerin kederli yüzlerinde okunan o derin acılar, korkudan gözleri büyümüş çocuklar, kanlar içinde yerde yatan çocuklar şimdi içimi bir kat daha acıtıyor. 
Yazık değil mi 
Düşünün, okulda çocukları öğretmenleri değil, başlarına siyah maskeler geçirmiş, eli silahlı haydutlar karşılıyor. Yavruları iki gün boyunca aç susuz bırakabiliyorlar. Cıvıl cıvıl çocuk seslerini bir anda bomba ve silah sesleri bastırıyor. 
Olacak şey mi 
Rusya'da, Kuzey Osetya'nın Beslan kentindeki Bir Numaralı Okul kana böyle bulandı. 
O kadar çocuk öldü. Canavarlığın daniskası. Hangi dava çocuklara kıyabilir ki 
Çeçen davası mı 
Evet, Çeçenler Moskova'nın elinden çok çekti. Stalin 1944'de bütün Çeçenleri silah zoruyla Orta Asya'ya sürdü. Yurdundan, evinden barkından ayrılmak istemeyenleri öldürdü. Sürgüne gidenler arasında on binlerce Çeçen yolda açlık ve soğuktan kırıldı. 
Komünizmin çöküşü ve Sovyetler Birliği'nin 1991'de tarihe karışması da Çeçenler'e iyilik getirmedi. Moskova gerek Yeltsin gerekse bugünkü Putin döneminde Çeçenler'e karşı otoriter ve hoyrat yaklaşımlarından vazgeçmedi. Şiddet ve terörle mücadele derken insan haklarının adı bile geçmedi. 
Ama şu da bir gerçek 
Moskova'nın acımasız politikaları bugüne dek Rusya'ya, Rus insanına barış ve güvenlik getirmedi. 
Son bir hafta on gündür yaşanan korkunç terör eylemlerini şöyle bir düşünün. İki Rus yolcu uçağının düşürülmesi, Moskova metrosundaki intihar saldırısı ve son Beslan barbarlığı... 
Evet, insanlık suçudur terör. 
Terörle pazarlık yapılmaz. 
Ödün verilmez teröre. 
Hepsi doğru ama aynı zamanda hedef küçültmek diye birşey vardır. Terörle mücadele ederken teröristi tecrit edecek önlemleri almak, teröristin yüzdüğü suyu kurutacak kanalları tıkamak gerekmez mi 
Bu açıdan Moskova başarısız. 
Terörle haklı mücadele sürdürülürken, Çeçen sorunu konusunda siyasal çözüm yollarını zorlamak da, Çeçenlere dönük olarak şimdiye kadar yapılmış bazı haksızlıkları ortadan kaldırmak da Başkan Putin yönetiminin gündemine gelmeli. 
Rusya'nın ayrıca Kafkaslar'da istikrar konusunu daha fazla önemsemesi, bölgede kendi nüfuzunu sürdürmek için ayrılıkçı hareketlerden, bölgesel anlaşmazlıklardan yarar uman politikaları bırakmasında yarar var. 
Beslan katliamı, çocukları hedef alan bu korkunç barbarlık, insanlığın vicdanını her zaman titretmeye devam edecek. 
Ama gün sadece acıları paylaşma günü değildir ve olamaz. 
Gün, teröre karşı bütün insanlığın omuz omuza ortak bir cephede bir an önce buluşmasıdır. Terör artık hiç bir ülke için bir iç sorun olamaz, zaten değildir de... 
Terör artık küresel, mücadelesi de küresel olacak. 
Uygar dünyanın lafı bırakıp küresel teröre karşı küresel bir mücadele stratejisi oluşturmak için kolları sıvamasının zamanı geldi. 
Beslan'da, Bir Numaralı Okul'daki anne ve çocukların iç paralayıcı çığlıkları dipsiz kuyularda yitip gitmesin. 



</TEXT>
</DOC>
