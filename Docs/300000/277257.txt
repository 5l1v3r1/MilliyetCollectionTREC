<DOC>
<DOCNO> 277257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sontur37.html </URL>
<DATE> 2004/10/04/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Yanan evde mahsur kalan özürlü kızı annesi kurtardı... 
</HEADLINE>
<TEXT>

     İzmir'in Eskiizmir Semti'nde tek katlı evde çıkan yangında mahsur kalan spastik özürlü genç kız, annesi ve komşuları tarafından kurtarıldı. 
     Alınan bilgiye göre, 9634 Sokak'ta oturan K.K, spastik özürlü 17 yaşındaki kızı G.K'yı evde bırakarak, 4 aylık bebeğiyle birlikte komşusuna gitti. 
     Bir süre sonra sokakta kargaşa yaşanmaya başlayınca K.K, evinin yandığını gördü. Komşuları ve vatandaşlarla birlikte eve giren K.K, içerde mahsur kalan spastik özürlü kızı G.K'yı dışarı çıkardı. 
     Olay yerine gelen itfaiye ekiplerinin çabasına rağmen ev tamamen yanarak, kullanılamaz hale geldi. 
     Bu arada, dumandan etkilenen G.K, yangın mahalline gelen ambulansta gözlem altına alındı. Sağlık durumu iyi olduğu belirlenen genç kız ailesine teslim edildi. 
     Mahsur kalan evladını kurtardıktan sonra gözyaşı döken anne K.K, ''Evimiz tamamen yandı. Kocam hamallık yapıyor ve 4 çocuğumuz var. Kışa girerken evsiz ne yapacağız bilmiyorum. Tek teselli kaynağım çocuğumun kurtarılması oldu. Kızıma birşey olsaydı ben ne yapardım'' dedi. 
     İtfaiye yetkilileri, yangının çıkış nedeninin araştırıldığını bildirdi. 
     
</TEXT>
</DOC>
