<DOC>
<DOCNO> 278241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/guncel/gun09.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlık raporuna göre Karaman suçsuz 
</HEADLINE>
<TEXT>


GÜLÇİN ÜSTÜN Ankara 

Ulaştırma Bakanlığı müfettişlerinin, görevden alınan TCDD Genel Müdürü Süleyman Karaman'ın Pamukova'daki hızlandırılmış tren kazasında sorumluluğu bulunduğu iddiasıyla Ankara Başsavcılığı'nın başlattığı ön inceleme tamamlandı. Müfettişler, Karaman'ın kazada ihmali olmadığına karar verdi. Yaklaşık bir aydır çalışan müfettişlerin, Karaman hakkında hazırladıkları raporu Ulaştırma Bakanı Yıldırım'a teslim ettikleri öğrenildi. Raporda, Karaman'ın Pamukova'da ihmali bulunmadığına karar verildiği, bu nedenle soruşturulmasına gerek olmadığı görüşüne varıldığı kaydedildi. Yıldırım, daha önce "rapor olumsuz da olsa soruşturma iznini vereceğim" demişti. Yıldırım'ın bu açıklamaları doğrultusunda, Ankara Başsavcılığı'nın istediği soruşturma izninin verilmesi bekleniyor. 


</TEXT>
</DOC>
