<DOC>
<DOCNO> 262134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonspo37.html </URL>
<DATE> 2004/08/10/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Lucescu Beşiktaş'ta çok güzel günler yaşadım, aleyhine konuşmam 
</HEADLINE>
<TEXT>

     Ukrayna'nın Shaktar Donetsk takımını çalıştıran Beşiktaş'ın eski teknik direktörü Mircea Lucescu, siyah-beyazlı kulüpte çok güzel günler yaşadığını ve aleyhine asla konuşmayacağını belirtti. 
     Lucescu, Beşiktaş'ın resmi internet sitesine yaptığı açıklamada, bugün bir gazetede çıkan ''Luce'den mesaj var'' başlıklı haberin doğru olmadığını kaydederek, ''Bu haberdeki hiçbir cümle bana ait değil'' dedi. 
     Kulübü arayan Lucescu, ''Ben Beşiktaş'ta çok güzel günler yaşadım. Beşiktaş aleyhine asla konuşmam'' derken, haberdeki, ''Giunti'yi tutar Zago, Ronaldo ve Ahmed Hassan'ı göndertip, yeni yabancılar alırdım. Ancak listemde kesinlikle Carew olmazdı'' şeklindeki ifadeye tepki gösterip, ''Yönetim, Ahmed Hassan'ı benim isteğim üzerine transfer etmişti. Ronaldo, benim takımımda en çok forma giyen oyuncuydu. Carew ile ilgili hiç olumsuz görüşüm yok. Neden böyle konuşayım ki '' diye sitem etti. 
     Lucescu, ''Benim kalbimde Beşiktaş'ın yeri ayrıdır. Beşiktaş'ın başarılı olması için bu yalan haberlerden kurtulmamız gerekiyor. Ben haberde imzası bulunan muhabir ile Beşiktaş'tan ayrıldıktan sonra hiç görüşmedim'' açıklamasını da yaptı. 

     
</TEXT>
</DOC>
