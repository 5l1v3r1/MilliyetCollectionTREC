<DOC>
<DOCNO> 274982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/spor/spo01.html </URL>
<DATE> 2004/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü'de gergin gece 
</HEADLINE>
<TEXT>


Devre arasında kapalı tribünde çıkan kavgada birçok taraftar yaralandı. Karşılaşma bitiminde Beşiktaşlılar, futbolculara "Formalarınızı çıkarın, defolun gidin" diye bağırdı 

ORHAN YILDIRIM 


Çileden çıktılar 
ANKARASPOR karşısında mutlak galibiyet parolası ile çıkan Beşiktaş'ın özellikle ilk yarıda ortaya koyduğu futbol tribünleri bir hayli sinirlendirdi. Takımın 1-0 geride olmasına büyük tepki gösteren taraftarların devre arasında birbirleriyle girdiği sözlü tartışma bir anda kavgaya dönüştü. Kapalı tribünde birçok seyirci yaralandı. Yaralılar, sahaya indirilerek, ambulanslarla hastaneye kaldırıldı. 

Hasret son bulmadı 
BEŞİKTAŞ seyircisi karşılaşma bitiminde de futbolculara büyük öfke kustu. Tribünler, uzun süre "Formalarınızı çıkarın, defolun gidin" diye tezahüratta bulundu. Bu arada İnönü Stadı'nda en son galibiyetini geçen sezonun 27. haftasında Gaziantep önünde alan Siyah - Beyazlılar üç puan hasretini yine gideremezken, takımdan memnun olmayan taraftarlar tribünleri bu kez doldurmadı. 

'Bıktım bu küfürlerden' 

Aybaba'nın isyanı 
ANKARASPOR Teknik Direktörü Samet Aybaba, Beşiktaş tribünlerinden edilen küfürlere isyan etti. Siyah - Beyazlılar'ın her sene kendisine ettiği küfürlerden artık bıktığını vurgulayan Aybaba, "Belki de herkesten daha çok Beşiktaşlıyım. Ama hak etmediğim bir muamele görüyorum. Lütfen artık saygılı olsunlar" diye konuştu. 


</TEXT>
</DOC>
