<DOC>
<DOCNO> 293929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sontur50.html </URL>
<DATE> 2004/12/01/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Okul koridorları tuz ruhu ile paspaslanınca öğrenciler fenalaştı .. 
</HEADLINE>
<TEXT>

     İzmir'in Gültepe Semti'ndeki Vali Rahmi Balaban İlköğretim Okulu koridorlarının, görevli tarafından klorak ve tuz ruhu karışımıyla paspaslanmasının ardından, dersliklerdeki öğrencilerin bir bölümü fenalaştı. 
     Sağlık ocağı ve hastaneye kaldırılan 23 öğrenci ayakta tedavi gördü, okul tatil edildi. 
     Alınan bilgiye göre, Vali Rahmi Balaban İlköğretim Okulu'nun temizlik görevlisi İsmet Bülent Aydın, öğrencilerin derste olduğu sırada, klorak ve tuz ruhunu karıştırarak, koridorları paspasladı. 
     Okulu kısa sürede kaplayan keskin koku, dersteki öğrencilerin nefes alma zorluğu çekmesine ve fenalaşmasına neden oldu. 
     Okul yöneticilerinin müdahalesiyle bina kısa sürede boşaltıldı, fenalaşan öğrencilerden 23'ü, Gültepe Sağlık Ocağı ve Eşrefpaşa Belediye Hastanesi'ne kaldırıldı. 
     Okul yetkilileri, olayın, temizlik görevlisinin, kimyasal temizlik malzemelerini çok yoğun olarak kullanması nedeniyle meydana geldiğini bildirdiler. 
     Zehirlenerek sağlık ocağı ve hastaneye gönderilen öğrenciler, ayakta yapılan tedavilerinin ardından taburcu edildi. 
     Yetkililer, binanın havalandırılarak kokunun giderildiğini, Milli Eğitim Müdürlüğü talimatıyla okulun 1 gün tatil edildiğini, öğrencilerin de ailelerine teslim edildiğini ifade ettiler. 
     Vali Rahmi Balaban İlköğretim Okulu Müdürü Kasım ekinci, inceleme başlatıldığını, temizlik şirketi görevlisi Aydın'ın ifadesine başvurulacağını belirtti. 
     
</TEXT>
</DOC>
