<DOC>
<DOCNO> 262084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonsiy03.html </URL>
<DATE> 2004/08/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
CHP'li muhaliflerden Baykal'a tazminat davası .. 
</HEADLINE>
<TEXT>

     CHP'li Bedri Baykam, Ertuğrul Çepni ve Mustafa Selman Pakoğlu, olağanüstü kurultay isteyen delegelerden ''sokak çapulcuları'' diye bahsederek, kişilik haklarına saldırıda bulunduğu ve aşağıladığı iddiasıyla CHP Genel Başkanı Deniz Baykal aleyhine 5'er milyar liralık manevi tazminat davası açtılar. 
     AA muhabirinin aldığı bilgiye göre, Baykam, Çepni ve Pakoğlu, Genel Başkan Baykal'ın 3 Temmuz'daki olağanüstü kurultayda yaptığı konuşmada partili muhaliflere yönelik sözleri üzerine Ankara Nöbetçi Asliye Hukuk Mahkemesi'ne dava açtılar. 
     Dava dilekçelerinde, olağanüstü kurultayın yapılış biçiminin usul ve yasalara aykırı olduğu ve kurultayın baskıcı bir ortamda gerçekleştiği ileri sürüldü. 
     Baykal'ın, toplantıdaki konuşmasında olağanüstü kurultay isteyen delegelerle parti üyelerinden ''Genel merkezin önünde gösteri yapıyorlar. Biz bu partiyi sokakta bulmadık, o sokak çapulcularına da bırakamayız'' diye bahsetmesinin, baskıcı tavrını göstermesi açısından dikkat çekici olduğu savunuldu. 
     
     ''AŞAĞILAMA VE KÜÇÜMSEME'' 

     Baykal'ın, basına kapalı yapılan olağanüstü kurultaydaki konuşmasının yazılı ve görsel basında geniş biçimde yer aldığı anlatılan dilekçelerde, dava konusu sözlerin ağır hakaret, aşağılama ve küçümseme içerdiği iddia edildi. 
     CHP'li muhaliflerin dava dilekçelerinde, olağanüstü kurultay istemlerinin partinin yapısal ve tüzüksel eksikliklerinin giderilmesi amacını taşıdığı ifade edilerek, ''Deniz Baykal'ın her koşulda partiye egemen olma, yönetimden ayrılmama, tüm yetkileri şahsında toplama ve bu amaçlarını gerçekleştirmek üzere hakaret, aşağılama, küçümseme, tehdit ve baskı içeren söz ve davranışlarının hiçbir hukuki ve demokratik dayanağı yoktur'' denildi. 
     Dava dilekçelerinde, Baykal'ın dava konusu söz ve davranışlarının kişilik haklarına saldırı oluşturduğu ileri sürülerek, 5'er milyar lira manevi tazminatın kurultay tarihinden itibaren işleyecek yasal faizi de eklenerek tahsiline karar verilmesi talep edildi. 
     
     MİLLETVEKİLİNE DE DAVA 

     Bu arada, CHP Samsun delegesi Ertuğrul Çepni, CHP Antalya Milletvekili Atilla Emek aleyhine de 5 milyar liralık manevi tazminat davası açtı. Dava dilekçesinde, Çepni'nin, Baykal'ın ''sokak çapulcuları'' sözüne tepki gösterdiği, bu sırada kürsü önünden uzaklaştırılmak istenirken, Antalya Milletvekili Atilla Emek'in de ''Elbette çapulcusun, sen partiye oy bile vermedin'' dediği ileri sürüldü. 
     Dilekçede, Emek'in sözlerinin kişilik haklarına saldırı ve hakaret niteliği taşıdığı savunularak, 5 milyar lira manevi tazminat talep edildi. 

     
</TEXT>
</DOC>
