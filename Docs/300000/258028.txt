<DOC>
<DOCNO> 258028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/soneko02.html </URL>
<DATE> 2004/07/25/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Hedef ticaret hacmini 3'e katlamak... 
</HEADLINE>
<TEXT>

     Devlet Bakanı Kürşad Tüzmen, Türkiye ile İran arasında mal ve hizmet ticaretini olabildiğince serbestleştirerek, ticaret hacmini orta vadede 10 milyar dolar seviyesine çıkarmayı hedeflediklerini bildirdi. 
     Tüzmen, Türkiye-İran Karma Ekonomik Komisyonu'nun KEK 18. dönem toplantıları için yarın Tahran'a gidecek. 
     Başbakan Recep Tayyip Erdoğan'ın 27 Temmuz'da başlayacak İran gezisi öncesi bu ülkede KEK Eş Başkanı olarak temaslara başlayacak olan Tüzmen, Başbakan'la birlikte 29 Temmuz'da yurda dönecek. 
     
     TİCARET HACMİ ARTIYOR 

     Bu arada Türkiye-İran KEK toplantıları öncesi A.A muhabirinin sorularını yanıtlayan Tüzmen, iki ülke arasındaki ticari ilişkilerde, son yıllarda gösterilen çabaların neticesinde önemli mesafe alındığını söyledi. 
     Türkiye ile İran arasındaki ticaret hacminin geçen yıl yaklaşık yüzde 91 oranında artarak 2.4 milyar dolar seviyesine ulaştığını kaydeden Tüzmen, olumlu gelişmenin bu yıl da devam ettiğini bildirdi. 
     Bu yılın ilk yarısında İran'a yönelik ihracatımızda yüzde 54 oranında artış kaydedildiğini belirten Tüzmen, daha sonra şu açıklamalarda bulundu 
     ''Bu veriler, bir önceki KEK toplantısında orta vadeli hedef olarak belirlenen 3 milyar dolarlık dış ticaret hacmine ulaşabileceğimizi göstermektedir. Amacımız ülkelerimiz arasında mal ve hizmet ticaretinin olabildiğince serbestleştirilmesi suretiyle, iki ülke arasında kalıcı ve geniş çaplı ekonomik ilişkiler kurulması ve ikili ticaret hacminin orta vadede 10 milyar dolar seviyesine ulaşmasıdır. 
     Bu hedefe klasik yöntemlerle ulaşmanın mümkün olmayacağından hareketle özel önem ve ticaret sistemlerinin gerekli olduğunu düşünüyorum.'' 
     
     MASAYA GELECEK KONULAR 

     Devlet Bakanı Tüzmen, Tahran'daki KEK toplantıları sırasında iki ülke arasında yaşanan sıkıntıların giderilmesi, Türkiye menşeli sanayi ürünlerindeki koruma oranlarının kademeli olarak yüzde 4'e çekilmesi, sınır ticaret merkezleri kapsamında yapılan ticaretin artırılması ve gümrük kapılarındaki alt yapının iyileştirilmesi konularının ele alınacağını söyledi. 
     Tüzmen, iki ülke arasındaki ticaretin finansmanı için yeni enstrümanların hayata geçirilmesi, bankacılık sektöründeki ilişkilerin geliştirilmesi ve İpek Yolu Türk İhraç Ürünleri Fuarı başta olmak üzere önümüzdeki dönemde düzenlenecek tanıtım faaliyetlerinin desteklenmesinin de gündem maddeleri arasında bulunduğunu ifade etti. 
     Kara ulaştırması alanında nakliyecilerimizin İran'da karşılaştıkları sorunların geçtiğimiz dönemde büyük ölçüde çözümlendiğine dikkat çeken Tüzmen, şöyle devam etti 
     ''Görüşmelerimizde, ulaştırma sektörüyle ilgili olarak İran'ın Avrupa ülkelerine yaptığı ticaretin Trabzon limanı başta olmak üzere limanlarımız üzerinden gerçekleştirilmesi, İstanbul-Tahran-Almaata arasında yapılan tren yolculuğunun geliştirilmesi, tarifeli uçak sayılarının arttırılması konuları da müzakere edilecektir. 
     İran'da faaliyet gösteren Türk firması sayısında son 2 yılda hızlı bir artış görülmektedir. Hali hazırda uluslararası çok sayıda firmamız, İran'da yatırım yapmak için araştırmalarını sürdürmektedir. Görüşmelerimizde İran'da yatırım yapan firmaların karşılaştıkları güçlükler ve çözüm yolları da ele alınacaktır.'' 
     
</TEXT>
</DOC>
