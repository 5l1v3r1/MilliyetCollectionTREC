<DOC>
<DOCNO> 293584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonyas01.html </URL>
<DATE> 2004/11/30/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İdrar kaçırmaya kök hücre tedavisi... 
</HEADLINE>
<TEXT>

     Kök hücre araştırmalarının insan hayatını uzatmaya yönelik etkileri ve bu araştırmalara önem verilmesi gerektiği her geçen gün yeni bir örnekle ortaya çıkıyor. 
     Güney Koreli bilim adamlarının göbekbağı kanından elde edilen kök hücrelerle bir felçli hastayı ayağa kaldırmalarının ardından, son olarak Avusturyalı araştırmacılar da kök hücreler kullanarak kadınlarda idrar kaçırma hastalığının tedavisinde önemli adım attılar. 
     ABD'de dün düzenlenen bir konferansta yapılan sunumda, Avusturyalı bilim adamlarının deneysel bir tedavinin, hastaların kollarından alınan kök hücrelerin, dünyada 15 milyondan fazla kadının mustarip olduğu idrar kaçırma hastalığının çaresi olabileceği belirtildi. 
     Hastaların kollarından aldıkları kök hücreleri üretra ve kasılmayı sağlayan kaslara enjekte ettiklerini belirten Avusturyalı bilim adamlarına göre, yaklaşık 20 dakika süren ve anestezi gerektirmeyen bu tedavinin uygulandığı kadınların büyük bölümü, 24 saat sonra idrar kaçırma sorunlarının yavaş yavaş ortadan kalktığını söylediler. 
     Araştırmacılar, tedaviden bir yıl sonra 20 gönüllü kadından 18'inin idrar kaçırma sorununun tamamen ortadan kalktığını kaydettiler. 
     Doğum ve bazı sporların kadınlarda idrar kaçırma sorununun ortaya çıkmasına yol açtığını belirten doktorlar, bu sorunun özellikle prostat ameliyatı geçiren erkekleri de etkilediğini vurguluyorlar. 
     Diyabet hastalığı, sigara alışkanlığı, aşırı şişmanlık, kabızlık ve bazı spor dallarının idrar kaçırma sorununa yol açabileceğini ifade eden bilim adamları, konvansiyonel tedavinin alternatifi kök hücre tedavisinin basit ve etkili olduğunu kaydediyorlar. 
     
</TEXT>
</DOC>
