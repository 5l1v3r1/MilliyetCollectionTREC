<DOC>
<DOCNO> 293038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sondun43.html </URL>
<DATE> 2004/11/29/ </DATE>
<TIME> 19.42 </TIME>
<AUTHOR>  </AUTHOR>
<HEADLINE>
Şimon Peres, ''Filistin hareketi önce terörden vazgeçmeli'' dedi. 
</HEADLINE>
<TEXT>

     Filistin'in efsanevi lideri Yaser Arafat'ın terörü kullandığını anlatan İsrail İşçi Partisi lideri Şimon Peres, ''Filistin hareketi önce terörden vazgeçmeli'' dedi. 
     Milliyet gazetesi yazarı Hasan Cemal, hem İsrail, hem de Filistinlilerle üst düzey görüşmeler yaptı. 
     Peres, en iyi senaryonun Filistin'in, müzakereler sonunda Gazze ve yerleşim yerlerini devralması olduğunu, kötü senaryonun da terörün devamı olduğunu belirtti. 
     
     Hurani "Biz onlara, onlar bize güvenmiyor" 
     El Halil milletvekili Muhammed Hurani ise karşılıklı güvensizliğe dikkat çekti. 
     Hurani, "biz onlara, onlar bize güvenmiyor. Ama bu çözümü engellememeli. Ön koşul olmaz. Ya barış olur ya olmaz" dedi. 
     Likud Partisi Dış Politika Sorumlusu Zalman Şoval, Mahmut Abbas'ın başarı şansını değerlendirdi. 
     Abbas'ın silahlı grupları denetim altına almasının şart olduğunu vurgulayan Şoval, "eğer bunu yapamazsa kaosa sürükleniriz" dedi. 
     Filistin'de devlet başkanlığı seçimi 9 ocak 2005'te yapılacak. 
     
</TEXT>
</DOC>
