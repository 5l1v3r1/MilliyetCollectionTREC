<DOC>
<DOCNO> 269410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sondun47.html </URL>
<DATE> 2004/09/06/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Kuzey Osetya'ya uluslararası yardım gelmeye başladı 
</HEADLINE>
<TEXT>

     Kuzey Osetya'daki rehine trajedisinin ardından yüzlerce yaralıya tıbbi yardım sağlamakta büyük zorlukla karşılaşan bu küçük cumhuriyete ilk uluslararası yardımlar gelmeye başladı. 
     İtalya, Rus Kızılhaç'ından dahi önce Pazar günü ilk tıbbi yardım gönderen ülke olurken, bugün de Dünya Gıda Programı'nın iki kamyonu bölgesel başkent Vladikavkaz hastanesine ulaştı. İtalya toplam 4 ton tıbbi yardım gönderdi. 
     Bir Alman şirketinin pazar günü iki diyaliz makinesi, Alman Kızılhaç teşkilatının yüzlerce kilo tıbbi malzeme gönderdiği belirtilirken, Alman Kızılhaçı'nın çarşamba günü bir uçak dolusu tıbbi malzeme daha yola çıkaracağı kaydediliyor. 
     Almanya'nın yanı sıra Fransa da bugün dev bir yük uçağıyla tonlarca tıbbi malzemeyi bölgeye gönderdi. Fransa'nın yardımının tutarının 300 bin euro olduğu belirtiliyor. 
     Ayrıca Norveç, içinde 3 cankurtaran ile çok sayıda tıbbi bakım ünitesi ve tıbbi malzemenin bulunduğu bir yardım uçağını bu gece gönderecek. 
     İrlanda da 120 bin dolar tutarında yardım göndereceğini açıkladı. 
     Uluslararası yardımın yanı sıra çeşitli ülkelerin yöneticileri de rehine faciasından sağ kurtulmayı başaran çocukları tedavi ve misafir etme önerisinde bulundu. 
     Litvanya Devlet Başkanı Valdas Adamkus, bu çocukları ülkedeki sanatoryum ve rehabilitasyon merkezlerinde konuk etme önerisinde bulunurken, diğer ülkeleri de aynı şekilde hareket etmeye çağırdı. 
     İspanya Başbakanı Jose Luis Rodriguez Zapatero da, trajediden sağ kurtulan bir grup çocuğu İspanya'da tatil geçirmeye davet etti. 
     Hırvatistan'ın Makarska kentinde bir otel de trajediden sağ kurtulan 30 çocuk ve öğretmenlerini bir hafta boyunca ücretsiz konuk etmeye hazır olduğunu bildirdi. 
     Zagreb Belediye Başkanı Bayan Vlasta Paviç de, 50 çocuk ile öğretmenlerini misafir etmek istediklerini açıkladı. 
     
</TEXT>
</DOC>
