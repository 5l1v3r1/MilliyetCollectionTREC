<DOC>
<DOCNO> 289704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/spor/spo05.html </URL>
<DATE> 2004/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağır bilanço 
</HEADLINE>
<TEXT>


Ay-Yıldızlı ekibimiz, Ukrayna mağlubiyeti ile birlikte elindeki birçok unvanı da yitirdi. Yanal'ın ilk kez resmi bir maçta bileği büküldü, Kadıköy ilk kez milli hüsrana tanıklık etti 


Ukrayna tarihe geçti 
MİLLİ Takımımız'ın Ukrayna yenilgisi, birçok bakımdan ilk hüsran olarak kayıtlara geçti. Teknik Direktör Ersun Yanal, 1 galibiyet, 3 beraberliğin ardından, beşinci resmi maçında yenilgiyle tanıştı. Daha önce 1 kez yenilip, 1 kez de berabere kalan Ukrayna, Ay - Yıldızlı ekibimiz karşısında ilk kez güldü. Milliler ayrıca daha önce 3 galibiyet, 1 beraberlik aldıkları Şükrü Saracoğlu Stadı'ndaki başarı serisine nokta koydu. 

Karnaval gibiydi 
TÜRKİYE, Ukrayna yenilgisiyle liderliğe oturma umutlarını tüketirken, Almanya'daki Dünya Kupası finallerine katılma yolunda da büyük yara aldı. Şükrü Saracoğlu'nda yaklaşık 45 bin taraftarının müthiş desteğiyle maça başlayan milliler, peş peşe gelen iki golden sonra yıkıldılar. Federasyon, karşılaşma öncesi taraftarlara 40 bin bayrak dağıtırken, ana sponsor Petrolofisi'nin de 40 bin şapkası tribünlerde renk cümbüşü yarattı. 

Votkayla ısındılar 
UKRAYNALI oyuncular zemini kontrol etmek için 1.5 saat önce sahaya girdi. Tribünlerdeki muhteşem atmosfer, misafir ekibin futbolcularını şaşkına çevirdi. 500 kadar Ukraynalı taraftar da karşılaşma için Kadıköy'e geldi. Dışarda yaklaşık bir saat toplu halde bekletilen taraftarlar, bu sürede mataralarında getirdikleri votkaları içerek ısınmaya çalıştılar. Karşılaşmada 42'si Ukraynalı, 1'i İtalyan toplam 265 gazeteci görev yaptı. 

Erdoğan yıkıldı 

BAŞBAKAN Recep Tayyip Erdoğan karşılaşma öncesi protokol tribününde yerini aldı. Erdoğan ile birlikte Devlet Bakanı ve Başbakan Yardımcısı Mehmet Ali Şahin de karşılaşmayı izledi. Başbakan Erdoğan karşılaşma sonrası maçla ilgili yorum yapmaktan kaçındı. 

Ceza kapıda 

MAÇIN ilk yarısında millilerimizin atağı sırasında tribünden atılan bir yabancı cisim, Ukraynalı oyunculardan Federov'un kafasına isabet etti. Portekizli hakem Batista, bu cismi alarak yardımcısı aracılığıyla dördüncü hakem Silva'ya teslim etti. Üçüncü golün ardından da kale arkasındaki taraftarlar, tüm uyarılara rağmen saha içine çok sayıda yabancı madde attı. FIFA'nın bu eylemler nedeniyle Türkiye'ye para cezası vereceği bildirildi. 


</TEXT>
</DOC>
