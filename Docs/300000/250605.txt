<DOC>
<DOCNO> 250605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur05.html </URL>
<DATE> 2004/06/24/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Türkiye'den Filistin'e 1 milyon dolar değerinde yardım... 
</HEADLINE>
<TEXT>

     Türkiye, Filistin'e 1 milyon dolar değerinde insani yardım malzemesi gönderecek. 
     Edinilen bilgiye göre, Filistin Eylem Planı çerçevesinde hibe şeklindeki yardım için yapılan çalışmalarda son aşamaya gelindi. 
     Filistinlilerin yaşam şartlarını iyileştirmeyi ve Filistin'in ekonomisine katkı vermeyi hedefleyen yardım, gıdadan sağlığa, altyapıdan eğitime kadar çeşitli alanları kapsıyor. 
     Filistin'e doğrudan yapılacak yardım, Türkiye'nin BM Filistinli Mültecilere Yardım ve Bayındırlık Ajansı UNRWA çerçevesinde yaptığı nakit para katkılarının dışında olacak. 
     Bu arada, UNRWA'nın Cenevre'de bir süre önce düzenlediği ve aralarında Türkiye'nin bulunduğu toplam 67 ülkenin katıldığı konferansta üye ülkelere, Filistin'e daha fazla katkıda bulunulması yönünde çağrıda bulunuldu. 
     Kaynaklar, Türkiye'nin 100 bin dolar ile başlayan yardım miktarının 2003 yılında 200 bin dolara çıkarıldığını, bu miktarın artarak devam edeceğini kaydettiler. 
     Konferansta, Filistinli mültecilere yapılan insani yardımların İsrail tarafından zaman zaman engellendiği yolundaki şikayetlerin de gündeme geldiğini ifade eden kaynaklar, İsrail'e yardım konvoylarını engellememesi konusunda gerekli uyarının yapıldığını belirttiler. 
     BM verilerine göre, Eylül 2000'de başlayan İntifada hareketinden bu yana Gazze ve Batı Şeria'da UNRWA'nın gıda yardımına ihtiyaç duyan Filistinli mültecilerin sayısı 130 binden 1.1 milyona ulaştı. 
     Bu arada, konferansta, Filistinli mülteci çocukların korunması, mülteci kamplarında altyapı, konut ve çevre sorunları, Filistinli mültecilerin sosyoekonomik kalkınması ile Filistinli mülteciler adına kaynak temini ve kaynakların en iyi şekilde kullanılması gibi konular ele alındı ve bu konularla ilgili çalışma grupları kuruldu. 
     
</TEXT>
</DOC>
