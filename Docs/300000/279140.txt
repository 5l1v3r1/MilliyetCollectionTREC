<DOC>
<DOCNO> 279140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonsiy11.html </URL>
<DATE> 2004/10/11/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Erdoğan Türkiye'ye karşı ayrımcılık yapılmayacağına inanıyoruz 
</HEADLINE>
<TEXT>

     Başbakan Recep Tayyip Erdoğan, AB Komisyonu'nun ilerleme raporunda yer alan bazı unsurların ''aday ülkelere, eşit muamele'' ilkesiyle örtüşmediğini ifade ederek, ''Diğer adaylar ile ilgili ve geçmiş uygulamalara nazaran farklılık arzeden bu unsurların, Aralık ayındaki kararda düzeltilmesini istiyoruz. Türkiye'ye karşı ayrımcılık yapılmayacağına inanmak istiyoruz'' dedi. 
     Başbakan Erdoğan, Ankara Büyükşehir Belediyesi'nin Hilton Oteli'nde düzenlediği Türk Yerel İdareleri ve Avrupa Birliği Konferansı'na katıldı. 
     Erdoğan, burada yaptığı konuşmada, Türkiye'nin AB'ye giriş süreci ile ilgili açıklamalarda bulundu. 
     ''AB'nin bizi kendisine bir yük olarak değil, müstakbel üye olarak gördüğünü görmek istiyoruz'' diyen Erdoğan, ''İnanıyor ve umuyoruz ki 17 Aralık sadece Türkiye AB ilişkilerinde değil, yeni dünya için de bir milat olacaktır'' diye konuştu. 
     Türkiye'nin AB ile tüm üyelik müzakerelerinin eşiğine geldiği bu dönemde, bu konferansın yol gösterici olacağını kaydeden Başbakan, AB sürecinin, herkesin katılımını ve diyalog zemininin sağlamlaştırılmasını gerektiren bir süreç olduğunu söyledi. 
     Yerel yöneticilerin de AB yürüyüşünü hızlandırmaya katkıda bulunmasını isteyen Erdoğan, hükümetin, AB yolunda sağlam bir irade ortaya koyduğunu, üzerlerine düşeni ''eksiksiz ve ertelemeksizin yaptığını'' ifade etti. 
     ''Geldiğimiz noktada AB karar mercilerinin de üzerlerine düşeni yapacağına inanıyorum'' diyen Erdoğan, sözlerini şöyle sürdürdü 
     ''Çok boyutlu tartışmalar gösteriyor ki bu süreç sadece siyasi, hukuki, diplomatik bir süreç değil, tarihin, sosyolojinin, toplumsal psikolojinin, kültürel dinamiklerin, kentlerin yeniden konuşulduğu tartışıldığı bir süreçtir. Yapılan tartışmaların hepsinden yararlanmak, sağlıklı bir zeminde tartışmalardan yararlanmak zorundayız. 
     Zira dünyaya siyah-beyaz gözlüklerle bakmakta, hem batı hem de doğu çok çekti. Dünya devletlerinin hiçbiri evrensel değerleri yalnızca kendine maledemez. Hakikat kuşkusuz tek yönlü değildir, uygarlık da yekpare, tekdüze, standartlaştırıcı bir değerler kümesi değildir. Bize göre Türkiye evrensel değerlere muazzam katkılarda bulunmuş bir ülkedir. Bu ülke vazgeçilmez insanlık değerlerinin mirasçısıdır. AB yürüyüşümüz de tek yönlü karşılıklı etkileşimden bağımsız bir yürüyüş değildir.'' 
     
     ''RÜŞVET KABİLİNDEN YAKLAŞIM İSTEMİYORUZ'' 
     Erdoğan, 6 Ekim tarihinde AB Komisyonu'nun yayınladığı ilerleme raporunda, Türkiye ile üyelik müzakerelerinin başlatılmasının açık ve net bir şekilde tavsiye edildiğini belirterek, bu raporla, AB ile ilişkilerde yeni bir döneme girildiğini vurguladı. 
     Erdoğan şöyle konuştu 
     ''Bu tavsiye, ülkemizin AB'ye üyelik süreci içinde tarihi dönüm noktalarından biridir. Komisyon, ülkemizin AB'ye uyum yönünde attığı büyük adımları kapsamlı biçimde değerlendirmiş ve siyasi kriterleri yeterli ölçüde karşıladığını tespit etmiştir. Böylece ülkemizde özellikle son 2 yıldır, gerçekleştirilen reformların başarısı teslim ve tescil edilmiştir. Türkiye sorumluluklarını yerine getirmiştir. Komisyonun tespit ve değerlendirmesi, Türkiye'nin demokrasi, insan hakları ve hukuk devleti olma yolunda AB standartlarına ulaşmakta olduğunu göstermesi bakımından çok önemlidir. 
     Komisyonun yaptığı tavsiye doğrultusunda 17 Aralık 2004 tarihinde ülkemizle üyelik müzakerelerinin başlatılması kararını almalarını bekliyoruz. 
     AB üyesi ülkelerinin siyasi sağduyu ve ahde vefa ilkesi temelinde hareket etme sorumluluğunu göstereceklerinden ve daha önce aldıkları karar uyarınca komisyonun müzakerelere başlama tavsiyesini, gecikmeksizin hayata geçireceklerinden eminiz. 
     Bu karar alınırken diğer aday ülkelere uygulanan yaklaşım ve muamelenin Türkiye'den esirgenmeyeceğine güvenmek istiyoruz. Zira komisyonun ülkemizle ilgili tavsiyesinde yer alan bazı unsurların aday ülkelere, eşit muamele edilmesi ilkesiyle örtüşmediğini, Türkiye'ye karşı farklı yaklaşımlar içerdiğini hepimiz görmüş bulunuyoruz. Diğer adaylar ile ilgili ve geçmiş uygulamalara nazaran farklılık arzeden bu unsurların Aralık ayındaki kararda düzeltilmesini istiyoruz. 
     Türkiye'ye karşı ayrımcılık yapılmayacağına inanmak istiyoruz. Özellikle rüşvet kabilinden yaklaşım istemiyoruz. Bizden önce 25 2 ülkeye hangi yaklaşım gösterildiyse böyle bir yaklaşım istiyoruz. Adaletin gereği budur.'' 
     
     ''ÜYELİĞİMİZ, AB'NİN DE MENFAATLERİNE UYGUN OLACAK'' 
     Bu konudaki kaygılarını ve beklentilerini AB üyesi ülke liderleriyle açık ve samimi bir biçimde paylaşacağını ifade eden Erdoğan, Türkiye'nin AB'nin temsil ettiği ortak değerleri benimsediğini söyledi. 
     Bu değerlerin tüm kurum ve kurallarıyla Türkiye'de hayata geçmesi ve yerleşmesinin, Türk halkı tarafından da heyecanla paylaşılan ve kuvvetle desteklenen bir hedef olduğunu kaydeden Erdoğan, katılımcı demokrasi, çoğulculuk, hukukun üstünlüğü, insan hakları, düşünce vicdan ve teşebbüs özgürlüğü bağlamında dünyadaki en yüksek standartlara AB çatısı altında ulaşılacağının bilincinde olduklarını ifade etti. 
     ''Türkiye'nin AB'ye tam üyeliği sadece bizim değil, AB'nin de menfaatlerine uygun olacaktır'' diyen Erdoğan, AB Komisyonu'nun ''Türkiye'nin AB üyeliğinin etkileri'' konusunda yayımladığı raporun, Türkiye'nin AB için önemini ayrıntılarıyla ortaya koyduğunu dile getirdi. 
     Erdoğan şunları söyledi 
     ''Türkiye'nin üyeliği, AB'yi etki ve erişimi sınırlarında biten bir düş olmaktan çıkaracak, bölgesel ve küresel bir aktör haline gelmesine yardımcı olacaktır. Türkiye'nin çağdaş ve modern yüzünü daha görünür şekilde ortaya koymasıyla AB kamuoylarında Türkiye'nin müstakbel üyeliği konusunda önyargı ve eksik bilgilere dayalı tereddütlerin de bertaraf edilebileceğine inanıyoruz. Türkiye'nin gelecekteki üyeliğiyle AB'nin şiar edindiği 'çeşitlilik içinde birlik' ilkesini, soyut bir ilke olmaktan çıkararak somut bir gerçeğe dönüşmesini sağlayacaktır. Zira AB, bu dünyanın gerçeklerinden ayrı ve bağımsız bir oluşum değildir. Dünyayı siyah-beyaz gören, gördüğü gibi göstermeye çalışan bazılarının sunduğu gibi AB ne tektipleştirici ideolojik bir çatıdır ne de gerçeklerden kopuk bir yeryüzü cennetidir. 
     Türkiye'nin AB'ye girmesiyle, 'medeniyetler çatışması' tezinin yanlışlığı ortaya çıkacak ve farklı kültürlerin çoğulcu demokrasi, insan haklarına saygı, hukukun üstünlüğü gibi evrensel değer ve ilkeler etrafında birarada ve uyum içerisinde yaşayabileceği kanıtlanacaktır. 
     AB sürecinde Türkiye'nin kültürel ve dini farklılıklarını bir ayrışma unsuru olarak vurgulayanlara itibar edilmemelidir.'' 
     
     FARKLI KÜLTÜRLERİN ZENGİNLİĞİ... 
     Anadolu'nun yüzyıllar boyu farklı dinler ve farklı kültürlere evsahipliği yaptığını belirten Erdoğan, bugüne kalan mirası en büyük zenginlik olarak gördüğünü söyledi. Erdoğan, AB'nin de kendisini kültürel-dini tınılar içine hapsederek değil, her üye ülkenin bireysel zenginliklerini, birliğin ortak zenginliği haline dönüştürebildiği ölçüde güçleneceğine inandığını kaydetti. 
     Erdoğan, Türkiye'nin dini ve kültürünün farklı olabileceğini, ancak Avrupa'nın kendisiyle özdeşleştirdiği değerler olan demokrasi, insan hakları, hukukun üstünlüğü, laiklik, barış, iyi yönetişimi benimsemek ve korumak hususunda AB ülkeleriyle aynı hassasiyetleri taşıdığını söyledi. 
     Türkiye'nin AB ile bütünleşmesinin tamamlandığında, doğu ile batının, Hıristiyanlık ile Müslümanlığın birarada, ahenk içinde varolabileceğini tüm dünyanın göreceğini vurgulayan Başbakan, Türkiye tam üye olduğunda AB'nin bir dünya gücü haline geleceğini ifade etti. 
     Türkiye'nin ekonomik anlamda da AB'ye önemli katkılar sağlayacağını kaydeden Erdoğan, ''Türkiye'nin üye olduğunda, AB'ye büyük bir yük olacağını iler sürmek doğru değildir'' dedi. 
     Erdoğan, şöyle konuştu 
     ''17 Aralık günü üye ülkelerin koşulsuz, müzakere sürecinin sonuçları bakımından ayrımcılığa mahal vermeyecek, ayrıca sürecin yürütülebilirliğini de teminat altına alacak kararı vereceklerini ümit etmekte ve beklemekteyiz. Burada önemli olan nokta, müzakerelerin açılması kararında Türkiye'ye farklı davranılmaması, müzakere sürecini sürdürülebilir olmaktan çıkaracak ilave hususlara yer verilmemesidir.'' 
     
</TEXT>
</DOC>
