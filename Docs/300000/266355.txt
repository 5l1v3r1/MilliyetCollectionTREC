<DOC>
<DOCNO> 266355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sontur16.html </URL>
<DATE> 2004/08/25/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Fidye için patronun oğlunu kaçırdılar .. 
</HEADLINE>
<TEXT>

     Çalıştıkları inşaatın sahibinin oğlunu 150 milyar lira fidye almak amacıyla kaçıran 3 kişi, polisin düzenlediği operasyon sonucu Çorum'da yakalandı. 
     Türközü'nde oturan Perihan A, oğlu Evren A'nın silahlı kişiler tarafından kaçırıldığını belirterek, polise başvurdu. 
     Kaçıran kişilerin kendilerini ''Kürt Ahmet'' lakaplı Ahmet Turgut'un adamları olarak tanıttığını belirten Perihan A, oğlunun serbest bırakılması karşılığında 150 milyar lira istendiğini kaydetti. 
     Ankara Emniyet Müdürlüğü Gasp Büro Amirliği ekipleri, Evren A'yı kaçıran kişilerin Çorum'da bulunduğunu tespit etti. Ticari bir taksi ile polis ekibini Çorum'a gönderen Ankara polisi, fidyecilerle taksi sürücüsü aracılığıyla irtibat kurdu. 
     Fidyecilerle yapılan görüşmelerin ardından Akyurt Devlet Hastanesi'nde buluşma sağlandı. Ticari taksi sürücüsü polisin hazırladığı parayla fidyecilerle görüşürken önlem alan polis, baskın düzenleyerek Evren A'yı kaçıran 3 kişiyi gözaltına aldı. 
     Evren A'yı kendisine ait 06 EA 061 plakalı araçla kaçıran fidyecilerin Perihan A'nın ev inşaatını yapan Nurettin K, Rıdvan T. ve Serdar U. olduğu tespit edildi. 
     Polis, Evren A'yı Akyurt Devlet Hastanesi yakınlarına park edilen araçtan kurtardı. 
     Yakalanan kişilerle birlikte namlusu kesilmiş bir av tüfeği ile kurusıkı tabanca ele geçirildi. 
     Emniyette sorgulanan fidyeciler, Evren A'nın ailesinden almayı planladıkları fidye ile evlenmeyi düşündüklerini iddia ettiler. 
     
</TEXT>
</DOC>
