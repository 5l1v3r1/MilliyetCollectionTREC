<DOC>
<DOCNO> 270089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonsiy12.html </URL>
<DATE> 2004/09/08/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Aksu İşkence iddialarına bundan sonra meydan verilmeyecek 
</HEADLINE>
<TEXT>

     İçişleri Bakanı Abdülkadir Aksu, ''İfade Alma Tekniklerinin ve Odalarının Geliştirilmesi Projesi''nin başarıyla tamamlanması sonucu, gözaltı ve sorgulamalarda sık sık karşılaşılan, Türkiye'yi uluslararası arenada zor duruma düşüren işkence ve insan hakkı ihlali iddialarına bundan sonra asla meydan verilmeyeceğini bildirdi. 
     Emniyet Genel Müdürlüğü'nce AB uyum çalışmaları kapsamında teşkilatın adli ve idari kapasitesinin güçlendirilmesi için Asayiş Daire Başkanlığı koordinesinde yürütülecek ''İfade Alma Tekniklerinin ve Odalarının Geliştirilmesi Projesi'' Dikmen Binası'nda düzenlenen törenle başladı. 
     Bakan Aksu, törende yaptığı konuşmada, insan hakları ihlali ile ilgili olarak, en çok eleştirilen konuların başında gelen gözaltı ve işkence iddialarının önlenmesine yönelik, ilerde büyük faydaları görülecek bir projenin hayata geçirildiğini kaydetti. 
     Aksu, polis teşkilatının değişen dünya koşullarına göre kendini sürekli yenilediğini, görev ve sorumluluklarının ifasında insan hak ve hürriyetlerinin en üst düzeyde korunup gözetilmesi konusunda büyük hassasiyet gösterdiğini anlattı. 
     Türkiye'nin AB'ye üyelik sürecinde Anayasa ve yasalarda yeni düzenlemeler yapıldığını, bu düzenlemelerle mevcut yasalarda köklü değişiklikler meydana geldiğini kaydeden Aksu, şöyle konuştu 
     ''3 Ekim 2001 tarihinde Anayasamızda yapılan reform niteliğindeki değişikliklere paralel olarak AB Uyum Paketleri olarak adlandırdığımız 8 adet uyum kanunu çıkarılmıştır. 
     Bu uyum paketleri ile yapılan hukuki değişikliklerin temel eksenini, insan haklarına riayet ve hukukun üstünlüğünün hakim kılınması oluşturmuş bu meyanda suç soruşturması ile ifade alma işlemlerine ilişkin olarak hukuki mevzuatımızda çok önemli düzenlemeler yapılmıştır.'' 
     
     27 İLDE 30 İFADE ALMA ODASI STANDART HALE GETİRİLECEK 
     Aksu, AB müktesebatının benimsenerek hayata geçirilmesi ve birliğe üye ülkelerin deneyimlerinden Türkiye'nin yararlandırılması amacıyla, İçişleri Bakanlığı'nca birçok proje hazırlandığını anlattı. İçişleri Bakanlığı'nın hazırladığı ve Emniyet Genel Müdürlüğü'nün yürüttüğü 9 eşleştirme projesi bulunduğunu belirten Aksu, şunları söyledi 
     ''İfade Alma Teknikleri ve İfade Alma Odalarının geliştirilmesi Eşleştirme Projesi'nin amacı suç soruşturması kapsamında delilden sanığa gitme prensibine bağlı kalarak ifade alma tekniklerini geliştirmek ve kanun uygulayıcı birimler arasındaki işbirliğini güçlendirmektir. 
     Projeye eş üye ülke olan Avusturya-Almanya makamlarıyla birlikte, ifade alma alanında eğitim-müfredat programları hazırlanarak, bin personelin eğitilmesi sağlanacaktır. 
     Proje kapsamında 27 ilimizde yer alan 30 adet ifade alma odası tadil ve teçhiz edilerek standart hale getirilecektir'' Projenin başarıyla tamamlanması sonucu başta personelin bu konudaki eğitim eksikliği olmak üzere bütün mazeretlerin ortadan kalkacağını kaydeden Aksu, ''Böylelikle gözaltı ve sorgulamalarda sık sık karşılaştığımız, ülkemizi uluslararası arenada zor duruma düşüren işkence ve insan hakkı ihlali iddialarına bundan sonra asla meydan verilmeyecektir'' diye konuştu. 
     
</TEXT>
</DOC>
