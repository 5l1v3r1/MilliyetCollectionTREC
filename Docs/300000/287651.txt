<DOC>
<DOCNO> 287651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/yazar/altan.html </URL>
<DATE> 2004/11/10/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Kanlı vurgunlu demode politikalar ve yepyeni bir Dünya... 
</HEADLINE>
<TEXT>


DÜN akşam Kadir Gecesi'ydi. Rivayetlere göre Filistin lideri Yaser Arafat'ın, dün gece son nefesini vermesi olasıydı. Bugün belli olur rivayetlerin doğru çıkıp çıkmadığı... 
Halk yığınlarını afsunlamak için bu kadar incesinden ayarlanabilir mi, politik senaryolar kestirmek zor doğrusu... 
Ancak şu kesin ki, Arafat'ın gerek politik, gerek 6 milyar dolarlık mali mirasını paylaşma didişmeleri çoktan başladı bir yanda eşi, bir yanda Filistin'in önde gelen yöneticileri... Sayıları bir hayli olan kahraman görünümlü mesleksiz Filistin politikacıları arasında da didişmelerin, çekişmelere dönüşmesi bir sürpriz sayılmayacak gibi... 
Bir de Filistin davası için ölmüş onca insanla, bir yığın canlı bomba var. Bazen vatan aşkıyla öldüklerine inananların meçhul mezarlarıyla yükselir politikacıların saltanat tahtları ve gizli servetleri... Özellikle çağ dışı ülke ve bölgelerde... 
Bakalım Arafat'ın da, gerek politik, gerek mali serveti nasıl paylaşılacak 

Köyceğiz ve çevresi bardaktan boşanırcasına yağan yağmurlar altında. 
Irak'ta Felluce'de ise, 3 - 6 bin arası direnişçiye karşı Pentagon şiddetli bir saldırıya geçti. 
Kente giren ABD tankları, yoğunlaşan hava bombardımanları... Ve ölüp ölüp gidenler... 
Kim bilir nerelerde yine ne hesaplar dönmede... Irak petrolleri üstüne yapılan planlar, silahçıların ceplerine dolan paralar, politik ilişkileri servete dönüştürme peşindeki fırsatçı ve vurguncular... 

Köyceğiz'i, kuzey ve kuzeybatıdan çevreleyen Sandras Dağları'nı silme kapatmış kapkara bulutlara bakarken 1. Dünya Savaşı sırasında Galiçya'da ölüp kalmış 50 bin gençle, İttihat ve Terakki Fırkası'nın kendi yakınlarına tahsis ettiği vagonlar sayesinde Almanya'dan yiyecek ithal edenlerin kurdukları "Fasulye Palas"lar geliyor aklıma... 
Ve daha daha neler gelmiyor ki .. 

Nihayet Hazine arazi ve binalarının nasıl yağmalanmış olduğu da ortaya çıkmaya başladı. Son yayımlanan listeler şöyle 
15 bin 393 bina. 
47 bin 126 arsa. 
24 bin 592 arazi. 
174 bin 72 tarla. 
19 bin 814 bağ - bahçe. 
9 bin 45 orman alanı. 
7 bin 220 kamunun kullanımında olan mallar. 
3 bin 906 deniz dolgu alanı. 
1106 su ve su ürünü alanı. 
534 tarih ve kültür alanı. 
140 maden ve ocak alanı... 
Doğrusu hiç fena değil. Dağa taşa yazılan "Önce vatan" pek ala iyi değerlendirilmiş. 

Bu arada ırkçı söylemlerle hamaset edebiyatına aşırı meraklı, bakanlık makamından geçme bir politikacının serveti de çıktı ortaya ben diyeyim trilyonlar, siz deyin katrilyonlar... Şaşkınlıktan, sanırım kurbağaların bile ağzı açık kaldı... 
Kim bilir ne güzel bir TV programı olurdu, ırkçı politikacının kendi ağzından vaktiyle söylediği "vatan millet" nutuklarıyla, politikaya atılmasıyla birlikte sağlamaya başladığı servetinin dökümünü karşılaştırmak... 

Halk kitlelerinin nasıl kazıklandığı ortaya çıktıkça, gökteki kara kara bulutlar da, kahkahalarla gülermişçesine yağmura dönüşüp damları, caddeleri, sokakları şakırdatıyor... 
Bir de, son 80 yılda devlet bankalarından alınıp da, geri dönmemiş kredilerin toplamıyla son 80 yılda bürokratlara toplam kaç milyar dolar harcırah ödenmiş olduğu açıklansa... 
Kokuşmuş düzenler sıralamasında Kenya, Gana, Pakistan çizgisinde görünen Türkiye'nin oligarşik, gizli bir yolsuzluk ve rüşvet bataklığına gömülmüşken nasıl da "bale yapıyormuş" gibi sahte bir imajla yaldızlanmak istendiği, daha çok çıkardı ortaya. 

Neyse ki evrensel bir saydamlaşma Türkiye'yi de içine almaya başladı... 
Şayet tüm İslam ülkelerinde de, bir saydamlaşma başlayabilse evrensel piyasalara dönük bir yaratıcılık ve üretim ortaklığı gerçekleşebilse insanların beyinsel radarları 21. yüzyılın getirmekte olduğu değişiklikleri algılayabilse son 18 ayda 100 bin kişi mi ölürdü Irak'ta 

Noktalanan son iki yüzyıldaki kentsel biçimlenme insanların çeşitli kesimlerdeki kurumsal yapılara taksim edilmesi olarak gerçekleşmişti. İşçiler fabrikalara, çocuklar okullara, bürokratlar dairelere, askerler kışlalara, hastalar hastanelere kanalize edilmişti. 
Şimdi bu biçimlenme aşılıyor. Hindistan'da 85 milyon elektronikçi, ABD şirketlerinin "üst düzey servis sektörü" olarak kendi yerelinde çalışıyor. Fabrikalar, robotlarla otomasyona geçiyor. Bürokratlık eriyor. Rutin ve monoton çalışmaların yerini, "yeni bir buluşun patenti" ve yaratıcılık almaya başlıyor. 

Son 18 ayda ölüp giden Iraklılardan hiçbirinin aklına, 1949'da ilk fizik Nobel ödülünü almış Japon bilimci Yukova Hideki ile 1950 ve 1951'de Nobel ödüllerini almış 2 İngiliz bilimci C. F. Powell ile J. D. Cockoroft'un çocukluklarını, eğlenceli bir üslupla karşılaştıran bir belgesel yapmak gelmedi. 
Oysa 21. yüzyıl, hem bir saydamlık, hem bir küreselleşme ve bir "artı getirme" yüzyılı... 
Böyle bir değişime uyum sağlayabilenler şimdiye dek hiç yaşanmamış ışıltılı ufuklarda yaşayacaklar uyum sağlayamayanlar ise, sanırım bir hayli beklenmedik zorluklarla karşılaşacaklar... 

Enseyi karartmayın. Türkiye, 20 yıllık bir çalkantıdan geçse de, oligarşik bataklığını aşacaktır sonunda... 



</TEXT>
</DOC>
