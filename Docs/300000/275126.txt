<DOC>
<DOCNO> 275126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sontur06.html </URL>
<DATE> 2004/09/26/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Telefonla taciz etti, öldürüldü 
</HEADLINE>
<TEXT>

     Erdoğan CANKUŞ MUĞLA, DHA 
MUĞLA'nın Fethiye İlçesi'nde bir çöplükte cesedi bulunan 60 yaşındaki Ali Karasaçlı'nın cinayet zanlısı olarak 5 kişi yakalandı. Karasaçlı'nın, zanlılardan Osman Niyazi Tokuç'un eşini taciz ettiği için öldürüldüğü öne sürüldü. 
     20 Eylül akşamı dövülerek öldürülen ve daha sonra bir çöplüğe cesedi atılan Ali Karasaçlı'nın cinayet zanlısı olarak, görme engelli 50 yaşındaki Osman Niyazi Tokuç, 27 yaşındaki eşi Serpil Tokuç, 25 yaşındaki oğlu Özay Tokuç ve iki yakını gözaltına alındı. Cinayetin, Karasaçlı'nın, Osman Niyazi Tokuç'un eşini telefonla taciz etmesi nedeniyle işlendiği öne sürüldü. 
     Soruşturmayı sürdüren jandarma, bir ihbar üzerine Osman Niyazi Tokuç'a ait olan ve cinayetin işlendiği ileri sürülen Patlangıç Hıdırlık'taki evde arama yaptı. Fethiye İlçe Jandarma Komutanlığı ekipleri, Ali Karasaçlı'nın, görme engelli Tokuç ve yakınları tarafından dövüldüğü ve çöplüğe atıldığı ihtimalini çok yönlü soruşturuyor. 
     Cinayet zanlıları Osman Niyazi Tokuç, Özay Tokuç, Serpil Tokuç, Volkan Uzgır ile Hüseyin Yavaş gözaltına alındı. Olayla ilgili soruşturma sürdürülüyor. 

     
</TEXT>
</DOC>
