<DOC>
<DOCNO> 282011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/dunya/adun.html </URL>
<DATE> 2004/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de hükümet krizi 
</HEADLINE>
<TEXT>


CTP - DP koalisyonu, meclisteki çoğunluğunu kaybedip iş yapamaz hale düşünce istifa etti. Cumhurbaşkanı Denktaş'ın, hükümet kurma görevini UBP lideri Eroğlu'na vermesi bekleniyor 

Sefa Karahasan - Lefkoşa 


KKTC'de 14 Aralık 2003'teki genel seçimlerin ardından 13 Ocak'ta kurulan ve Kıbrıs sorununun çözümünde büyük umutlar bağlanan Cumhuriyetçi Türk Partisi CTP - Demokrat Parti DP koalisyon hükümeti, mecliste 2004 bütçesini geçirecek çoğunluğa ulaşamayınca istifa etti. 
50 sandalyeli mecliste CTP'den 19, DP'den 7 milletvekiliyle kurulan koalisyon, nisan ayında DP'den 2, CTP'den 1 istifayla azınlık konumuna düşmüştü. Yaklaşık 9 ay iktidarda kalabilen 18. hükümet, yeni kabine kurulana kadar görevine devam edecek. KKTC Cumhurbaşkanı Rauf Denktaş'ın yeni hükümeti kurma görevini Derviş Eroğlu liderliğindeki Ulusal Birlik Partisi'ne UBP vermesi bekleniyor. 
Dün sabah Yılan Adası'na giderek Cumhurbaşkanı Rauf Denktaş'a istifasını sunan KKTC Başbakanı ve CTP lideri Mehmet Ali Talat, daha sonra Başbakan Yardımcısı ve DP lideri Serdar Denktaş ile düzenlediği ortak basın toplantısında, "Meclisten istikrarlı bir hükümet çıkaramadıkları için istifa kararı aldıklarını" söyledi. Talat, "Bizim hükümetimiz zamanında Kıbrıs Türk halkının kaderiyle ilgili çok önemli gelişmeler yaşandı. Bu yaşananları bu hükümet yönetti" dedi. 

Gözleri buğulandı 
Çok sayıda Rum gazetecinin de izlediği basın toplantısında duygulandığı gözlenen Talat'ın buğulanan gözlerini 2 kez silmesi dikkatlerden kaçmadı. 
Bu arada KKTC Cumhurbaşkanı Denktaş, "hükümeti oluşturabilecek 26 milletvekili sayısına ulaşabilecekse yeni hükümeti kurma görevini UBP'ye vereceğini" açıkladı. Denktaş, en kısa zamanda mecliste en fazla milletvekili olan UBP Genel Başkanı Derviş Eroğlu ile görüşeceğini söyledi. 

Erken seçim gündeme gelebilir 

Başbakan Talat'ın başkanlığındaki Bakanlar Kurulu, yeni bir hükümet kuruluncaya kadar görevini sürdürecek. Cumhurbaşkanı Rauf Denktaş'ın yeni bir görevlendirme yapmadan önce siyasi partilerle bir temas turu başlatması bekleniyor. 
Anayasa uyarınca cumhurbaşkanının görevlendireceği kişinin en geç 15 gün içinde hükümeti kurması veya görevi iade etmesi gerekiyor. 2 ay içinde meclis çoğunluğuna dayalı bir hükümet atanmasına olanak bulunamaması halinde cumhurbaşkanı erken seçime karar verebilir. 50 kişilik Cumhuriyet Meclisi'nde ana muhalefet durumundaki Ulusal Birlik Partisi'nin 19, şimdiki hükümetin büyük ortağı Cumhuriyetçi Türk Partisi -Birleşik Güçler'in 18, hükümetin küçük ortağı Demokrat Parti'nin 5, Barış ve Demokrasi Hareketi'nin 4, Toplumcu Kurtuluş Partisi, Birleşik Kıbrıs Partisi, Özgür Düşünce Partisi ve Yeni Parti'nin de birer milletvekili var. 


</TEXT>
</DOC>
