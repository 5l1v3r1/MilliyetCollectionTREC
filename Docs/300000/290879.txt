<DOC>
<DOCNO> 290879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sonspo08.html </URL>
<DATE> 2004/10/16/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
İstanbulspor'da hedef deplasmandan puanla dönmek... 
</HEADLINE>
<TEXT>

     Birinci Süper Futbol Ligi'nde sezonun ilk galibiyetini 8. hafta maçında Kayserispor'a karşı elde eden İstanbulspor, yarınki Akçaabat Sebatspor deplasmanından puan çıkarmanın hesaplarını yapıyor. 
     Ligde 3 puanla 16. sırada yer alan ve henüz galibiyeti bulunmayan rakibi karşısında zorlu bir mücadeleye çıkacak sarı-siyahlılar, deplasmandan puanla dönmeyi hedefliyor. 
     Akçaabat Sebatspor maçı için bugün Trabzon'a gidecek İstanbulspor'da sakatlığı bulunan 3 futbolcu maç kadrosunda yok. İstanbulspor Genel Müdürü Ergün Yücel, sakatlıkları devam eden Deniz Uygar, Saffet ve Gökmen'in kadroya alınmadığını ifade etti. 
     Yücel, sakatlığı geçen ve takımla çalışmalara başlayan Moses'in yarınki maçta oynayabilecek durumda olduğunu kaydetti. 
     İstanbulspor'un, Akçaabat Sebatspor karşısına Oğuz, Pinto, Yalçın, Serhat, Faruk, Musa Büyük, Aytekin, Güven, Yordanov, Ahmet Dursun, Bushaj Moses muhtemel 11'i ile çıkması bekleniyor. 
     Akçaabat Fatih Stadı'nda saat 15.00'de başlayacak karşılaşmayı hakem Yılnur Önen yönetecek. 
     
</TEXT>
</DOC>
