<DOC>
<DOCNO> 278144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sontur16.html </URL>
<DATE> 2004/10/07/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Hakkari'de 3 PKK'lı sağ olarak yakalandı 
</HEADLINE>
<TEXT>

     Hakkari'nin İran sınırındaki Yediveren bölgesinde terör örgütü PKK KONGRA-GEL üyesi 3 teröristin sağ olarak yakalandığı belirtildi. 
     Hakkari Valisi Erdoğan Gürbüz, makamında gazetecilere yaptığı açıklamada, İran sınırındaki Yediveren bölgesinde teröristlerin bulunduğu ihbarını alan Jandarma Komutanlığı ekiplerinin, İran güvenlik kuvvetlerine bilgi vererek bölgeye operasyon düzenlediğini söyledi. 
     Operasyonda, terör örgütü PKK KONGRA-GEL üyesi 3 teröristin silahlarıyla birlikte sağ olarak ele geçirildiğini belirten Vali Gürbüz, teröristlerin üzerinde 2 adet Kalaşnikof marka silah ile 1 adet tabanca, 3 adet el bombası, 2 adet cep telefonu, silahlara ait bol miktarda şarjör, mühimmat ve örgüte ait dokümanların ele geçirildiğini ifade etti. 
     Vali Gürbüz, teröristlerin yer göstermeleri sonucu bölgede geniş çaplı operasyonlarını sürdüren güvenlik güçlerinin, terör örgütüne ait gıda ve giyecek depolarını tespit ettiğini ve depolardaki malzemelerin imha edildiğini açıkladı. 
     Güvenlik güçlerinin bölgede sürdürdüğü arama-tarama faaliyeti sırasında da teröristler tarafından hazırlanmış sığınak ve mevziler ile yollara döşenmiş çok sayıda mayın bulunduğunu anlatan Gürbüz, mayınların imha edildiğini ve bölgedeki operasyonların aralıksız sürdürüldüğünü sözlerine ekledi. 
     
</TEXT>
</DOC>
