<DOC>
<DOCNO> 263425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sonspo10.html </URL>
<DATE> 2004/08/14/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Bosque, yeni transfer Juanfran'ı kadroya almadı... 
</HEADLINE>
<TEXT>

     Beşiktaş Teknik Direktörü Vicente Del Bosque, bir antrenör açısından bazı oyuncularını dışarıda bırakmanın üzüntü verici olduğunu söyledi. 
     Vicente Del Bosque, BJK Nevzat Demir Tesisleri'nde düzenlediği basın toplantısında, Türkiye'ye çalışmaya ve arkadaşlar edinmeye geldiğini belirterek, 18 kişilik maç kadrosuna almadığı oyuncular hakkında yapılan spekülasyonlara anlam veremediğini bildirdi. 
     ''Bir antrenör açısından, bazı oyuncularını dışarıda bırakmak üzüntü vericidir'' diyen İspanyol çalıştırıcı, şunları söyledi ''26 oyuncum var. Benim zorunluluğum herkese eşit biçimde davranmak. Oyuncularımdan en iyi şekilde yararlanmalıyım. Antrenör açısından da bazı oyuncuları dışarıda bırakmak üzüntü verici ve zor bir karar. Şu ana kadar hiçbir oyuncum için şikayetim yok. Hepsi istediğimi yapıyor. 26 oyuncudan 18'ini seçmek zorunda kaldım.'' 
     
     SERGEN KADRODA, JUANFRAN VE CORDOBA YOK 
     Sergen Yalçın'ın Gençlerbirliği maçında 18 kişilik maç kadrosunda yer alacağını belirten Del Bosque, sakatlıkları bulunan Juanfran ve Cordoba ile Fatih Sonkaya, Berkant Göktan, Mustafa Doğan, Çağdaş Atan ve cezalı Tümer Metin'in Ankara'ya götürülmeyeceklerini açıkladı. 
     Bu arada Juanfran'ın ayağının altında su toplandığı, bu nedenle Ankara'ya götürülmeyeceği öğrenildi. 
     
     ''TÜM TAKIMLAR AYNI ÇİZGİDE'' 
     Del Bosque, ligin henüz başında olduklarını ve tüm takımların aynı çizgide ligi sürdürdüğünü söyledi. 
     Tüm maçlarda iyi oynayıp kazanmak için uğraş vermek gerektiğini vurgulayan İspanyol teknik adam, ''Ligdeki takımların düzeyi şu anda birbirine yakın. Çok iyi çalışmalıyız. Yoksa bunun örneklerini ilk hafta bizim Malatyaspor maçımızda, Çaykur Rizespor-Fenerbahçe maçında ve dünkü Gaziantepspor-Galatasaray karşılaşmasında olduğu gibi yaşayabiliriz'' diye konuştu. 
     
     ''GENÇLERBİRLİĞİ İYİ TAKIM'' 
     Ankara'da yarın karşı karşıya gelecekleri Gençlerbirliği'nin iyi bir ekip olduğunu ifade eden Del Bosque, ''Rakibimiz, son 2 maçını da kazandı. Rijeka karşısında oldukça iyi oynadılar ve gol pozisyonları buldular. Kişisel olarak da bazı oyuncuları oldukça iyi'' dedi. 
     Rakibin maç kasetlerini izleyip izlemediğinin sorulması üzerine İspanyol çalıştırıcı, şöyle devam etti 
     ''Yeni gelen insanlarız. Çevremdeki insanlar rakipleri iyi tanıyor. Tayfur, Sinan, Datcu hepsi rakipler hakkında bilgilere sahip. Yardımcım bu bilgileri toplayıp, bana iletiyor. Rakipler hakkında iyi bilgiler ediniyoruz. Eğer maç yitirirsek, bu durum rakipleri tanımadığımız için olmaz. Örneğin Gençlerbirliği'nden Boliç, Skoko ve Filip daha önceden tanıdığım futbolcular.'' 
     
     ''MURAT'A DA CORDOBA'YA DA GÜVENİYORUM'' 
     Del Bosque, kalecilerle ilgili bir soruya, ''Murat'a oldukça güveniyorum. Aynı biçimde Cordoba'ya da güveniyorum. Cordoba daha ilk günlerde benim saygımı kazandı'' dedi. 
     Sergen'in geçen hafta kadro dışı kalmasının, ilginç gelen bir konu olduğunu belirten Del Bosque, ''Ben normal biçimde davranıyorum. Benim amacım, futbolcularımın içinden o hafta en iyilerini kadroya almak. Ben normal davanıyorum, herkes de bana normal davransın. Zaman zaman ben de hata yapabilirim. Ama şu unutulmasın, bütün futbolcularım benim için eşittir'' diye konuştu. 
     Bu hafta Çağdaş, Fatih ve Mustafa gibi idmanlarda iyi çalışan futbolcularını kadro dışı bırammak zorunda kaldığını anlatan İspanyol teknik adam, ''Çağdaş, Fatih, Mustafa'nın yerine koyuyorum kendimi. Çok istekliler. Zor ve acı verici bir durum, ancak sahaya 18 kişiyle çıkmak zorundayız'' dedi. 
     Geçen hafta İbrahim Toraman'ı orta alanda oynattığının hatırlatılması üzerine Del Bosque, ''İbrahim Toraman orta alanda başladı, çünkü fazla seçeneğimiz yoktu. İyi çalıştı. Toraman'ın ilk oynaması gereken yer savunma, ama bazı maçlarda orta alanda oynayabilir. Eğer herhangi bir maçta savunma ağırlıklı oynamamız gerekiyorsa, çok kaliteli oyuncuları o bölgeye almamız gerekiyor'' diye konuştu. 
     
     AHMET DURSUN 
     Del Bosque, takımla birlikte idmanlara çıkan Ahmet Dursun hakkındaki kararını 18 veya 19 Ağustos'ta vereceğini söyledi. 
     Ahmet'in iyi bir oyuncu olduğunu ifade eden Del Bosque, ''Bütün takımı düşünerek kararımı, yapacağımız hazırlık maçında sonra vereceğim'' dedi. 
     Tayfun Korkut'u Gençlerbirliği karşısında oynatıp oynatmayacağıyla ilgili bir soruya da İspanyol çalıştırıcı, bu konudaki kararını maç öncesi vereceğini söyledi. 
     
     HAKEMLERE ÖVGÜ 
     Türkiye'deki hakemlere övgüler yağdıran Del Bosque, sözlerini şöyle tamamladı 
     ''Herkes hakemlerle uğraşıyor ama onlar hakkında kötü izlenimler edinmedim. Ben ilk hafta genç ve iyi hazırlanmış hakemler gördüm. Oldukça iyi maçlar yönettiler. Ayrıca taraftarların davranışları da oldukça iyiydi.'' 
     
</TEXT>
</DOC>
