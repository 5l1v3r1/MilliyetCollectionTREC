<DOC>
<DOCNO> 292434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sontur11.html </URL>
<DATE> 2004/11/26/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
ABD'li generale 24 yıl önce evlatlık verilen kardeşlerinin izini buldu 
</HEADLINE>
<TEXT>

     Oben KIRDÖK DHA 

BABASININ 24 yıl önce Amerikalı bir generale evlatlık verdiği 2 erkek kardeşini 17 yıldır arayan Nevin Yaldır, kardeşlerinin izini bulmanın heyecanını yaşıyor. Adana'da yaşayan ve kardeşlerinin Amerika'daki bakıcısına ulaşan 33 yaşındaki Nevin Yaldır, "Beni kardeşlerimle buluşturacağını söylediğinde saatlerce ağladım'' dedi. 
     Nevin Yaldır'ın mutlu sona doğru ilerleyen dramı, 1980 yılında Ankara'da bahçevanlık yapan ve akli dengesi bozuk olan babası Hamza Tuncel'in, maddi imkansızlıklar nedeniyle, o zaman 3 ve 4 yaşında olan çocukları Ercan ve Erkan'ı Keçiören'deki çocuk yurduna vermesiyle başladı. 
     Kendisi de o yıllarda çocuk olan ve Niğde'nin Ulukışla İlçesi'ne bağlı Maden köyündeki akrabalarının yanında yaşayan Nevin Yaldır, 1987'de evlenip Adana'ya yerleşince, kardeşleriyle görüşmek için Çocuk Esirgeme Kurumu'na başvurdu. Ancak kayıtları inceleyen yetkililer, Ercan ve Erkan Tuncel kardeşlerin, yuvaya verildikleri yıl babaları tarafından geri alındığını belirledi. 
     Bunun üzerine babası Hamza Tuncel'e "Hani kardeşlerimiz yuvadaydı. Geri almışsın, şimdi neredeler '' diye sordu. Baba Tuncel ise, "Onları, Ankara'da görev yapan Amerikalı bir generale evlatlık vermiştim'' diyerek gerçeği söyledi. 
     Babasından daha fazla bilgi alamayan Nevin Yaldır, kardeşlerini bulabilmek için 17 yıldır süren mücadelesine başladı. Amerikan konsolosluğu ve büyükelçiliğine, Türk Dışişleri Bakanlığı'na başvuran Yaldır hiç bir sonuç alamadı. 
     Yaldır, sadece kardeşlerini alan generalin adının James Thompson olduğunu ve Ankara'dan sonra yine görevi nedeniyle İtalya'nın Milano kentine gittiğini öğrenebildi, ancak ona da ulaşamadı. 
     Bu arada, kardeşlerine Türkiye'de bakıcılık yapan İlmiye Çapın'ın, aileyle birlikte önce İtalya'ya oradan da Amerika'ya gittiğini belirledi. Nevin Yaldır, İlmiye Çapın'la kardeşlerinin birlikte ve değişik yerlerde çekilmiş fotoğraflarını da eline geçirdi. 
     
     GAZETE HABERİ İŞİNİ KOLAYLAŞTIRDI 
     Kardeşlerini 2004'e kadar bulamayan Nevin Yaldır'ın mücadelesi geçen temmuz ayında gazetelerde haber olarak yayınlandı. İlmiye Çapın'ın haberi okuyan yakınları, Nevin Yaldır'ı arayıp Çapın'ın Amerika'da olduğunu ve Türkiye'ye geldiğinde yardımcı olacaklarını söyledi. İlmiye Çapın Türkiye'ye gelip, durumu öğrendikten sonra Nevin Yaldır'la görüşmeden Amerika'ya döndü. Ancak Çapın, Nevin Yaldır'la telefon bağlantısı kurdu. Nevin Yaldır telefon konuşmasında öğrendiklerini şöyle anlattı 
     "İlmiye hanım gazete haberlerini gördüğünü, kardeşlerime uzun süre bakıcılık yaptığını söyledi. Amerikalı general ve eşi, küçük kardeşim Ercan'ı görev için bulundukları İtalya'da bir aileye evlatlık vermiş, adını da Rabin Canturko olarak değiştirmişler. Erkan'ı da İtalya'dan Amerika'ya giderken yanlarında götürmüşler. Onun adı da Toni'ymiş.'' 
     
     HEYECANDAN SAATLERCE AĞLADI 
     İlmiye Çapın'dan kardeşleriyle ilgili bilgi aldığında yaşadığı heyecanı dile getiren Nevin Yaldır şunları söyledi 
     "İlmiye hanım bana, kardeşlerimle bizi biraraya getireceğini, her türlü yardımı yapacağını söyledi. Ancak kısa süre önce kendi oğlu ölmüş. Acım dinsin, kendimi toparlayayım, sizleri biraraya getireceğim' dedi. Telefon konuşmasının ardından saatlerce ağladım. Heyecanım hala sürüyor. En azından sağ olduklarını, iyi olduklarını öğrendim. Onlarla biraraya geldiğimde yaşayacağım mutluluğu tahmin edemiyorum. İlmiye hanımın söylediğine göre ikisi de Türkçe'yi unutmuş. Küçükken Türk olduklarını, başka kardeşleri bulunduğunu, öz annelerinin olduğunu biliyorlarmış. İlmiye hanıma sürekli bizleri soruyorlarmış önceleri. Fakat Amerikalı aile, psikolojileri bozulur diye bu konuların konuşulmasını yasaklamış.'' 
     
</TEXT>
</DOC>
