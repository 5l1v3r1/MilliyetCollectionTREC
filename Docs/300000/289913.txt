<DOC>
<DOCNO> 289913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sontur16.html </URL>
<DATE> 2004/11/18/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
'Köpek havlaması' yüzünden anne ile kızı öldürüldü 
</HEADLINE>
<TEXT>

     Cem BAKIRCI DHA 

ERZURUM'un Horasan İlçesi'nde köpek havlamasından rahatsız olanlar ile sahipleri arasında çıkan ve 57 yaşındaki Gülsüm Akkaya ile kızı 28 yaşındaki Zelliba Akkaya'nın ölümüyle sonuçlanan kavgada, amca çocukları, 42 yaşındaki Muhlis Akçil, 39 yaşındaki Selim Akçil ile 31 yaşındaki Ercan Akçil hakkında ömür boyu hapis cezası istendi. 
     İki kadının ölümü ile sonuçlanan köpek havlama kavgası geçtiğimiz Eylül ayında Horasan İlçesi Yukarı Horun Köyü'nde meydana geldi. Alim Akkaya, köpeklerin sürekli havlamasından rahatsız olduğunu belirterek Akçil ailesini uyarmak istedi. 
     İki aile bireyleri arasında kısa sürede büyüyen tartışma, taşlı-sopalı kavgaya dönüştü. İddiaya göre av tüfeği ile açılan ateş sonucu Alim Akkaya'nın eşi Gülsüm ile kızı Zelliba Akkaya öldü. Olaydan sonra yakalanan Muhlis Akçil, Selim Akçil ve Ercan Akçil tutuklandı. 
     Erzurum 1'inci Ağır Ceza Mahkemesi'nde akraba olan Muhlis, Selim ve Ercan Akçil hakkında Taammüden adam öldürmek suçundan ömür boyu hapis cezası istemiyle dava açıldı. İlk duruşmada tutuklu 3 kişiden Muhlis Akçil ,basit bir olayın gereksiz yere büyütülmesinden silahların da kullanıldığı kavga çıktığını belirterek, "Gülsüm ile kızı Zelliba Akkaya av tüfeğiyle değil, atılan taşlarla ağır yaralanarak öldü'' iddiasında bulundu. 
     Kavgada eşi ile kızını kaybeden Alim Akkaya ise, "Yalan söylüyorlar. Kavganın köpek havlaması ile bir ilgisi yoktur. Olay eski bir hüsümete dayanmaktadır. Zaten bizi sürekli tehdit ediyorlardı. Eşim ile kızıma av tüfekleri ile ateş edip öldürdüler. Şikayetçiyim'' diye konuştu. 
     Mahkeme heyeti dosyadaki eksikliklerin tamamlanması için davayı ertelerken sanıkların tahliye istemi kabul edilmedi. 
     
</TEXT>
</DOC>
