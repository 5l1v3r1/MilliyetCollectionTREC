<DOC>
<DOCNO> 270782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sontur49.html </URL>
<DATE> 2004/09/10/ </DATE>
<TIME> 20.54 </TIME>
<AUTHOR>  </AUTHOR>
<HEADLINE>
Nüfus cüzdanındaki yanlışlığı 9 yıl sonra öğrendi 
</HEADLINE>
<TEXT>

     Gaziantep'te bir baba, oğlunun nüfus cüzdanına cinsiyetinin ''kız'' olarak yazıldığını, 9 yıl sonra tesadüfen öğrendi. 
     Bir tekstil firmasında işçi olarak çalışan Burhan Kurt, 9 yaşındaki oğlu Ünal Kurt'un hastane için gerekli olan vatandaşlık numarasını öğrenmek için gittiği Şahinbey Nüfus Müdürlüğü'nde, oğlunun, nüfus kayıtlarına kız olarak geçtiğini tesadüfen öğrendi. 
     Burhan Kurt, AA muhabirine yaptığı açıklamada, yanlışlığın nüfusa kayıtlı oldukları Kilis Nüfus Müdürlüğü tarafından yapıldığını savunarak, şunları söyledi 
     ''Şahinbey Nüfus Müdürlüğü'nde vatandaşlık işlemleri için uğraşırken, elimde erkeklere verilen mavi renkli normal nüfus cüzdanı olan oğlumun, kayıtlara kız olarak geçmesine çok şaşırdım ve bu yanlışlığın düzeltilmesi için Kilis Nüfus Müdürlüğü'ne müracaat ettim. 
     Burada bana, bu yanlışlığı mahkemeye başvurarak düzeltebileceğimi söylediler. Bunun üzerine Gaziantep 5. Asliye Hukuk Mahkemesi'ne müracaat ettim. Benden, çocuğumun erkek olduğuna dair heyet raporu istendi, ben de bu raporu aldım ve duruşma günü mahkemeye sunacağım. Tek isteğim, bu yanlışlığın en kısa sürede düzeltilmesi.'' Kurt, ilköğretim okulu 4. sınıf öğrencisi oğlunun, bu yanlışlık nedeniyle bugüne kadar hiçbir sıkıntı yaşamadığını belirtti. 
     
</TEXT>
</DOC>
