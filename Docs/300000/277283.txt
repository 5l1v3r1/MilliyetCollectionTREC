<DOC>
<DOCNO> 277283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonyas08.html </URL>
<DATE> 2004/10/04/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Portrelerin efendisi öldü 
</HEADLINE>
<TEXT>

     Portre ve moda fotoğrafçılığını birer sanat dalı haline getiren Richard Avedon öldü. Siyasetçi, sanatçı ve top modelleri ölümsüzleştiren Avedon'un hayatı film olmuştu İşe 'şipşakçılık'la başlayan fotoğraf sanatçısı Richard Avedon, 81 yaşında öldü. Moda fotoğrafçılığını sanat dalı haline getiren Avedon, Marilyn Monroe, Samuel Beckett, Charlie Chaplin, Dwight Eisenhower, Andy Warhol ve Brigitte Bardot gibi efsaneleri fotoğraflamıştı. 
     İlerleyen yaşına rağmen h l New Yorker dergisi için çalışan Avedon'un, 'demokrasi' üzerine bir fotoropörtaj hazırlarken beyin kanaması geçirdiği ve cuma günü hayatını yitirdiği açıklandı. New Yorker yetkilileri, Avedon'un yaralı askerler, politikacılar ve eylemcileri içeren fotoropörtajını yarım kalsa da yayımlayacaklarını duyurdu. 
     
     Hayatı film oldu 
     Avedon 1922 yılında New York'ta doğdu. Liseden atıldıktan sonra karıştığı denizcilerin arasında kimlik fotoğrafları çekerek fotoğrafçılığı öğrendi. Büyük bir mağazada fotoğrafçı olarak çalışırken Harper's Bazaar'a, oradan Vogue'a geçti. Hayatı, 1957 yapımı 'Funny Face' Fred Asteire-Audrey Hepburn filmine ilham kaynağı oldu. 
     Avedon, sonradan her biri birer süpermodele dönüşecek Claudia Schiffer, Naomi Campbell ve Cindy Crawford gibi yüzleri bulup görüntüledi. 
     Sadece bir ayağın göründüğü 'Dansçı Rudolph Nureyev Portresi' ve Nastassja Kinski'yi bir piton yılanına sarılmış olarak gösteren çalışması, dönemin en çok konuşulan fotoğraflarından oldu. 
     
     'Efsane' sergisiyle İstanbul'da 
     New Yorker editörü David Remnick, "Marilyn Monroe fotoğrafları onun sıra dışı kederini ve beklenmedik derinliğini ortaya koymuştu. O, kişinin özünü bulup çıkarmak üzerine kurulu bir portre türü yarattı" dedi. Avedon'un Monroe ile ilgili bir çalışması Vakko Beyoğlu Sanat Galerisi'ndeki 'Bir Efsanenin Yaşamı' sergisinde görülebilir. Avedon tekniğini şöyle açıklamıştı "Ben 'hayır'larla çalışıyorum. Mükemmel, keskin ışıklara, aleni kompozisyonlara 'hayır' diyorum. Ve bu 'hayır'lar beni bir 'evet'e götürüyor. Beyaz bir fon ve bir insan benim için yeterli. O insanla aramızda oluşan şeyle ilgileniyorum." 
     
</TEXT>
</DOC>
