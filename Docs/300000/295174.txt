<DOC>
<DOCNO> 295174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/soneko32.html </URL>
<DATE> 2004/12/06/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Unicredit Muhtemel bir petrol şokundan en az Türkiye etkilenir 
</HEADLINE>
<TEXT>

     Muhtemel bir petrol şokunun, Avrupa Birliği'ne AB yeni üye olan 10 ülke ile aday olan Bulgaristan, Romanya gibi ülkeler arasındaki en az etkisinin Türkiye'ye olacağı bildirildi. 
     İtalyan Bankacılık grubu Unicredit tarafından yapılan iki alternatifli bir senaryo çalışmasına göre, petrol fiyatlarının, özellikle de Brent türü Kuzey Denizi petrolünün 55 doların üstüne çıktığı bir durum ''petrol şoku'' olarak değerlendirildi. 
     Muhtemel bir petrol şokunda ise özellikle yeni Avrupa'nın ekonomik performansı, yüksek petrol fiyatları nedeniyle olumsuz etkilenecek. AB'nin ekonomik büyüme oranı düşerken, euronun AB'ye göre yükselişi nedeniyle özellikle ABD'ye karşı rekabet gücü azalacak. 
     İki alternatifli senaryonun ilkinde, petrol şoku, AB'nin büyüme hızını yavaşlatacak. İkinci senaryoda ise yüksek petrol fiyatları, hızla yükselen euronun da etkisiyle AB'nin, ABD'ye karşı rekabet gücünü azaltacak. 
     
     MUHTEMEL BİR PETROL ŞOKUNUN TÜRKİYE'YE ETKİSİ... 
     2004 yılı genelinde, ham petrol ve petrol ürünü ithalatı çerçevesinde, petrol fiyatlarındaki yüzde 40'lık artış nedeniyle, Türkiye'nin petrol faturası yaklaşık 4-5 milyar dolar daha artış gösterecek. 
     Çalışmaya göre, Türkiye'de, petrol ürünleri fiyatları ile imalat sanayiinde doğrudan bir ilişki olması nedeniyle, petrol fiyatlarındaki bir artış üretimi olumsuz etkiliyor. 
     Türkiye'de, petrol fiyatlarındaki aşırı yükselişin AB'nin büyümesine olumsuz etkide bulunması beklenen ilk senaryonun enflasyona etkisi, ikinci senaryoya göre daha yüksek olacak. 
     Çalışmaya göre, Türkiye'nin dış ticaretini ağırlıklı olarak AB ile yapması, ayrıca Türkiye'nin AB piyasasında daha rekabetçi bir yapıya sahip olmasının yanı sıra, ABD Doları'ndaki gerileme, petrol fiyatlarındaki artışın etkisini azaltıyor. Euronun yükselişinin de bulunduğu ikinci senaryonun, Türkiye'nin ekonomik büyümesine etkisi ise oldukça sınırlı olacak. ABD dolarındaki gerileme, ağırlıklı olarak AB ile ticaret yapan Türkiye'nin ekonomik büyümesini olumsuz etkileyemeyecek, Türkiye, enflasyonla mücadele çerçevesinde, faiz oranlarını da indirme esnekliğine sahip olabilecek. 
     Çalışmaya göre, Türkiye'nin gerek ihraç mallarındaki rekabetçi yapısı, gerekse AB'ye yeni üye olan ülkelerin, aşırı değerlenen euroyu kullanmaları nedeniyle, AB, bu ülkeler yerine daha çok Türkiye'den ithalat yapacak. 
     Çalışmaya göre, birinci senaryonun Türkiye'nin Gayri Safi Yurtiçi Hasıla'sına GSYİH negatif etkisi ekonomik büyümeyi azaltıcı yönde yüzde 0.3 oranında, ikinci senaryoya göre ise yüzde 0.2 düzeyinde olacak. 
     Birinci senaryonun, Türkiye'nin TÜFE oranına olumsuz etkisi enflasyon arttırıcı yönde yüzde 1.8, ikinci senaryoya göre ise yüzde 1.2 olacak. 
     
     EN ÇOK ETKİLENECEK ÜLKELER BULGARİSTAN VE ROMANYA... 
     Çalışmaya göre, Bulgaristan ve Romanya petrol şokundan en çok etkilenebilecek bir ekonomiye sahip bulunuyorlar. Her iki ülkedeki bazı enerji kaynaklarının bulunması ise petrol şokunun bu ülkelerin ekonomik büyümesine olan çok olumsuz etkisini dengeleyecek. 
     Çalışmaya göre ikinci etkilenecek ülkeler grubu Çek Cumhuriyeti ve Slovakya'dan oluşuyor. Bu ülkelerin dezavantajı ise euroyu kullanmaları ve AB ile doğrudan bir ticaret ilişkisinde bulunmaları. 
     Macaristan ve Polonya ise petrol fiyatlarındaki artışın, enflasyon üzerinde en çok etkisi olabilecek ülkeler arasında bulunuyorlar. Muhtemel bir petrol şoku, petrol ürünlerinin, ağırlıklı olarak enflasyon sepetinde bulunması nedeniyle bu ülkelerin enflasyon oranlarını önemli ölçüde arttıracağı tahmin ediliyor. 
     Brent türü petrolün varili, halen 39 doların üstünde seyrediyor. 
     
</TEXT>
</DOC>
