<DOC>
<DOCNO> 278690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/soneko13.html </URL>
<DATE> 2004/10/09/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
TOBB Enflasyonun indirilmesiyle büyüme yara almıyor... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, enflasyonun indirilmesiyle, büyümenin yara almadığını, tersine fiyat istikrarının büyümeye ivme kazandırdığını söyledi. 
     Hisarcıklıoğlu, ''Enflasyonla mücadele çabasına reel sektör olarak biz de omuz veriyor ve toplumu enflasyona cephe almaya davet ediyoruz'' dedi. 
     TOBB Başkanı, TOBB'un düşük enflasyonlu ortamda KOBİ'lerin neler yapması gerektiği konusunda, Türkiye çapında ''Enflasyonsuz Ortamda İşletme Yönetimi'' konulu düzenleyeceği seminer öncesinde bir basın toplantısı düzenledi. 
     Türkiye'nin dışında dünyada, 30 yıldır çift haneli enflasyonla yaşamış bir başka ülkenin daha olmadığını belirten Hisarcıklıoğlu, enflasyonun sadece ekonomide değil, sosyal hayat üzerinde de ciddi tahribata sebep olduğunu söyledi. Türkiye'yi, bu konuda en acı tecrübeye sahip ülke olarak gördüğünü vurgulayan Başkan Hisarcıklıoğlu, ''Eğer 30 yıllık dönemde tek haneli enflasyonu yakalamış olsaydık, ortalama büyüme hızımız yüzde 6'ya ulaşacaktı. Böylece, bugün kişi başı milli gelirimiz 3 bin 400 dolar değil, 5 bin 600 dolar olacaktı''dedi. 
     Yüksek enflasyonun, her bireyin cebinden 2 bin 200 doların buharlaşmasına, ülke olarak da 150 milyar dolar milli gelir kaybına neden olduğunu anlatan TOBB Başkanı, şunları kaydetti 
     ''Enflasyon, uyuşturucu gibi ülkemizi sararken, aynı bir eroin bağımlısı gibi biraz enflasyonun zararı olmayacağı bile söylenmişti. Oysa dünyada hiçbir ülke yoktur ki, yüksek enflasyonla istikrarlı bir büyüme yakalamış olsun. 
     İşte son 3 senede gördük ki, enflasyonun indirilmesiyle büyüme yara almıyor, tersine fiyat istikrarı büyümeye ivme veriyor. Bu yüzden enflasyonla mücadele çabasına reel sektör olarak biz de omuz veriyor ve toplumu, enflasyona cephe almaya davet ediyoruz. Çünkü, ekonomideki istikrarsızlığın bir numaralı göstergesi olan enflasyonla savaş, sadece Merkez Bankası'nın tek başına gayretiyle mümkün olamaz.'' 
     
     ''TARİHİ BİR KAVŞAKTA BUNUYORUZ'' 

     Konuşmasında tüm kesimlere seslenen TOBB Başkanı, kamuya dayalı iş yapmaya alışmış olanların artık kamu harcamalarına bel bağlamaması, yatırım için tek ve önemli kriterin yatırımın verimliliğinin dikkate alınması, sadece döviz kuruna bağlı ihracata takılı kalınmaması, vergi borcu için de affa uğrayacağı beklentisinde olunmaması gerektiğini vurguladı. 
     Hisarcıklıoğlu, ''Bugün enflasyonla mücadelede tarihi bir kavşakta bulunuyoruz, daha önce hiç böyle olmamıştı'' dedi. TOBB Başkanı, şirketler kesiminde de bu elverişli ortama karşı davranış değişikliği eğilimi bulunduğunu belirterek, ''Bu da enflasyonla mücadelenin başarıya ulaşmakta olduğunun en iyi göstergesidir'' diye konuştu. 
     
     KREDİ KARTI KULLANILSIN 

     Hisarcıklıoğlu, şu görüşlere de yer verdi 
     ''Öncelikle hükümetin Merkez Bankası bağımsızlığını temel alan kurumsal düzenlemesiyle birlikte, Merkez Bankası'nın artan inandırıcılığı, böyle gelenin artık böyle gitmeyeceğini göstermiştir. 
     İkincisi, dalgalı kur rejimi altında döviz kurunun piyasalarda serbestçe oluşmasına izin verilmesidir. 
     İşlerin bu kez alıştığımız eski biçime dönmesi mümkün olmayacak yaklaşımı güçlendikçe şirketler kesiminde dönüşüm hızlanacak ve enflasyonsuz ortam sürdürülebilir olacaktır. 
     Hükümetin yapması gereken de yarını, dünden farklı yapmak konusunda kararlı olduğunu göstermesidir. Yani yapısal reformları tamamlayarak, Türkiye'yi kuralların ve kurumların hakim olduğu eşit şartlarda rekabete dayalı sağlam bir piyasa ekonomisine dönüştürmesidir.'' Hisarcıklıoğlu, enflasyonla mücadelede kayıt dışı ekonominin hızla kayıt atına alınmasını isterken, kredi kartlarının ekonominin kayda girmesine katkıda bulunduğuna dikkat çekerek, kredi kartı kullanımını 'iyi' olarak niteledi ve yaygınlaştırılmasını uygun gördüğünü söyledi. 
     TOBB Başkanı Hisarcıklıoğlu, devlet yapısının değişmesi ve devletin de kurallara uygun çalışmasının sağlanmasını, bunun için de bürokratik ve merkeziyetçi kamu yönetimi zihniyetinin sona ermesi gerektiğini sözlerine ekledi. 
     
     REHBER KİTAPÇIKTAN BAZI BAŞLIKLAR 

     Türkiye Odalar ve Borsalar Birliği TOBB , düşük enflasyonlu ortamda Küçük ve Orta Ölçekli İşletmeler'in KOBİ neler yapmaları gerektiği konusunda 90 sayfadan oluşan rehber bir kitapçık hazırlattı. 
     Kitapta, enflasyonun tanımı, enflasyonun maliyetleri, enflasyonun temel nedenleri, ekonomik istikrar ve bankacılık sektörünün-reel sektörle ilişkisi, KOBİ'lerin banka kredileri, düşük enflasyonun tüketici üzerindeki etkileri, ürüne ve fiyata yönelik önlemler, düşük enflasyon ortamında üretim sistemleri gibi konular yer alıyor. 
     Akademisyenler tarafından hazırlanan kitapçık toplam 27 İl'de, Adana, Afyon, Ankara, Antalya, Bursa, Denizli, Diyarbakır, Elazığ, Erzincan, Erzurum, Eskişehir, Kahramanmaraş, Gaziantep, İstanbul, İzmir, Kayseri, Kocaeli, Konya, Malatya, Manisa, Ordu, Sakarya, Samsun, Şanlıurfa, Trabzon, Uşak ve Van düzenlenecek seminerlerle işletmelere yol gösterecek. 
     
     TÜKETİCİLER NELER YAPACAK 

     Kitapta ''Düşük Enflasyon Ortamında İşletmeler'' başlığı altında tüketici ve işletmelerin davranış biçimleri konusunda şu bilgiler verildi 
     ''Enflasyon oranının yüksek ve istikrarsız olduğu bir ekonomide ortaya çıkan belirsizlikler sonucunda, sabit getirili her türlü yatırımın reel getirisinin de belirsiz olacağı muhakkaktır. Ortaya çıkan bu belirsizlik, bireylerin ve firmaların uzun vadeli planlar yapmasını zorlaştırmaktadır. 
     Düşük enflasyonun tüketici üzerindeki etkilerine bakıldığında tüketici aceleci olmayacak, promosyon ve ilavelere fazla önem vermeyecek, kaliteyi ve ürünün özelliklerini ön plana çıkaracaktır. Eskiden fiyat artışlarını sıradan bir olay olarak gören tüketici, yeni dönemde ürün ve hizmetlerin fiyatı artığında, fiyat artışının nedeni olarak mutlaka ilave özellikler arayacaktır. 
     Enflasyon düşük olduğu için gerek nominal faizler, gerekse reel faizlerde düşük olacaktır. Bu nedenle düşük enflasyon ortamında tasarrufa yönelip, parasını faiz yoluyla değerlendirmek ya da artırmak mümkün olmayacağından, tüketiciler ihtiyaçlarını karşılamaya yöneleceklerdir. 
     Özellikle tasarruf sağlamak için kendilerinin yaptığı bazı işleri, düşük enflasyon ortamında dışarıya yaptıracaklardır. Bu durum bu tür hizmetlere olan talebi artıracaktır. 
     Ayrıca, tüketiciler özellikle beyaz eşya, kahverengi eşya, araba ve ev gibi alım güçleri düşük olduğunda satın alamadıkları büyük etiketli ürünlere yönelebileceklerdir. 
     Faizlerin düşmesiyle beraber tüketici kredileri daha cazip hale gelecek ve bu da söz konusu ürünlere olan talebi yükseltecektir. Özellikle faizlerdeki düşüşe ve fiyatların artış hızının kesilmesine paralel olarak, enflasyonun hızının kesildiği ilk dönemlerde daha önce ertelenen tüketime yönelinmesi, talebi artırabilecektir. Ancak bu durum belirli bir süre sonra son bulacaktır.'' 
     
     YENİ DÖNEMDE FİRMALAR ARASI REKABET KIZIŞACAK 

     Firmaların bu dönemde rekabette avantaj sağlayabilmek için ürünlerini farklılaştırmak mecburiyetinde hissedecekleri ifade edilen kitapçıkta, bu bağlamda ürün geliştirme, tasarım ve dolayısıyla Ar-Ge'ye önem vermeleri tavsiye edildi. 
     Firmaların satışlarını artırmak amacıyla, tüketicilere farklı ürünler sunmasının yanında, ambalajlama tekniklerine ve marka yaratma çabalarına önem vermeleri de önerildi. 
     Firmalara önerilen diğer yöntemler ise şöyle 
     ''İşletmeler düşük enflasyonla karşı karşıya kalındığında genellikle ilk olarak fiyatlarını ayarlama yoluna giderler. İşletmelerin bu davranışları oldukça rasyoneldir. Çünkü işletme düşük enflasyon dolayısıyla azalan girdi maliyetleri karşısında, rakiplerini de dikkate alarak fiyat ayarlaması yapmak zorundadırlar. 
     İşletme yeni ürettiği ürünü veya ilave özellikler kazandırdığı mevcut ürününü, özel reklam kampanyalarıyla tüketicilere duyurmalıdır. Firma ürünle verdiği diğer hizmetlere farklılık getirmişse aynı şekilde bunları da tüketicilere altını çizerek duyurmalıdır. 
     Yüksek enflasyon döneminde satın alma güdüsü fiyatları yükseltecek endişesi tüketiciden gelmekteydi, düşük enflasyon dönemlerinde ise bu güdüyü işletmeler yaratmalı ve kendi ürünlerini alma konusunda tüketicileri niyetlendirmelidir. Diğer bir ifadeyle, yüksek enflasyon döneminde, tüketici üreticiyi takip etmek zorundayken, düşük enflasyon ortamında işletmeler tüketicinin istek ve tercihlerini yakinen takip etmek zorunda olacaklar.'' 
     
</TEXT>
</DOC>
