<DOC>
<DOCNO> 280989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sonsiy06.html </URL>
<DATE> 2004/10/17/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Gül Merkel ile kavga etmeye gitmiyoruz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Avrupa'nın açık bir toplum olduğunu, dolayısıyla herkesin tartışabileceğini belirtirken, "Yeter ki Türkiye'ye haksızlık yapılmasın" şeklinde konuştu. 
     Abdullah Gül, resmi bir ziyaret için gittiği Almanya'ya hareketinden önce Esenboğa havaalanında ziyaret programına ilişkin bilgi verdi. Almanya'nın AB'de Türkiye konusunda lokomotif bir ülke olduğunu ifade eden Gül, bu nedenle Almanya ziyaretinin önem taşıdığını belirtti. Gül, Almanya ziyaretinin, Avrupa Komisyonu'nun İlerleme Raporu'nu yayılanmasının ardından Avrupa'ya yaptığı ilk ziyaret oluğuna dikkat çekerek Almanya ile konuşulacak çok şeyler olduğunu belirtti. Gül, bu çerçeve içerisinde bu sürecin nasıl idare edileceği, nasıl götürüleceği, en iyi biçimde nasıl neticeye ulaşılacağını ele alacaklarını anlattı. 
     Abdullah Gül, Alman Dışişleri Bakanı Joschka Fischer ile ikili ilişkilerin yanı sıra, Almanya'daki Türk vatandaşlarının durumu ve Tükiye-AB sürecinin seyrini görüşeceklerini bildirdi. 
     İlerleme Raporu'na ilişkin çekincelerin dile getirilip getrilmeyeceğinin sorulması üzerine Gül, tüm görüşlerin dile getirileceğini belirterek "Türkiye'nin düşüncelerini, görüşlerini ve belentilerini aktaracağım" dedi. 
     Fransa'daki tartışmaların sorulması üzerine ise Gül, Avrupa'nın açık bir toplum olduğunu, dolayısıyla herkesin tartışabileceğini belirterek "Yeter ki Türkiye'ye haksızlık yapılmasın" şeklinde konuştu. 
     Gül, Almanya'nın Türkiye'nin en büyük destekçilerinden biri olduğunu belirtirken Alman Başbakanı Gerhardt Schröder'in son açıklamalarını anımsattı, Türkiye ile ilgili konuların Almanya ve Fransa arasında konuşulduğunu ve Almanya'nın Türkiye'ye yardımcı olduğunu vurguladı. 
     Türkiye'ye üyelik yerine "imtiyazlı ortaklık" verilmesine ısrar eden Alman Hristiyan Demokrat lideri Angela Merkel'le de görüşeceğini söyleyen Gül, "Biz kavga etmeye gitmiyoruz" dedi. Gül, Türkiye'nin önemini ve yapılan anlaşmalarını anlatmak ve yanlış anlamaları düzeltmek istediklerini söyledi. 
     
     LEOPARD TANKLARI 

     Bakan Gül, gazetecelerin soruları üzerine Almanya'dan Leopard-2 tankları alımı konusuna değindi. Gül "Bunlar askeri çerçeve içerisinde ihtiyaçlarımıza göre alınır veya alınmaz. Türkiye'nin güvenlik, savunma ihtiyaçlarını yeniden gözden geçirdiğini biliyorsunuz. 10 sene önce pozisyonumuzda değiliz şimdi. Yeniden gözden geçiriliyor" dedi. 
     Türkiye'nin yeni bir döneme girdiğini ifade eden Gül, "Türkiye, bu yeni dönem içerisinde kendini yenileştirirken savunma ihtiyaçlarını gözden geçiriyor" diye konuştu. 
     
     YENİ PASAPORTLAR 

     Bakan Gül, AB standartlarına uygun pasaportlara ilişkin soru üzerine de bu pasaportların örneklerinin basıldığını ve uygulamaya kısa bir süre içinde başlanacağını belirtti. 
     Gül, pasaportların 10 yıl süreli olacağını ve böylelikle sürekli yenilenmesi gerekmeyeceğini kaydetti. 
     CIA raporlarından birinde Irak'ın eski lideri Saddam Hüseyin'e ait paraların Türkiye'deki bir bankada bulunduğunun iddia edildiğinin hatırlatılması üzerine Gül, bu iddiaların doğru olmadığını, bu paraların Türk firmalarının sınır ticareti yapıldığı sırada sattığı malların karşılığı olduğunu kaydetti. 

     
</TEXT>
</DOC>
