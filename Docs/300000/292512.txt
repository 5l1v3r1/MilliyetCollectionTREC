<DOC>
<DOCNO> 292512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/guncel/axgun02.html </URL>
<DATE> 2004/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Beş yıldızlı' kampanya 
</HEADLINE>
<TEXT>


Bağcılar Belediyesi'nin 30 bin kişinin okuma yazma öğrenmesi için başlattığı kampanyanın açılış töreni için ilçedeki bir okul yerine Swissotel tercih edildi 

BURCUM DEVREZ İstanbul 

İstanbul'un en çok iç göç alan ilçelerinden Bağcılar'da belediyenin başlattığı "okuma yazma kampanyası"nın protokol töreni, Maçka'da bulunan beş yıldızlı Swissotel'de yapıldı. Kahvaltılı törenin giderlerini de belediye karşıladı. 
İlçedeki 30 bin kişiyi kapsayan kampanyanın imza töreninde konuşan Milli Eğitim Bakanı Hüseyin Çelik, Türkiye'de okuma yazma bilmeyenlerin yüzde 80'ini kadınların oluşturduğunu belirtti. Gerçeği yüreklilikle ortaya koyduklarını ve sorunu çözeceklerini söyleyen Çelik, "7 milyon okuma yazma bilmeyen insanın varlığı bizim ayıbımızdır" dedi. 
Başbakan Recep Tayyip Erdoğan'ın eşi Emine Erdoğan, bakanlık ve belediye arasındaki işbirliğinin Türkiye'ye yayılması durumunda, cehalete karşı büyük bir savaş kazanılacağını dile getirdi. Erdoğan, "Kız çocuklarının eğitimi annelerinin eğitimiyle de doğrudan ilgili. Ailenin, toplumun ve insanlığın huzuru için herkesin bu konuda bir şeyler yapması gerekiyor" diye konuştu. 

Başarılı olana ev 
İstanbul Valisi Muammer Güler, ilde 300 bine yakın okuma yazma bilmeyen olduğunun tespit edildiğini belirterek, "Eğer eğitim olursa ne Hakan Canıdemir'ler trenden atılır, ne Cihat Aktaş'lar tribünde öldürülür" derken, İstanbul Büyükşehir Belediyesi Başkanı Kadir Topbaş, İstanbul'da 1 yıl içinde okuma yazma oranını yüzde 100'e çıkarmak istediklerini söyledi. 
Bağcılar Belediye Başkanı Feyzullah Kıyıklık da kurslarda başarılı olanlara ev dahil çeşitli hediyeler vereceklerini bildirdi. Törende, Bağcılar'da yapılacak 7 okulun protokolleri de imzalandı. 


Bağcılar gerçeği 


Fotoğraf YALÇIN ÇINAR 

700 bin nüfuslu Bağcılar'da oturanların yüzde 95'ini, başka şehirlerden İstanbul'a göç eden aileler oluşturuyor. 70 okulun bulunduğu ilçede, 130 bin öğrenci öğrenim görüyor. Okullarda çift tedrisat eğitimi yapılıyor. Sınıf mevcutlarının ortalaması ise 45 - 58 arasında değişiyor. 


</TEXT>
</DOC>
