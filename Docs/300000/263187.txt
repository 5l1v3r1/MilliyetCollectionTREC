<DOC>
<DOCNO> 263187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonspo30.html </URL>
<DATE> 2004/08/13/ </DATE>
<TIME> 22.58 </TIME>
<AUTHOR>  </AUTHOR>
<HEADLINE>
Antep, Galatasaray maçının ardından... 
</HEADLINE>
<TEXT>

     Gaziantepspor Teknik Direktörü Nurullah Sağlam, 13 yıldan beri yenemedikleri Galatasaray'ı 1-0 yenmeyi başarıp 3 puan aldıkları için çok mutlu olduklarını söyledi. 
     Sağlam, maç sonrasında yaptığı değerlendirmede, zorlu Galatasaray maçına mutlak 3 puan için hazırlandıklarını, sahada çok iyi mücadele ederek, sonuca gitmeyi başardıklarını belirtti. 
     Karşılaşmanın, 2 takım açısından da zorlu geçtiğini ifade eden Sağlam, şöyle konuştu 
     ''Bu zorlu karşılaşmada, öncelikle rakibimizin hızlı ve etkili forvet oyuncularını etkisiz hale getirip, ani ataklarla gol atmaya çalıştık. Futbolcularım, maç boyunca görevlerini en iyi şekilde yerine getirmeye çalıştılar. Çok mutluyuz, Gaziantepspor, bu galibiyetle gücünü ortaya koydu. Gaziantepspor, lige renk katan hüviyetini devam ettirmek zorunda, buna mecburuz.'' Sağlam, Denizlispor maçında kırmızı kart gören İlhan ile Gökhan Zan'ın eksikliğini hissettiklerini de sözlerine ekledi. 
     
     GALATASARAY CEPHESİ 
     Galatasaray Teknik Direktörü Gheorghe Hagi ise mutlak galip gelmek istedikleri bir karşılaşmadan basit hatalar nedeniyle yenik ayrıldıkları için üzgün olduklarını ifade etti. 
     Yenilmiş olmalarına karşın çok iyi bir 90 dakika oynadıklarını anlatan Hagi, şöyle devam etti 
     ''Çok güçlü bir takıma karşı, deplasmanda mücadele ettik. Maç boyunca daha üstün oynayan taraf bizdik. Karşılaşmada, 5-6 net gol pozisyonu yakaladık ama ne yazık ki değerlendiremedik. Rakibimiz ise kaleye bir kez gelip, golünü attı. Böylesine zorlu bir karşılaşmada gol pozisyonları değerlendirilemez ise yenilgi kaçınılmaz olur. 
     Oyuncularım hakkında yorum yapmak istemiyorum. Hepsi de iyi oynamaya çalıştı. Çok geniş bir kadromuz var. Ama sahada sadece 11 kişiyle mücadele etmek zorundasınız. Gaziantepspor çok güçlü bir takım. Futbolcuların bireysel yetenekleri çok iyi ve özellikle ani ataklarda tehlikeli oluyorlar.'' 
     
</TEXT>
</DOC>
