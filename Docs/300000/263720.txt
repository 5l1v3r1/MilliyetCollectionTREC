<DOC>
<DOCNO> 263720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/spor/spo06.html </URL>
<DATE> 2004/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedefi Naim olmak 
</HEADLINE>
<TEXT>


Olimpiyatta altın alarak göğsümüzü kabartan Nurcan Taylan, bayan halterinin bir numaralı ismi olmak istediğini söyledi 


10 yılda zirveye 
ATİNA'DA olimpiyat şampiyonluğunu kazanarak, bu onura ulaşan tarihteki ilk bayan sporcumuz olan Nurcan Taylan, Mamak'taki tek odalı gecekonduda başlayan kariyerinde 10 yılda zirveye çıktı. 11 yaşında gönül verdiği halterde art arda gelen başarılarla adını duyuran Taylan, önceleri halter yaptığını gizledi ve ailesini de aldığı dubleks evle rahata kavuşturdu. Taylan, zor dönemlerden geçerek buraya geldiğini vurgulayarak, "Dile kolay 10 yıldır bugün için çalışıyordum. Sonunda en büyük hayalim gerçek oldu" dedi. 

Nurcan'ın gözü karardı 
TAYLAN şimdiden bayan halterinin Naim'i olmaya niyetli "Amacım 2008 ve 2012 olimpiyatında da altın madalyaya ulaşıp, üst üste olimpiyat şampiyonu olan ilk bayan halterci olmak" diyen Taylan'a, Atina'da kırdığı beş rekor da yetmemiş. Taylan, "Silkmede 112.5 kiloyu çok kolay omuzladığım için ilk denememde kaldıramadım. Yoksa Çinli'nin yapamadığı 120 kiloya kadar çıkıp bir rekor daha kırabilirdim. Kısmet Dünya Şampiyonası'na. 2005'teki Dünya ve Avrupa şampiyonalarında da zirveyi kimseye kaptırmam" diyor. 

Sıkıntı bitti 

Nurcan Taylan'ın ailesi, olimpiyat şampiyonluğu sonrası, gecekondudan refaha ulaşmanın keyfini yaşıyor. Baba Süleyman Taylan, "Gözyaşlarımız sevince döndü" derken, anne Lütfiye Taylan "Birbirimize sarılarak ağladık" diye konuştu. Kardeşi Nuran Taylan da, "Benim için sürpriz olmadı" yorumunu yaptı. 

Sevgi seli 

Nurcan Taylan, halterin çok sevildiği Yunanistan'da büyük ilgiyle karşılanıyor. Atina'da şampiyonluk sonrası ziyaret ettiği restoranda Yunanlılar ve diğer ülkelerden gelenlerin çevresini sardığı Taylan, hayranlarıyla bol bol fotoğraf çektirdi. 

Mamak'a dikkat 

Olimpiyat şampiyonu Nurcan Taylan'ın yetiştiği Ankara'nın Mamak ilçesindeki mahalle aslında tam bir halterci yatağı. Atina Olimpiyatı'nda yarışan dört bayan haltercimizden üçü aynı yerden, yani Mamak'tan çıktı. Olimpiyatta madalya beklediğimiz Aylin Daşdelen ve Sibel Şimşek de Taylan ile aynı yerde yetişti. 


</TEXT>
</DOC>
