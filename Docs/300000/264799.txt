<DOC>
<DOCNO> 264799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sontur22.html </URL>
<DATE> 2004/08/19/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Cinayete neden olan fotoğraf... 
</HEADLINE>
<TEXT>

     Osman Nuri BOYACI DENİZLİ, DHA 

DENİZLİ'de altı aydır ayrı yaşadığı eşi 28 yaşındaki Aynur Selçuk'un başka bir erkekle denizde çekilmiş fotoğrafını gören 32 yaşındaki Özcan Selçuk, 10 yerinden bıçaklayarak öldürdü. 
     Birbirlerini severek 12 yıl önce mutlu bir evlilik yapan Özcan Selçuk ve Aynur Selçuk'un bir kız, bir erkek çocukları oldu. Bir süre sonra aralarında geçimsizlik başlayınca çift yollarını ayırdı. Aynur Selçuk, 11 yaşındaki kızı Reyhan ve 8 yaşındaki oğlu Kenan'ı da yanına alarak Sevindik Mahallesi 1303'üncü Sokak'ta bir ev kiraladı. Özcan Selçuk da İzmir'de bir firmada özel güvenlik görevlisi olarak iş buldu. Eşinin başka erkeklerle birlikte olduğu, rahat bir yaşam sürmeye başladığı söylentileri üzerine kıskançlık krizine giren Özcan Selçuk, İzmir'den Denizli'ye geldi ve dün sabah ayrı yaşadığı eşinin kapısını çaldı. 
     Kulağına gelen dedikoduları konuşmak istediğini söyleyen Özcan Selçuk eve girdi. 
     Evde masanın üzerinde ayrı yaşadığı eşinin bir başka erkekle deniz bisikletine binerken çekilmiş fotoğrafını görünce beyninden vurulmuşa döndüb. Bir tekstil firmasının muhasebe servisinde çalışan Aynur Selçuk ise ayrı yaşadığı eşine "Sen bana karışamazsın'' dedi. Tartışma büyüyüp kavgaya dönüşünce Özcan Selçuk, yanındaki ekmek bıçağıyla 12 yıllık eşini 10 yerinden bıçaklayarak kaçtı. Aynur Selçuk olay yerinde yaşamını yitirirken, polis Özcan Selçuk'u yarım saat sonra yakaladı. 
     Özcan Selçuk, yaptığından pişman olmadığını, eşinin kendisinden ayrıldıktan sonra başka erkeklerle birlikte olduğunu iddia etti. Selçuk, iki- üç günden bu yana eşinin evini gözetlediğini, bir erkeğin sürekli eve girip çıktığını gördüğünü öne sürerek, "Pişman değilim. Ne yaptıysam çocuklarım için yaptım. Namusum için öldürdüm'' dedi. 
     
</TEXT>
</DOC>
