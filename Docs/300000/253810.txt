<DOC>
<DOCNO> 253810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/soneko11.html </URL>
<DATE> 2004/07/08/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Bursa'da emlak fiyatları el yakıyor... 
</HEADLINE>
<TEXT>

     Bursa'da, konut sayısının azlığının, daire ve kira fiyatlarının ikiye katlanmasına neden olduğu bildirildi. 
     Bursa Emlakçılar Odası Başkanı Ali Cihanoğlu, 17 Ağustos Marmara Depremi'nin ardından, kentte konut yapımının durma noktasına geldiğini söyledi. 
     Bursa'nın, Türkiye'nin en fazla göç alan kentlerinden biri olduğunu vurgulayan Cihanoğlu, ''Bursa'da konut sıkıntısı gün geçtikçe artıyor. Daire ve kira fiyatları ikiye katlandı. Fiyatların normal seviyesine inmesi için kentteki konut sayısının yüzde 30 artırılması gerekiyor'' dedi. 
     Cihanoğlu, Uludağ Üniversitesi'nde öğrenim gören öğrencilerin, 3-4 kişi birleşerek ev kiralamasının, kira fiyatlarını artıran diğer bir etken olduğuna işaret ederek, kiralık değeri 200 milyon lira olan bir evin, öğrencilere 400-450 milyon liradan kiraya verilebildiğini anlattı. 
     Tüketici kredisi faizlerindeki düşüşe bağlı olarak, ev satın alma talebinin arttığına ve bu durumun da fiyatları yukarı çektiğine işaret eden Cihanoğlu, talebin azalmasıyla birlikte fiyatlarının normal seviyesine inmesini umduklarını ifade etti. 
     Cihanoğlu, ev sahiplerinin, normal değerinden yüksek belirledikleri kira bedelini, kiracı adaylarına açıklamaya utandığı için emlakçıları kullandığını savunarak, evlerin gerçek değerinde satılması veya kiralanması çağrısında bulundu. 
     Kentte, yeni toplu konut alanları oluşturulması gerektiğini ifade eden Cihanoğlu, ''Kent yerleşim planının, hafif raylı sistemin planlanan güzergahına genişletilmesi, doğru bir karar olacaktır'' dedi. 
     Cihanoğlu, tek parselde iki katlı ve toplam 200 metrekareyi geçmeyen müstakil yapıların, Yapı Denetimi Kanunu kapsamından çıkarılmasını ise inşaat sektörü için sevindirici bir gelişme olarak değerlendirdi. 
     Bursa'da, semtine ve ısıtma sisteminin çeşidine göre kira fiyatları 200-800 milyon, daire fiyatları ise 25-350 milyar lira arasında değişiyor. 
     
</TEXT>
</DOC>
