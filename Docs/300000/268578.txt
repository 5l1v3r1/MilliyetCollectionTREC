<DOC>
<DOCNO> 268578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/ekonomi/aeko.html </URL>
<DATE> 2004/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Cari açıktan iyi haber var 
</HEADLINE>
<TEXT>


Turizmdeki 2.2 milyar dolarlık rekor, temmuzda cari açığı 703 milyon dolara düşürdü. Yedi aylık açıksa 10 milyar doları aştı 

EKONOMİ SERVİSİ 

Son dönemlerin üzerinde en fazla tartışılan verisi olan cari açık temmuzda hız kesti ve piyasaların tahminleri doğrultusunda geldi. Temmuz ayı için 703 milyon dolara inen cari işlemler açığı ilk yedi ay sonunda 10 milyar 25 milyon dolara yükseldi. Temmuzda ilk kez yabancıların Türkiye'den aldıkları gayrimenkul tutarı da açıklandı. 
Merkez Bankası temmuza ilişkin ödemeler bilançosunu açıkladı. Aylık bazda 703 milyon dolarla yılın en düşük değerini görülürken açığın kapanmasında en önemli unsur temmuzda rekor kırarak 2 milyar 174 milyon dolara ulaşan turizm gelirleri oldu. Yedi aylık turizm geliri 7.2 milyar dolara ulaşırken gider, temmuzda 348 milyon dolar, ilk yedi ayda ise 1.5 milyar dolar olarak gerçekleşti. Açığın en önemli nedeni olan ithalat temmuzda 7.6 milyar doları, ilk yedi ayda ise 48.5 milyar doları aşarken ihracat temmuzda 5.6 milyar dolar, ocak - temmuz arasında 36.5 milyar doları geçti. 
Böylece dış ticaret yılın ilk yedi ayında bir önceki yıla göre ikiye katlandı ve 14 milyar 37 milyon dolar açık verdi. Cari açık ilk yedi ayda yüzde 88 artışla 10 milyar 25 milyon dolara ulaştı. 

Hükümet borç ödeyicisi 
İlk yedi ayda net sermaye girişi geçen yılın aynı dönemine göre yüzde 190.6 artarak 8 milyar 695 milyon dolar oldu. Yurtdışındaki yerleşiklerin yaptığı doğrudan yatırımlar nette 1.3 milyar dolar artıda kapatırken portföy yatırımları 3.1 milyar dolara yaklaştı. Doğrudan yatırımların artmasında en önemli kalem ise ilk kez açıklanan yabancıların gayrimenkul alımları oldu. Verilere göre yabancılar temmuzda 250 milyon, ilk yedi ayda ise 918 milyon dolar alım yaptı. 

Krediler artıyor 
İthalat karşılığı ticari krediler de açığın finansmanını sağlayan bir diğer önemli kalem oldu. Geçen yıl ilk yedi ayda 936 milyon dolarlık ticari kredi kullanan şirketler bu yılın aynı döneminde 2.7 milyar dolarlık kredi kullandı. Bunun 2.3 milyar dolarının kısa vadeli olması ise dikkat çekti. 
Merkez Bankası ilk yedi ayda 2 milyar 350 milyon dolar net kredi ödeyicisi olurken hükümetin 301 milyon dolarlık kredi kullandığı gözlendi. Geçen yılın ilk yedi ayında 1 milyar 16 milyon dolar artan resmi rezervler bu yıl 460 milyon dolar azaldı. Temmuzdaki rezerv kaybı ise 1.3 milyar dolar oldu. İlk yedi aydaki net hata - noksan kalemi 1 milyar 330 milyon dolara düşerken bunun cari açığın finansmanına katkısı düşmüş oldu. 

Uzmanlar ağustos ve eylülde de iyimser Uzmanlar, turizm gelirlerinin beklenenden iyi gelmesiyle birlikte düşen cari açığın mevsimsel etkiler nedeniyle ağustos ve eylül ayında da düşük gelmesini bekliyor. Açığın aylık bazda artıya bile geçebileceğine dikkat çeken uzmanlar, bu durumun piyasadaki cari açık endişesini azaltmasına ve gündemin ilk sırasından inmesini sağlayabileceğini belirtiyor. 

Yedi aylık açık 10 milyar doları aştı milyar dolar Temmuz Ocak-Temmuz CARİ İŞLEMLER HESABI -703 -10.025 İhracat 5.662 36.582 İthalat -8.067 -50.619 Mal dengesi -2.405 -14.037 Hizmet gelirleri 2.688 11.124 Hizmet giderleri -963 -5.884 Mal ve hizmet dengesi -680 -8.797 Yatırım gelirleri 234 1.513 Yatırım giderleri -670 -4.735 Mal, hiz. ve yat. dengesi -1.116 -12.019 Cari transferler 413 1.994 SERMAYE HESABI Finans hesabı 1.014 10.284 - Yurtdışında doğ. yatırım -56 -457 - Yurtiçinde doğ. Yat. 361 1.800 - Portföy hesabı-varlıklar -180 117 - Portföy hesabı-yüküm. 197 2.938 - Diğer yatırımlar-varlıklar -1.164 -2.316 - Diğer Yatırımlar-Yüküm. 1.856 8.202 NET HATA VE NOKSAN -1.395 1.330 REZERV VARLIKLAR 1.084 -1.589 - Resmi Rezervler 1.307 460 - IMF kredileri -223 -2.049 

</TEXT>
</DOC>
