<DOC>
<DOCNO> 295872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/soneko31.html </URL>
<DATE> 2004/12/08/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Tüp geçitle gelen zenginlik... Anadolu Yakası emlak rehberi... 
</HEADLINE>
<TEXT>

     İstanbul’un Anadolu yakası, dakikalar içinde iki yakada ulaşımı sağlayacak tüpgeçit ve dev bir ticaret merkezine dönüşecek Haydarpaşa limanı ile yepyeni bir yüzyıla hazırlanıyor 

TEBERNÜŞ KİREÇCİ POSTA 
tkirecci posta.com.tr 

Anadolu yakası Avrupa yakasına göre daha ucuz. Metrekare olarak daha geniş daireler daha ucuz fiyattan satılıyor. Ancak Anadolu yakasında aynı ilçede olsa bile konut fiyatlarında uçurumlar yaşanıyor. Bunda birden fazla etken var. Öncelikle 1999’dan sonra yapılan konutlar nerede olursa olsun metrekaresi 1 milyar liradan aşağıya satılmıyor. 
     İkincisi Tuzla, Maltepe, Pendik gibi ilçelerde kendi çapında gelir seviyesi yüksek ile gelir seviyesi düşük olan kesimler içiçe yaşıyor. 
     
     Anadolu yakası metro projesi 

     Anadolu yakasında yapımına 2005’te başlanacak metro, gayrimenkullerin değerini daha da artıracak. İstanbul Elektrik Tramvay ve Tünel İşletmeleri İETT Genel Müdürlüğü, Kadıköy-Kartal Raylı Toplu Taşıma Sistemi için düğmeye bastı. Avrupa yakasını Anadolu yakasına bağlayacak raylı sistem bittiğinde Kartal, Maltepe, Kadıköy ve Üsküdar değer kazanacak. Yaklaşık 3.400 metresi delme tünel, 2.100 metresi açma tünel, kalanı hemzemin olan ve 15 adet istasyon bulunan proje, 21 bin 330 metre uzunluğunda. Kadıköy-Kartal Raylı Toplu Taşıma Sistemi daha sonra Harem üzerinden Üsküdar’a da bağlanacak. 
     Yaklaşık 3.400 metresi delme tünel, 2.100 metresi açma tünel, kalanı hemzemin olan ve 15 adet istasyon bulunan proje, 21 bin 330 metre uzunluğunda. Kadıköy-Kartal Raylı Toplu Taşıma Sistemi daha sonra Harem üzerinden Üsküdar’a da bağlanacak. 
     Haydarpaşa rüzgarı 
     Kadıköy, gelecekte Anadolu yakasının iş merkezine dönüşecek. imdilik Haydarpaşa garıyla başlayan projeye daha sonra gümrük ve otogar bölgesi alınacak. Böylece Harem’den başlayarak Kadıköy meydanına kadar olan bölgede dev plazalar yükselecek. 
     Bu projede amaç Maslak, Levent ve Zincirlikuyu gibi Anadolu yakasında bir merkez yaratmak. Bu da Kadıköy’ü bugünkünden çok daha cazip kılacak. 
     
     Bağdat Caddesi prestij kaynağı 

     Anadolu yakasının kalbi Kadıköy. Kadıköy’ün kalbi ise Bağdat Caddesi. Bağdat Caddesi’yle ilgili Century 21 ABC ofisinden Özgür Günal şunları söylüyor Burada yeni yapılan büyük konutlara yoğun talep var. Eski konutlar da talep görüyor ama yeniler kadar değil. 
     100 metrekarelik evler, 1.5 yıl önce 
     70 milyar liradan başlayan fiyatlar ile satılıyorken şimdi 120 milyar liraya çıktı. Yeni evler ise 110 milyar liradan başlayan fiyatlar ile satılırken şimdi 
     200 milyar liraya kadar alıcı buluyor. Belediyenin yaptığı düzenlemeler ve çevreye verilen önem Bağdat Caddesi’ne olan talebi körükledi. Caddede oturuyor olmak Kadıköy’de büyük prestij. Caddenin neresinde oturduğunuz da aynı şekilde. Denize yakın olan kısım ortalama yüzde 10-15 daha pahalı. Kalamış, Fenerbahçe, Göztepe, Erenköy, Suadiye ve Caddebostan’da fiyatlar üç aşağı beş yukarı cadde düzeyinde. Önümüzdeki dönemde Kadıköy’ün popülerliğini sürdüreceğine inanıyorum.ö 
     
     Bostancı, Küçükyalı, Moda 

     Kadıköy genelinde diğer bölgeler olan Bostancı, Küçükyalı ve Moda’da ise bundan 1.5 yıl önce 55 milyar ile 70 milyar lira arasında değişen daire fiyatları 80 milyar ile 90 milyar lira civarına yükseldi. 
     ATAŞEHİR HEP REVAÇTA 
     Anadolu yakasının en büyük toplu konut projesi olan Ataşehir’de ise 100 metrekarelik daireler 1. etapta 120, 2. etapta 190 ve 3. etapta 230 milyar liradan başlayan fiyatlarla satılıyor. Turyap Ataşehir’den Erhan Altıner Ataşehir kriz dönemlerinde bile talep gören bir muhit. 2001 ve 2002’de döviz bazında tüm İstanbul’da konut fiyatları gerilerken burada gerilemedi. Hatta tam tersine yükselişe geçti. Yatırım amaçlı burada konut alan insanlar var. 
     Hem kira olarak hem de getiri olarak iyi kazandırıyor. Son bir yılda döviz bazında fiyatlarda yüzde 30 artış var. Kredi faizleri düştükçe ve süre uzadıkça Ataşehir’e olan talebin artacağına inanıyorumö diyor. 
     MALTEPE’DE İMAR SORUNU VAR 
     Sahil, E-5 ve Zümrütevler ile Girne Mahallesi olarak 3 ayrı kesime ayrılan Maltepe’de 100 metrekarelik konut fiyatları 40- 150 milyar arasında. Maltepe’nin sahil kısmı ile Girne Mahallesi’ndeki bir daire arasında 4 kata kadar varan fiyat farkı var. Turyap Maltepe’den Orhan Özkan’a göre son 1-1.5 yılda yüzde 20-30’luk bir fiyat artışı oldu. Özkan, Maltepe’de binaların önemli bir kısmında imar sorunu var. Bu sorun dolayısıyla bankalar çok fazla kredi vermiyor. Eğer gelecekte bir imar affıyla bu sorun çözülürse ve metro ulaşımı başlarsa Maltepe’nin iyi prim yapacağına inanıyorumö şeklinde konuşuyor. 
     ÜSKÜDAR TÜP GEÇİT BEKLİYOR 
     Üsküdar’da eski binalarda 100 metrekarelik daireler 80 milyar liradan başlıyor ve 120 milyar liraya kadar çıkıyor. Salacak ve Ayazma Üsküdar’ın en popüler bölgesi. Bu bölgede yeni binalar ise 180 milyar ile 200 milyar lira arasında değişiyor. 
     Doğancılar, Sultantepe’nin arka mahalleleri ve Bağlarbaşı ise Üsküdar’da fiyatların nispeten düşük olduğu yerler. Fiyatların son yükseliş dalgasında yüzde 30 civarında arttığını söyleyen Turyap’tan Emin Gürsu, Talep var ama arz sınırlıö diyor. Son dönemde Ticaret Üniversitesi’nin öğretime başlaması ve Bahçeşehir Beşiktaş Kampüsü’nün açılması Üsküdar’ın popülerliğini artırdı. Tüpgeçit projesi ve Harem’in turizm bölgesi ilan edilecek olması gelecekte Üsküdar’da konut fiyatlarının yukarıya doğru hareket etmesi beklentisine neden oluyor. 
     PENDİK’İ ULAŞIM CANLANDIRACAK 
     İstanbul’da metrekare bazında en ucuz konutların satıldığı yerlerin birisi Pendik. Esenyalı, Kavakpınar, Güzelyalı ve Üstkaynarca’da imar sorunu ve İstanbul’a göç edenlerin yerleştiği muhitler olması dolayısıyla 30-35 milyar liraya bile daire satılıyor. Fakat Pendik burnu ve sahile yakın kısımlarda ise 100 metrekare daire fiyatları 80 milyar liradan başlıyor ve 150 milyar liraya kadar yükseliyor. Depremden sonra ise Aydınlı büyük talep gördü ve burada peşpeşe siteler yapıldı. Son 1 yılda Pendik’te konut fiyatları yüzde 50 artış gösterdi. İlçenin en önemli beklentisi Tuzla’ya yapılacak Formula-1 tesislerinin kendi bölgelerine katkısı. Ayrıca önümüzdeki yıllarda Sabiha Gökçen’in daha aktif hale gelmesi, sahildeki askeri tersanenin kaldırılacak olması ve deniz ulaşımının gelişmesi fiyatları artıracak gibi görünüyor. Turyap ofisinden Özgür Karakaya Gelecekte buraların daha da prim yapacağını bekliyoruz. Pendik Kurtköy’de 2 yıl önce 10 bin dolara satılan daireler şimdi 25-30 bin dolara alıcı buluyor. Bundan sonrası ne olur bilemeyiz ama göstergeler olumluö şekline konuşuyor. 
     KARTAL, YAKACIK’TAN HAVALANACAK 
     Kartal’da deniz tarafı pek tercih edilmiyor. Aydos ve Yakacık gibi dağ taraflarında kalan noktalar tercih ediliyor. Bunda zeminin sağlamlığı etkili. Bölgede yeni açılacak Carrefour, Soğanlık tarafına değer kazandıracak. Kartal-Kadıköy metro bağlantısının Üsküdar’da tüp geçide kadar uzatılması emlak fiyatlarını artıracak. Kartal’da fiyatların geniş bir aralıkta dalgalandığını söyleyen Remax’dan Aynur Selek, 30 milyardan başlayan konut fiyatlarının binanın durumuna ve sitenin özelliğine göre 100 milyar liraya kadar yükseldiğini kaydediyor. 
     TUZLA’DA FORMULA-1 HEYECANI 
     2004 yılı başında 15 milyar liraya daire satılan Tuzla’da bugün 25 milyar liraya daire bulmak imkansız. O dönem için en pahalı daire fiyatı olan 120 milyar bugün 230 milyara çıktı. Bunlar en düşük ile en yüksek arasındaki fiyat değişimi. Ama Tuzla genelinde yüzde 30-40 arasında bir artış yaşandı. Bölgenin lüks kısmı olan Mercanlar yine lüks konut projeleri ile gündemde. Bu bölgede villaların metrekaresi 700 dolardan satılıyor. Ortalama villa fiyatları 600 ile 750 bin dolar civarında. Turyap’tan Hüseyin Özmen’e göre 2005’ten itibaren Tuzla daha yoğun talep görecek. Çünkü Formula-1 pisti bölgeyi daha değerli kılacak. Tuzla sahiline yapılan biyolojik arıtma tesisi ile plajlardan denize girilebilecek. Sabiha Gökçen Havaalanı’nın da Tuzla’ya orta vadede önemli katkısı olacak. Anadolu Grubu’nun yaptırdığı sağlık kompleksi de Tuzla’da gayrimenkul fiyatlarını olumlu etkileyecek. 
     BEYKOZ DEPREMDEN SONRA PARLADI 
     Anadolu yakasında Beykoz’un yıldızı depremden sonra parladı. Bugün Acarkent’te 1 dönümlük bahçe içerisinde 358 metrekare inşaat alanı olan bir villa 450 bin dolara satılıyor. 548 villanın bulunduğu Beykoz Konakları’nda da villalar 650 bin dolar civarında alıcı buluyor. Bu iki villakent 2001 krizinde çok ciddi değer kaybetmemişti. Dolayısıyla son dönem yaşanan konuttaki yükselişten ciddi pay almadı. 
     Anadolu yakasının bir başka özel projesi olan Göksu Evleri’nde ise bitmiş villalar 300 bin dolardan satılıyor. 100 metrekarelik daireler ise 100 milyar civarında. Bundan 1.5 yıl önce 80 milyar lira civarında seyrediyordu. 
     ÜMRANİYE TİCARETİN YENİ MERKEZİ 
     2 yıl öncesine kadar konut fiyatları açısından İstanbul’un en ucuz bölgelerinden olan Ümraniye, son yükselişle birlikte lüks semtlerle yarışıyor. Bölgede konutların metrekaresi 1 milyar lira civarında. Lüks konutların yapıldığı Tantavi’de 1 yıl önce 
     80-90 milyar olan fiyatlar 150- 200 milyar liraya çıktı. İstiklal Mahallesi’nde 
     60-70 milyar olan dubleks daireler şimdi 150 milyar liraya satılıyor. Turyap’tan Güngör Gökarslan, 1 yıl önce 40-50 milyar lira aralığında dairelerin satıldığı Çakmak’ta fiyatların 60-70 milyar lira civarında seyrettiğini söylüyor. Gökarslan, Çakmak ve civarının prim potansiyeli olduğunu söylüyor. Tepeüstü yeni bir iş merkezi olarak şekillleniyor. Bu da Ümraniye’de konut fiyatlarının prim yapmasına neden oluyor. 
     DENİZ OTOBÜSÜ ŞİLE’YE HAYAT VERECEK 
     Şile’de 1 yıl önce 25 milyara satılan daireler şimdi 35 milyar, 65 milyara satılan daireler ise 80 milyar lira civarında. Fiyatların yüzde 30-40 prim yaptığı Şile’de gelecek için en önemli beklenti 2006 yılı başında doğalgazın gelecek olması. Ayrıca Başbakan Erdoğan’ın Yenikapı ve Üsküdar bağlantılı feribot konusunda söz vermesi de Şile’de orta vadede konut fiyatlarını yükseltmesi bekleniyor. Şile’nin bunlar kadar önemli bir beklentisi de TEM bağlantı yolunun genişletilmesi. Üçüncü köprü ve Karadeniz otoyolu bağlantıları Şile’nin değerini yükseltecek. Şile’nin zemininin sağlamlığı da cazibesini artıran etkenlerden. 

     
</TEXT>
</DOC>
