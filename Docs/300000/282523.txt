<DOC>
<DOCNO> 282523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonspo27.html </URL>
<DATE> 2004/10/22/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Fenerbahçe Bayan Basketbol Takımı'nın gözü Avrupa'da... 
</HEADLINE>
<TEXT>

     Erdemirspor'u yenerek 12. Cumhurbaşkanlığı Kupası'nı müzesine götüren Fenerbahçe Bayan Basketbol Takımı, bu yıl Avrupa'da da kupa kazanmak istiyor. 
     Fenerbahçe'de bayan basketbolundan sorumlu şube yöneticisi Işık Eyigüngör, Türkiye Kupası ve lig şampiyonluğunun ardından Cumhurbaşkanlığı Kupası'nı da kazandıklarını belirterek, ''Türkiye'deki tüm kupaları aldık. Artık Avrupa'da da başarılı olmak istiyoruz. Amacımız bu yıl Avrupa Kupası'nı kazanmak'' dedi. 
     Eyigüngör, bu sezon Türkiye'de yine 3 kupayı almayı hedeflediklerini, hem Türkiye'de, hem Avrupa'da başarılı olacak bir kadroya sahip bulunduklarını söyledi. 
     Antrenör Zafer Kalaycıoğlu da Cumhurbaşkanlığı Kupası'nı kazanmalarının takıma moral verdiğini ifade ederek, ''Avrupa kupalarında da grup maçlarına iyi başlamak istiyoruz. Öncelikli hedefimiz grup maçlarını yenilgisiz tamamlamak. Çünkü gruptaki puanlar bir üst tura taşınıyor'' diye konuştu. 
     
     KUPAYLA FOTOĞRAF ÇEKTİRDİLER 
     Fenerbahçe Bayan Basketbol Takımı, kazandığı Cumhurbaşkanlığı Kupası ile fotoğraf çektirdi. 
     Dereağzı Tesisleri'ndeki spor salonunda gerçekleştirilen çekimde, oyuncular 3 farklı formayla gazetecilere poz verdi. 
     Yöneticiler ve teknik heyet de fotoğraf çekiminde yer aldı. 
     
</TEXT>
</DOC>
