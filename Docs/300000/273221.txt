<DOC>
<DOCNO> 273221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/guncel/gun02.html </URL>
<DATE> 2004/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
2 milyon dolarlık okul 
</HEADLINE>
<TEXT>


İşadamı Zafer Kurşun, mezun olduğu devlet okulunun yerine "süper okul" inşa etti. İnternetten engelli asansörüne her donanıma sahip okulun duvarları bile ünlü ressamların tablolarıyla süslü 

Ümran Avcı 

İşadamı Zafer Kurşun, mezun olduğu okulu yıkıp yeniden yaptırınca, ortaya örnek bir devlet okulu çıktı. Asansöründen engelli tuvaletine, bilgisayar ve fizik laboratuvarına kadar her donanıma sahip okulda, otistik öğrenciler için eğitim sınıfları bile var. Duvarı tablolarla süslü okulun tek korkusu hırsızlar. 

Sanat galerisi gibi 
1965'te Halil Rıfat Paşa İlköğretim Okulu'ndan mezun olan Kurşun, iş hayatına atıldı ve Orjin Deri'nin iki ortağından biri oldu. Kendisini bugüne hazırlayan okuluna karşı vefa örneği gösteren Kurşun, 1956'da eğitime açılan ve 1999 depreminde ağır hasar gören eski okulu yıktırıp yerine biri anaokulu olmak üzere 2 milyon dolara 3.1 trilyon lira iki bina yaptırdı. Kurşun, ilköğretim Okuluna babası Hüseyin Avni Kurşun, anaokuluna annesi Fatma Kurşun adını verdi. 
Dışarıdan bir iş merkezini andıran okulun içi de bir sanat galerisi gibi. Okulun koridorları özel izinle Sabancı Müzesi'nde sergilenen tabloların birebir kopyası resimlerle donatıldı. Portakal Sanat Evi'nin sahibi Raffi Portakal'ın tavsiyeleriyle ilköğretim okuluna hitap eden ve aralarında Şeker Ahmet Paşa, Sami Yetik, İbrahim Çallı, Halil Paşa gibi ünlü ressamların röprodüksiyonu 55 tablo duvarlara asıldı. 

İnternet sitesi de var 
Engelli öğrenciler için asansör, otistik öğrenciler için özel eğitim sınıfı, bilgisayar ve fizik - kimya labaratuvarları hazırlandı. Bazı sınıflara internet bağlantılı bilgisayarlar yerleştirildi. Etütlü okulda, çocuklar ağır çantalar altında ezilmesin diye sınıflara dolaplar yaptırıldı. 
Velilere yönelik anketlerin yer aldığı okulun bir de internet sitesi var. Veliler, internet üzerinden öğrencilerin notlarını öğrenebiliyor, öğretmenlerle yazışıp, çocuğu hakkında bilgi alabiliyor. 
Okul Müdürü Halil Şahin, duvarlara astıkları resimlerin çocuklara sanatı sevdirmek açasından çok önemli olduğunu belirtti. Resimlerden sonra öğrencilerin ressamların hayatı ve diğer eserleriyle ilgili araştırmalara yöneldiğini belirten Şahin, yaşadıkları sıkıntıları da şöyle dile getirdi "Okuldaki tüm bilgisayarların internet bağlantısı var. Yalnız hırsızlarla başımız dertte. Bu yüzden okula alarm taktırdık. Bir başka sorunumuz da okulu fiziki açıdan beğenen velilerle. 
Mahallelerinde daha yakın okullar varken çocuklarını buraya vermekte direniyorlar. Bu yüzden sınıflar kalabalık." 


</TEXT>
</DOC>
