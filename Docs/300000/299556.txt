<DOC>
<DOCNO> 299556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonspo21.html </URL>
<DATE> 2004/12/21/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Süper Lig'in performansı en beğenilen teknik direktörü Aybaba seçildi 
</HEADLINE>
<TEXT>

     TSYD Ankara Şubesi ile M'OİL firmasının ortaklaşa düzenlediği ''Başkent'te, Birinci Süper Lig'de performansı en beğenilen teknik direktör ve futbolcu ile spor haberi ve spor fotoğrafı'' yarışmasının sonuçları açıklandı. 
     Jürinin oylaması sonucunda spor haberi dalında Anadolu Ajansı'ndan Yunus Kaymaz, ''Tribün Koltuklarını Korku Dolduruyor'' adlı haberiyle birinciliğe layık görüldü. Spor fotoğrafı dalında ise Sabah Gazetesi'nden Erhan Karadağ, ''Erkek Adam Hiçbir Şeyden Korkmaz, Korksa da Belli Etmez'' isimli eseriyle birinci oldu. 
     Gençlik ve Spor Genel Müdür Yardımcısı Yaşar Kaptan Başaran, Gençlerbirliği Kulübü Basın Sözcüsü Muammer Akyüz, Ankaragücü Kulübü Basın Sözcüsü Serdar Özkazanç, Büyükşehir Belediyesi Ankaraspor Kulübü Yönetim Kurulu Üyesi Mustafa Yılmaz, M'Oil Bölgeler Müdürü Ahmet Öztürk, M'Oil Şirket Malı İstasyonlar Müdürü Cengiz Gezer, spor yazarları Bülent Hiçyılmaz, Soner Sayımlar, Orhan Karadağ ve Necmi Kepçetutan'dan oluşan jürinin yaptığı değerlendirmeler sonucunda, ilk yarıda performansı en beğenilen teknik direktör Büyükşehir Belediyesi Ankaraspor'dan Samet Aybaba, ilk yarıda performansı en beğenilen futbolcu ise Ankaragücü'nden Umut Bulut olarak belirlendi. 
     Ödül töreni, 2005 yılının ocak ayı içinde belirlenecek bir günde yapılacak. 
     TSYD Ankara Şubesi Başkanı Uğur Tenekecioğlu, yarışmanın ligin ikinci yarısının sonunda da yapılacağını ve kapsamının daha da genişletileceğini söyledi. 
     
</TEXT>
</DOC>
