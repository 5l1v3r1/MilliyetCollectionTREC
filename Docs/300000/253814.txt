<DOC>
<DOCNO> 253814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/soneko15.html </URL>
<DATE> 2004/07/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yahoo, karlılığını ikiye katladı... 
</HEADLINE>
<TEXT>

     Bülent Keneş 

Özellikle online reklam alanında büyük atılım yapan Internet devi Yahoo'nun 2004 yılı ikinci çeyreğinde karını iki katına çıkardığı açıklandı. 
     Merkezi ABD'nin Sunnyvale şehrinde bulunan Yahoo şirketinden yapılan açıklamaya göre, Yahoo'nun yılın ikinci çeyreğindeki 112,5 milyon dolarlık karıyla, hisse fiyatının 8 cent'e yükseldiği kaydedildi. 2003 yılı ikinci çeyreğinde ise şirketin karının 50,8 milyon dolar, hisse senedi fiyatının ise 4 cent olduğu kaydediliyor. 
     Yılın ikinci çeyreğindeki geliri 832,3 milyon doları bulan Yahoo'nun geçtiğimiz yıl aynı dönemdeki gelir miktarının 321,4 milyon dolar olduğu ifade edildi. Artan karlılığına paralel olarak Yahoo hisselerinin değerinin de 2002 yılı sonundan bu yana yaklaşık dört kat arttığı belirtiliyor. 
     Ancak yılın ikinci çeyreğindeki somut kar artışına rağmen Yahoo'nun yılın kalan kısmına yönelik beklentilerini artırmadığı kaydediliyor. 
     Internet'e giriş için daha fazla aboneyi cezbetmeye çalışan Yahoo, e-posta bellek miktarını artırırken online çöpçatanlık servisine de hız verdi. Mart ayında 5,8 milyon abonesi bulunan Yahoo'nun Haziran ayını 6,4 milyon aboneyle kapadığı belirtiliyor. 
     
</TEXT>
</DOC>
