<DOC>
<DOCNO> 263814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/soneko28.html </URL>
<DATE> 2004/08/16/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Bayındırlık Müsteşarı Erbakan İstanbul'daki yapıların 75'i kaçak 
</HEADLINE>
<TEXT>

     Bayındırlık ve İskan Bakanlığı Müsteşarı Sabri Erbakan, Türkiye'de yaklaşık 15 milyon yapı bulunduğunu vurgularken, bilim adamlarının bu rakamın yüzde 8'inin onarılması gerektiğini söylediğini belirtti. 
     Sadece İstanbuldaki 1 milyon 100 gayri resmi binanın bin 877 tanesinin resmi kayıtlara geçmiş olduğuna işaret eden Erbakan, ''İstanbul'daki yapıların yüzde 75'i kaçak'' dedi. 
     Afetler Merkez Koordinasyon Kurulu, Erbakan'ın başkanlığında, diğer bakanlıklarının müsteşar ve müsteşar yardımcılarının katılımıyla Bayındırlık Bakanlığı'nda toplandı. 
     Erbakan konuşmasına, 17 Ağustos 1999 tarihinde meydana gelen Marmara depremi ve sonuçlarını hatırlatarak başladı. Erbakan, Kurul'un gündemini ise Türkiyedeki doğal afetlerin durumu, Türkiye'nin depremselliği, Bayındırlık ve İskan Bakanlığı tarafından yürütülen afet önleyici ve zarar azaltıcı çalışmaların oluşturduğunu belirtti. 
     
     KURUL, BU SEFER AFET OLMADAN TOPLANDI 
     Bugüne kadar hep afet sonrası toplanan Kurul'un, afet bilincinin canlı tutulması, kurumların hazırlıklı olmasının sağlanması ve ''yara sarmak'' yerine ''yara almama'' politikasının etkin şekilde uygulanması için, ilk defa afet olmadan bir araya geldiğini belirten Erbakan, bugün afet yönetimindeki yasal idari yapının değerlendirilmesi ile problemlerin tanımlanacağını ve çözüm önerileri sunularak, ''Ulusal Afet Yönetim stratejisinin'' belirleneceğini kaydetti. 
     Türkiye'nin deprem kuşağında yer aldığını hatırlatan Erbakan, bugüne kadar hiç bir teknolojinin, depremin günü ve saatini tespit edemediğini, bu nedenle insanlara deprem konusunda eğitim verilmesinin ciddi önem arzettiğini söyledi. 
     Depremle ilgili bütün bakanlık ve yere yönetimlerin, mümkün olduğu kadar hazırlık içinde olmasında yarar olduğunu belirten Erbakan, bu çerçevede kaçak yapılaşmaya da kesinlikle müsaade edilmemesi gerektiğini vurguladı. 
     Erbakan, bu konuda özellikle kırsal kesimdeki manzarının tedirginlik yarattığına işaret ederken, bu yapılarda hiçbir mühendislik çalışması bulunmadığını söyledi. 
     
     İSTANBUL'DAKİ YAPILARIN YÜZDE 75'İ KAÇAK'' 
     Erbakan, Türkiye'de yaklaşık 15 milyon yapı bulunduğunu, bilim adamlarının ise bu rakamın yüzde 8'inin onarılması gerektiğini belirttiğini söyledi. 
     Sadece İstanbulda 1 milyon 100 bin gayriresmi bina olduğunu, bunun aşağı yukarı bin 877 tanesinin resmi olarak kayıtlara geçtiğine dikkati çeken Erbakan, ''İstanbul'daki yapıların yüzde 75'i kaçaktır'' dedi. 
     Müsteşar Erbakan, Marmara depreminin ardından bölgede yaklaşık 43 bin konutun inşa edildiğini de hatırlattı. Büyük deprem sonrası bugüne kadar yaşanan depremlere de değinen Erbakan, depremlerle bu bölgelerde 140 bin konutun zarar gördüğünü bildirdi. 
     ''Deprem kuşağı içinde yaşadığımız budur'' diyen Erbakan, ''deprem konusunda devamlı hazırlıklı olmalıyız. Bugünkü toplantımızda da ''kurumların entegre şekilde çalışması için ne yapmamız gerekiyor ve nasıl bu işin altından kalkabiliriz konusuna bakacağız'' diye konuştu. 
     Bakanlığın, İstanbul ve güneydoğu anadolu bölgesindeki konutların rehabilitasyonuyla ilgili iki ayrı proje üzerinde çalıştığını kaydeden Erbakan, deprem konusunda her türlü riskin gözönüne alınarak çalışmaların sürdürüldüğünü bildirdi. 
     
     İSTANBUL'DA YOĞUN YAĞIŞ BEKLENTİSİ 
     Sabri Erbakan, bir gazetecinin, İstanbul'da son 10 yılın en yoğun yağışlarının beklendiğini hatırlatarak, ''Kurul'un buna ilişkin toplandığını söylemek spekülasyon olur mu'' şeklindeki sorusu üzerine, bu toplantıları depreme her zaman hazırlıklı olma amacıyla yaptıklarını belirterek, ''İstanbul'da beklenen yağışla ilgili, belediyelerin çalışmalarını yaptıklarını tahmin ediyorum'' dedi. 
     
</TEXT>
</DOC>
