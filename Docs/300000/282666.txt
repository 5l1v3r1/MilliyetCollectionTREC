<DOC>
<DOCNO> 282666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/yazar/okur.html </URL>
<DATE> 2004/10/23/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
Markalara sahip çıkalım 
</HEADLINE>
<TEXT>


1970'li yıllarda ABD'nin sembolüydü. Taksim'deki köşede ihtişamıyla durduğu için her geçen şöyle kafasını kaldırır, bakardı. O vakitler ne Mc Donald's ne Coca Cola, ABD dendi mi herkes PAN - AM havayollarına bakardı. PAN - AM zenginlikler diyarı ABD'nin en önemli markasıydı. 
Şimdi nerede Yok, çünkü battı, gitti... Boşuna söylemiyorlar marka yaratmak zor, markayı kaybetmek kolay. 
18 Haziran 2002'den bugüne kadar geçen sürede Türkiye, bankacılık sisteminde yarattığı en önemli markalardan biri olan Yapı Kredi Bankası'nın yolculuğunu seyrediyor. 
Heyhat... Marka ile markanın hakim ortaklarını birbirine karıştırma hastalığından bir türlü kurtulamadık. Bize göre Çukurova Grubu'nun içinde bulunduğu durum ortada. Borçlarını ödeme planı ve gelişmeler gösteriyor ki bu işin çözümü zor. Oysa borç ödeme sorunu içinde kilit olan iki şirket Turkcell ve Yapı Kredi Bankası Türkiye'nin en önemli ulusal değeri. 
Biz diyoruz ki, sapla samanı karıştırmayalım. 
Bu iki şirketin yolculuğunda şu ana kadar izlenen yol, çözümü değil, çözümsüzlüğü üretmeye devam ediyor. Çukurova Grubu, YKB'nin satışı için danışmanlık yapacak şirketi JP Morgan olarak seçti. JP Morgan en az 6 ayda çözüm bulacak. 
Peki, 6 aylık süre içinde bu kadar söz, yorum ve değerlendirme YKB'yi yıpratmayacak mı 
Kıssadan hisse, yani istemeden YKB'yi "Türkbanklaştırmıyor muyuz " 
Siyasetçinin ve bürokrasinin sorumluluğu ve el çabukluğu sanıyoruz ki bu noktada devreye girmeli. Acil çözüm reçeteleri bir an önce uygulamaya konulmalı. Çünkü Yapı Kredi Bankası halka açık bir banka. Bireysel bankacılıkta her şeye rağmen dimdik ayakta. Bireysel bankacılıkta bir yılda yüzde 5 pazar kaybetmiş. Korkarız ki bu çözüm modeli devam ettiği sürece YKB rekabette rakiplerine göre geride kalacak. Buna neden izin veriliyor, anlamıyoruz. 
Biz diyoruz ki, bugüne kadar gece gündüz Çukurova Grubu'nun alacaklarıyla ilgilenen TMSF ve BDDK, başka bir formül üzerinde de dursa ve yol arasa yanlış mı olur Acilen YKB ile bir başka özel Türk bankası evlendirilse ne olur Ulusal değerlere sahip çıkarız. Sakın yanlış anlasılmasın, biz ulusalcı filan değiliz. Ama önümüzdeki bankacılık fotoğrafına bakıldığında en az 5 tane Türk bankasının yabancı rakipleri karşısında güçlü olmasını isteriz. 
YKB'nin önemli iştiraki turizm grubu ile Digitürk ve Superonline şirketlerinin durumuna gelince, yakında Four Seasons Oteli ile Atik Ali Paşa birlikte satışa çıkacak. Havayolu şirketi Pegasus artık Esas Holding'in. Digitürk ve Superonline ise farklı. Satış süreçleriyle ilgili durum ise YKB halka açık şirket olduğu için aynen turizm grubunda olduğu gibi halka açık şirket prosedürü çerçevesinde olacak. 



</TEXT>
</DOC>
