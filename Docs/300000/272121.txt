<DOC>
<DOCNO> 272121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sontur41.html </URL>
<DATE> 2004/09/15/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
İlköğretim öğrencisi akli dengesi bozuk bir kişi tarafından bıçaklandı 
</HEADLINE>
<TEXT>

     Sultanbeyli'de bir ilköğretim öğrencisi, okula giderken, akli dengesi bozuk bir kişi tarafından bıçaklandı. 
     Alınan bilgiye göre, Samandıra'daki Karaşahin İlköğretim Okulu 5. sınıf öğrencisi Özkan Ç. 11 , okula gitmek için öğle saatlerinde Sultanbeyli'deki evinden çıktı. Özkan Ç., Orhangazi Mahallesi Beyzeler Sokak'ta, 20-25 yaşlarındaki Barış G. tarafından henüz bilinmeyen nedenle sırtından bıçaklandı. 
     Sultanbeyli Devlet Hastanesi'nde yapılan ilk müdahalenin ardından sevk edildiği Dr. Lütfi Kırdar Kartal Eğitim ve Araştırma Hastanesi'nde ameliyat edilen Özkan Ç'nin sağlık durumunun iyi olduğu bildirildi. 
     Barış G., olaydan sonra polis tarafından yakalanarak gözaltına alındı. 
     Polis yetkilileri, davranışlarından akli dengesinin yerinde olmadığı anlaşılan Barış G.'nin, ifadesinin ardından Adli Tıp Kurumu'na gönderileceğini bildirdi. 
     
</TEXT>
</DOC>
