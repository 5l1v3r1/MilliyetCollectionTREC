<DOC>
<DOCNO> 284588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/yazar/pulur.html </URL>
<DATE> 2004/10/30/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Çankaya davetleri... 
</HEADLINE>
<TEXT>


SİZ, biz, onlar, milyonlarca insan, evine kimleri davet edeceğine, kimleri çağıracağına kendisi karar verir, kimse karışmaz. 
Lakin Cumhurbaşkanlığı Köşkü öyle değildir, hele bu davet resmi bir davetse, bir bayramın kutlanmasıysa davetli listesi önem kazanır. 
Bize göre, Cumhurbaşkanı "Ben istediğimi çağırır, istediğimi çağırmam " diyemez. 

CUMHURBAŞKANI "kamusal alan" gerekçesiyle bir iki yıldır Çankaya'daki davetlere "başörtülü" kadınları çağırmıyor, buna Meclis Başkanı'nın, Başbakan'ın, bakanların eşleri de dahil... 
Eğer, üniforma gibi bağlanan bu başörtüsü "siyasi" bir görüşün simgesi haline getirilmesiydi, masum bir gelenek, bir inanç gereği olarak anlatılabilseydi, hepsinden önemlisi inatlaşılmasaydı, belki bu konu bu kadar tırmanmayacaktı. 
Biz böyle düşünüyoruz, yanlış da olabilir. 

LAKİN şimdi başka bir konuyla, sorunla uğraşacağız galiba... 
"Başörtülüleri" Çankaya'ya davet etmeyen Cumhurbaşkanı, bu defa iki kadın sporcuya vize vermedi, biri Türk atletizm tarihinin dünya çapında en başarılı kadın atleti Süreyya Ayhan, diğeri de Olimpiyat Şampiyonu Nurcan Taylan... 
Acaba neden çağrılmadılar 

RESMİ bir açıklama yapılmadığına göre tahminler yürütülüyor... 
Süreyya Ayhan ile kocası ve hocası Yücel Kop hakkında "doping" iddiaları var "doping" yaptılar denilemiyor ama "doping kontrolü"ne gitmediler deniliyor. 
Yalnız bu daha bir iddia, Süreyya Ayhan daha cezalandırılmış değil, demek ki iddia kesinlik kazanmamış... 
Bu durumda "Aksi sabit oluncaya kadar herkes masumdur" ilkesi düşünülmez mi 

YA halterci Nurcan Taylan .. 
Yine tahminlere göre, onun durumu daha da karışık... 
Nurcan Taylan'ın halter hocası, bazı halterci kızları taciz ettiği iddiasıyla tutuklandı. 
Nurcan Taylan olayın duyulmasından bu yana hep hocasını savundu, onun yanında durdu. 
Mahkeme ilk duruşmada "Hoca"yı 15 milyar lira kefaletle tahliye etti, kefalet bedelini de Nurcan Taylan, Olimpiyat Şampiyonu olduğu için kendisine verilen altınlardan bir bölümünü bozdurarak karşıladı... 

CUMHURBAŞKANI'NIN bu iki sporcuyu Çankaya'ya davet etmeyişi bu iki tahmine dayandırılıyor. 
Doğruysa yadırgadık, yanlışsa düzeltilmeli... 

Dürüst, çalışkan, emeğinin hakkını veren, lakin hakkını alıp almadığını, bir o, bir de Allah bilen, eski kapı yoldaşımız Özer Oral'ı kaybettik. 
Hayat, şair Metin Altıok'un dediği gibi gelişiyor 
"Bir bir uzaklaşıyor sevdiğim insanlar. 
Ne zaman bir dosta gitsem, 
Evde yoklar." 



</TEXT>
</DOC>
