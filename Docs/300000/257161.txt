<DOC>
<DOCNO> 257161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sontur08.html </URL>
<DATE> 2004/07/21/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Beşiktaş'ta kavga 1 yaralı 
</HEADLINE>
<TEXT>

     Beşiktaş'ta çıkan kavgada, bir kişi kesici aletle ağır yaralandı. 
     Alınan bilgiye göre, Türkali Mahallesi Mısırlı Bahçe Sokak'taki Türkiye İşçi Emeklileri Derneği Beşiktaş Şube Başkanlığı'nın bulunduğu binanın önünde gece saatlerinde meydana gelen olayda, üzerinden kimlik belgesi çıkmayan ''Hakan'' adlı kişi ile bazı kişiler arasında kavga çıktı. 
     Kavgada kafası ile karnı ve vücudunun çok sayıda yerinden kesici aletle ağır yaralanan ''Hakan'' adlı kişinin hastaneye kaldırılması için ambulans çağrıldı. 
     Ambulansın beklendiği sırada, bir polis memuru, yaralı ile ''Bize sadece bir isim ver'' şeklinde konuşarak, kendisini yaralayan kişi ya da kişilerin kimliğini öğrenmeye çalıştı. 
     Ancak durumu ağır olduğu için konuşamayan bu kişi, polise bilgi veremedi. 
     Soyadı henüz belirlenemeyen yaralı, olay yerine gelen sağlık görevlilerince Şişli Etfal Eğitim ve Araştırma Hastanesi'ne kaldırıldı. 
     Olay sonrası durumları şüpheli görülen bazı kişiler polislerce gözaltına alındı. 
     Bıçak ya da kırık bir şişe ile yaralandığı sanılan bu kişinin bulunduğu yerin yanındaki parkta, bazıları kırık çok sayıda içki şişesi dikkati çekti. 
     
     CİPLERİ ÇALDILAR 
     Bu arada, Feriköy Mahmutşevketpaşa Mahallesi'ndeki ''Ralli Otomotiv'' adlı otomobil bayiine gelen ve kimlikleri henüz belirlenemeyen hırsızlar, işyerinin kepenklerini demir kesme makasıyla kestikten sonra cam kapıyı kırarak içeri girdi. 
     Hırsızlar, daha sonra işyerinde bulunan ve anahtarları üzerinde olan 34 JE 089 plakalı bir cip ile hiç kullanılmamış bir başka cipi çaldı. 
     İşyerindeki bir para kasasını da dışarı çıkararak açmaya çalışan hırsızlar, başarılı olamadılar. 
     Polis yetkilileri, her iki olaya karışan kişilerin yakalanması için başlatılan çalışmaların sürdüğünü belirttiler. 
     
</TEXT>
</DOC>
