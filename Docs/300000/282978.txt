<DOC>
<DOCNO> 282978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sontur15.html </URL>
<DATE> 2004/10/24/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Tolon Paşa, şehit cenazesinde ''terör yok'' diyenlere sert çıkıştı... 
</HEADLINE>
<TEXT>

     Diyarbakır'da dün mayın patlaması sonucu şehit olan Jandarma Komando Er Mustafa Erdoğan, İstanbul'da törenle toprağa verildi. 
     Şehit Er Erdoğan için Selimiye Camii'nde düzenlenen törene, ailesi ve yakınlarının yanı sıra 1. Ordu Komutanı Orgeneral Hurşit Tolon, İstanbul Büyükşehir Belediye Başkan Vekili İdris Güllüce, yüksek rütbeli subaylar ve vatandaşlar katıldı. 
     Orgeneral Tolon, törenin ardından Güllüce ile sohbet ederken, ''Hepimizin başı sağolsun. İnşallah böyle acıları bir daha yaşamayız. 'Türkiye'de bölücü terör yoktur' diye fetva verenler, vermeye devam etsinler. Terör olmadığı için buradayız...'' diye konuştu. 
     Şehit Erdoğan'ın naaşı, öğleyin kılınan namazdan sonra tören mangasının omuzlarında taşınarak top arabasına konuldu. 
     Ardından 1. Ordu Komutanlığı'na götürülen Erdoğan, buradaki askeri erkan tarafından selamlanarak uğurlandı. 
     Mustafa Erdoğan'ın cenazesi, daha sonra Edirnekapı Kara Şehitliği'nde defnedildi. 
     Öte yandan, şehit erin ağabeyi Faruk Erdoğan, basın mensuplarına yaptığı açıklamada, terhis olmasına kısa bir süre kalan kardeşinin Aralık 2004'te uzman erbaşlık için başvuruda bulunmaya hazırlandığını belirterek, ''Liseyi bitirmek için de azami bir çaba sarf ediyordu. Ne yapalım nasip değilmiş, takdir böyleymiş. Alın yazısı buymuş'' dedi. 

     
</TEXT>
</DOC>
