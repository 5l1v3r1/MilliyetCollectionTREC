<DOC>
<DOCNO> 276132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/yazar/dundar.html </URL>
<DATE> 2004/09/30/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Ve gladyatörler arenada... 
</HEADLINE>
<TEXT>


New York 
New York'ta saat sabahın 6'sı... 
Şehir, çöp arabalarının uğultusuyla, sırılsıklam bir geceden laciverdi bir sehere uyanıyor. 
Bütün gece camları kırbaçlaya kırbaçlaya yağdı yağmur... 
Şehirdekilere garezi varmış gibi, şehir dünyanın ahını almış gibi yağdı. 
Yoruldu sabaha karşı... 
Duruldu. 

"Yeni komşumuz"da seçim yaklaştı. 
Komşumuz olduğundan beri değil sade, bölgemizin başına musallat olduğundan beri bizi de yakından ilgilendiriyor buradaki seçim... 
Sadece bizi mi 
Dünyanın dört bir yanındakileri de... 
Hani hepimiz bu seçimde oy hakkı istesek yeridir. 
Amerika, kasım başı sandığa gidecek ve "Bush saldırganlığı"na "Devam" ya da "Tamam" diyecek. 
Kamuoyu yoklamaları, finiş çizgisine yaklaşırken Başkan Bush'un, Demokrat rakibi John Kerry önünde bir adım önde olduğunu gösteriyor. 
Ama kararsızların oyu önemli... 
Onlar karar vermek için "debate"i bekliyorlar yani başkan adaylarının ekran önünde yüz yüze kapışmasını... 
İkisini kıyaslayıp bir karar verecekler. 
O yüzden bu düello çok önemli... 
İşte seçime kadar üç tane yapılacak o önemli düelloların ilki bu gece... 

Başkan Bush'un günlerdir antrenmanda olduğu söyleniyor. 
Eski düelloları izleyip kim neden kazandı, kim neden kaybetti, çözmeye çalışıyormuş. 
Stüdyoya yanlış ceketle girip dekorda kaybolanlar... 
Tartışma sırasında iç çekip duranlar... 
Sürekli saatine bakıp tedirginlik yayanlar... 
Hepsini izleyip ders almaya çalışıyor. 
Ne denildiğinden çok nasıl denildiğinin önemli olduğu bir çağın gladyatörleri son makyajlarını yapıyor. 
Bush, önceki gün "Kerry ile söz yarıştırmak zor" dedi, "o kadar sık fikir değiştiriyor ki...." 
Gerçekten de Demokratların Başkan adayı, - belki de güvenlik kaygıları içinde yanıp tutuşan Amerikalıları ürkütmemek için - Irak savaşı konusunda bir öyle, bir böyle konuşuyor. 
Seçimi kaybederse, bu kararsızlıktan kaybedebilir. 
O da "Dere geçilirken at değiştirilmez" diyenleri şöyle cevapladı geçen gün 
"Ya at dereye doğru koşuyorsa .." 

Amerikalılara gelince... 
Kamuoyu yoklamalarına göre, oy verirken öncelikli kaygıları "ekonomi" olacak. Sonra "terör" ve "Irak" meselesine bakacaklar. 
Önceki günkü New York Times, Irak'la savaşa girmeden iki ay önce Amerikan istihbarat birimlerinin, Başkan'ı savaşın sonuçları konusunda uyardığını bildiriyordu. 
Bush'a sunulan raporda "Irak'ı işgal, siyasal İslamı azdırır ve Irak'ta iç kargaşaya yol açar. Saddam'a bağlı güçler, teröristlerle işbirliğine geçer ve İslam dünyasında teröristlere sempati artabilir" denilmişti. 
Bush, bu raporu "Sadece tahmindi" diye geçiştirdi. 
Ama "tahmin", gerçek olmuştu. 

Beş hafta sonra Amerikalıların vereceği karar, "dereye koşan at"a "Yeterince kan döktük, çekilelim artık" mesajı da verebilir yeni işgaller için cesaret de aşılayabilir. 
O yüzden önemi tartışılmaz. 
O yüzden bizi de yakından ilgilendiriyor. 
Amerikalılar bu geceki gladyatörler savaşı için patlamış mısırlarını alıp ekran karşısına oturmaya hazırlanıyor. 
Laciverdi seher, bulutlu bir güne döndü. 
Yağmur yine penceremi kırbaçlıyor. 
Yağıyor, şehre garezi varmış gibi... 
...şehir, dünyanın ahını almış gibi... 



</TEXT>
</DOC>
