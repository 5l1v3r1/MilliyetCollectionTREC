<DOC>
<DOCNO> 270290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/yasam/axyas02.html </URL>
<DATE> 2004/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Madende facia 
</HEADLINE>
<TEXT>


Kastamonu'nun Küre ilçesindeki Etibank'a ait bakır madeninde çıkan yangında 19 işçi öldü, 19 işçi de yaralı olarak kurtarıldı 

KASTAMONU DHA 

Kastamonu'nun Küre ilçesinde STFA'nın işlettiği Etibank A.Ş'ye ait bakır madeninde çıkan yangında 19 işçi öldü, 19 işçi de yaralandı. Tesiste yeterli sayıda gaz maskesi olmadığı iddia edildi. Maden - İş Şube Başkanı İbrahim Aydın, kurtarma çalışmalarının geç başlatıldığını, bu nedenle ölü sayısının arttığını savundu. Olay şöyle gelişti 
10.30 Yerin 150 metre altındaki tüneldeki bakır cevherini taşıyan bantta kaynak yapılırken kauçuk tutuştu. İşçiler, beş kilometre uzunluğundaki tünelin ikinci kilometresindeki yangını söndüremedi. 
11.10 Kurtarma ekibi gaz maskesi sıkıntısı çekerken, alevler yayıldı. 

Maske rezaleti 
11.20 İddiaya göre maden deposunda altı gaz maskesi bulunurken, maskesiz işçiler, havalandırmanın bulunduğu bölümde toplandı. İşçiler için tünele kompresörle hava basıldı. 
11.45 Küre Kaymakamı Alper Tanrısever AA'ya yaptığı açıklamada, 30 işçiyle kapalı devre çalışan telefonla görüşüldüğünü, hayati tehlikelerinin bulunmadığını belirterek, "Oradakileri kurtarmak uzmanlık gerektiren bir iş. Başbakanlık'tan gelecek uzman ekibi bekliyoruz" dedi. 
14.00 Başbakanlık Türkiye Acil Durum Yönetimi Genel Müdürlüğü, 31 işçiyle irtibat kurulduğunu ve sağ olduğunu açıkladı. 
15.20 Ocaktan üç ceset çıkarıldı. 
15.50 Dört işçinin cesedi çıkarıldı. 
16.30 Havalandırma bölümünden üç işçi yaralı çıkarıldı. 
17.20 Jandarma Genel Komutanlığı'na ait helikopterle, Zonguldak'tan 17 kişilik bir ekip daha ocağa geldi. 
17.30 Ocaktan peş peşe çıkan cesetlerle ölü sayısı 19'a ulaştı. 
18.05 Kurtarma ekipleri havalandırma boşluğuna sığınan işçileri de çıkardı. Ocaktan toplam olarak 19 kişi yaralı olarak çıkarıldı. 
19.45 Arama - kurtarma ekipleri, ocaktan ayrıldı. 

Üç saat boyunca kurtarılmayı bekledi 

Kurtarılan işçi Ali Çınar, tünelin giriş kısmından gelen rüzg rın etkisiyle yangının iç taraflara ilerlediğini söyledi. Tüneldeki bantların altında kaldığını ve üç saat boyunca altı arkadaşıyla kurtarılmayı beklediğini anlatan Çınar, "Dumandan kimseyi göremedim. Sadece konuştuk. Şans eseri arka tarafta bulunuyorduk. Bu sayede kurtarıldık" dedi. 

Ölenlerin kimlikleri 

ANKARA Milliyet 
BaŞbakanlIk Türkiye Acil Durum Yönetimi Genel Müdürlüğü'nün açıklamasına göre ölenlerin isimleri şöyle 
"Murat Karaçam, Mehmet Kalay, Nevzat Tor, Akif Güneş, Yaşar Eskicioğlu, Abdullah Kıdı, Ercan Yıldırım, Mehmet Özkan, Mehmet Sadi Dolaşan, Süleyman Çevik, Murat Bilici, Lütfü Kalafat, Abdulkadir Sarıöz, Ramazan Özdemir, Ali Köse, Ramiz Akgün, Özkan Uzun, Kadir Çakır, Satılmış Gıcık." 


</TEXT>
</DOC>
