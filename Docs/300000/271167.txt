<DOC>
<DOCNO> 271167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/soneko10.html </URL>
<DATE> 2004/09/12/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
GAP Bölgesi'ndeki barajlar altın yılını yaşıyor... 
</HEADLINE>
<TEXT>

     GAP Bölgesi'nde bulunan Keban, Karakaya ve Atatürk Barajlarından enerji üretiminin, bu yılın ilk 8 ayında geçen yılın aynı dönemine göre, yüzde 32 arttığı bildirildi. 
     AA muhabirinin, Elektrik Üretim A.Ş ve DSİ yetkililerinden aldığı bilgiye göre, bu yıl içerisinde yağışların iyi olması nedeniyle barajların tam kapasitede çalıştığı, zaman zaman enerji ihtiyacına göre termik santrallerin elektrik üretimine ara verildiği belirtildi. 
     Yıllık 6 milyar 200 milyon kilovat saat elektrik üretimi kapasitesine sahip Keban Barajı'nın, yılın ilk 8 ayında, 4 milyar 133 milyon kilovat saat elektrik üretmesinin hedeflendiğini kaydeden yetkililer, barajda, 5 milyar 200 milyon kilovat saat elektrik üretiminin gerçekleştiğini, geçen yılın aynı döneminde ise 4 milyar 30 milyon kilovat saat üretim yapıldığını söylediler. 
     Yetkililer, Karakaya ve Atatürk Barajlarında üretilen enerji miktarı hakkında da şu bilgileri verdiler 
     ''7 milyar 500 milyon kilovat saat elektrik enerjisi üretim kapasitesine sahip Karakaya Barajı'nın, bu yılın ilk 8 ayında 5 milyar kilovat saat enerji üretmesi planlanırken, 6 milyar 100 milyon kilovat saat enerji üretimi sağlandı. Geçen yılın aynı döneminde ise bu rakam 4 milyar 100 milyon kilovat saat olarak gerçekleşmişti. 
     10 milyar 800 milyon kilovat saat üretim kapasitesine sahip Atatürk Barajı'nın, bu yılın ilk 8 ayında hedeflediği üretim miktarı 7 milyar 200 milyon kilovat saat iken, bu rakam 6 milyar 350 milyon kilovat saat olarak gerçekleşti. Ancak, geçen yılın aynı döneminde, 4 milyar 500 milyon kilovat saat enerji üretilmişti.'' 
     Yetkililer, GAP Bölgesi'nde bulunan 3 barajın geçen yıl 12 milyar 630 milyon kilovat saat enerji ürettiğini hatırlatarak, bu barajlarda üretilen enerjinin, geçen yılın ilk 8 ayına göre yüzde 32 oranında artış gösterdiğini bildirdiler. 
     
     BARAJLARIN SU SEVİYELERİ 
     Yetkililerin, Keban, Karakaya ve Atatürk Baraj göllerinin doluluk oranı hakkında verdikleri bilgilere göre, baraj göllerinde mevsim normallerinin üzerinde su bulunuyor. 
     yetkililer, maksimum 845 koduna sahip Keban Barajı'nda, kodun 840.01 seviyesinde bulunduğunu bildirdiler. Şu anda 690.20 koduna sahip Karakaya Baraj Gölü'nün maksimum su kodunun 692 olduğunu ifade eden yetkililer, maksimum 542 koda sahip Atatürk Baraj Gölü'nde ise kodun 6.02 seviyesinde bulunduğunu belirttiler. 
     
</TEXT>
</DOC>
