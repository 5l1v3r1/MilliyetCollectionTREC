<DOC>
<DOCNO> 269090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/dunya/dun02.html </URL>
<DATE> 2004/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta yine bir Türk şoför kaçırıldı 
</HEADLINE>
<TEXT>



Irak'ta "İslami Direniş Hareketi- El Numan Tugayları" adlı bir grup, bir Türk kamyon şoförünü kaçırdı. Merkezi Dubai'de bulunan El Arabiye televizyon kanalının bir kısmını yayınladığı video kasette, ismi açıklanmayan Türk şoför, örgütün isminin yazılı olduğu bir bayrağın önünde otururken görüldü. Örgüt, Türk şoförü, işverenleri ile bağlı bulunduğu Kuveytli şirketin Irak'tan çekilmemesi halinde 48 saat içerisinde öldürme tehdidinde bulundu. Videoda bildiri okuyan bir militan, "Bu 2 şirketin koalisyon güçlerine destek sağlamayı bırakmasını istiyoruz. İşgal güçleriyle işbirliği yapan tüm Türk şirketlerini, Irak'tan acilen çıkmaları konusunda uyarıyoruz. Aksi halde, 2 gün içinde şoförün başı kesilecek" dedi. 


</TEXT>
</DOC>
