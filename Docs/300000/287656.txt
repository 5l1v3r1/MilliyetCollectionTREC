<DOC>
<DOCNO> 287656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/yazar/dundar.html </URL>
<DATE> 2004/11/10/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Söz 'kız tarafında' 
</HEADLINE>
<TEXT>

Atatürk'ün fırtınalı evliliği konusunda hep "erkek tarafı"nın tanıkları konuştu. Latife Hanım ise hep sustu. Artık konuşma sırası "kız tarafı"na geliyor. Latife Hanım'ın gizli arşivi açılıyor 

Atatürk'ün fırtınalı evliliği üzerine çok konuşuldu, çok yazıldı. 
Dönemin tanıkları, anılarını yazdılar. Tarihçiler, duyduklarını yazdılar. 
2.5 yıllık o evlilik, tiyatro oyunlarına, filmlere, belgesellere konu oldu. Ancak - arasında benim bir belgeselimin de bulunduğu - bu eserlerin hemen hepsinin ortak bir noktası vardı 
Evlilikte "erkek tarafı"nı yansıtıyorlardı. 
Latife Hanım'ın adını taşıyan eserlerde bile bu eğilim açıkça hissediliyordu. Atatürk'ün yakın çevresi onu "hırslı, hırçın, kıskanç bir kadın" olarak tanımlıyordu. Atatürk gibi bir kaplana gem vurmaya kalkmış, onu yakın çevresinden koparmış, herkesin içinde "Kemal çok içtin, yeter" diye azarlamış ve sonunda bir gün "Boş ol" lafıyla babasının evine bırakılmıştı. Salih Bozok'tan, Ali Çavuş'a, Hasan Rıza Soyak'tan, Hüsrev Gerede'ye kadar herkes benzer bir gelin profili sunuyordu. 
Ama "gelin" hep susmuştu. 

Toprağa sırlarıyla gitti 
Herkes, onun hakkında konuşurken, o derin bir sessizliğe gömülmüştü. Oysa tüm iddialara verecek bir cevabı vardı 
Atatürk'ü yakın çevresinden koparmak istemesine de... 
Sofradan kaldırmaya yeltenmesine de... 
Fikriye meselesine de... 
Kıskandıysa, kızdıysa, kırıldıysa, ve "son kavga"da "Bana bunu da mı yapacaktın " diye bağırdıysa sebebi vardı. Ama Atatürk gibi o da bu konuda hiç, ama hiç konuşmadı. Gazeteciler kılıktan kılığa girip evine sızdılar, aracılar koyup anılarına servet biçtiler, bir röportaj için kapısına yatak serdiler, ikna edemediler. "Gelin" -"damat"la anlaştıkları gibi- sırlarıyla gitti toprağa... Ondan sonra ailesi devraldı sırlarını... Ona yaraşır bir özenle sakladılar. 
Zamanla kitaplar, hatıralar çeşitlendi ama "kız tarafı" Gelin'in suskunluğuna hürmeten yine tüm iddialara göğüs gerdi konuşmama kararından taviz vermedi. 

Sır perdesi aralanıyor Bugün söylentilerin, tanıklıkların dışında bu ilişkiden kalan - şarkıdaki gibi - "birkaç mektup, birkaç resim"den ibaret... 
Ya diğer belgeler Atatürk'ün Latife Hanım'a yazdığı mektuplar .. Not aldığı defterler .. Onlar gün ışığına çıkmayı beklediler. 
Latife Hanım, 12 Temmuz 1975'te cilt kanserinden vefat etti. 1976 yılının aralık ayında kamu görevlileri huzurunda odasına girildi. Bulunanlardan bir kısmı Türk Tarih Kurumu'na verildi. Devletin elindeki belgelere 1980'de 25 yıl gizlilik damgası vuruldu. İşte o damganın hükmü, 2 ay sonra doluyor. 2005'te Latife Hanım'ın gizli arşivi kamuya açılacak ve kimi sırlarıyla birlikte Atatürk'ün kendisine yazdığı çok özel boşanma mektubu da açıklanacak. Büyük olasılıkla "kız tarafı" da gelinin hiç görmediğimiz fotoğraflarını, aile belgelerini bir kitapta toplayacak. 80 yıl bir sır perdesi ardında gizlenen bu tarihi ilişki, kısmen de olsa aydınlanacak. 

Aşkı bir ömür boyu sürdü Latife Hanım'ın yeğeni Dilek Bebe, halasının daha Atatürk'ü tanımadan önce göğsünde onun resmini taşıdığını, hayat boyu süren aşkını anlattı 

Latife Hanım'ın erkek kardeşi Ömer Uşşaki'nin torunu Dilek Bebe, "Yüzyılın Aşkları" belgeselinde, ailenin yıllardır suskunlukla karşıladığı kimi soruları yanıtladı 

Latife Hanım'ı nasıl tanımlarsınız 
Çok disiplinli bir şekilde yetiştirilmiş, son derece zeki, kültürlü, çok okuyan, çok yazan bir insandı. Fransızca, Almanca, İngilizce, Rumca ve İtalyanca bilirdi. Fransızca konuştuğu zaman Fransız sanırdınız. Daha sonra yaşlandığı zaman da Rusça öğrendi. Biraz da Arapça anlardı. Eski Türkçe de yazıyordu tabii... Felsefeye çok meraklıydı. İnsanlık tarihini iyi bilirdi. Fransız İhtilali'yle özellikle ilgiliydi. Ayrıca Türk edebiyatına çok meraklıydı. Amcası Halit Ziya Uşaklıgil yetiştirmişti kendisini... Harikulade güzel yazar ve çok güzel konuşurdu. 

Atatürk'le tanışmadan önce de şık mı 
Daha Paris'teyken göğsünde resmini taşıyormuş. Düşünebiliyor musunuz, 22 yaşında bir genç kız platonik bir aşkla bir adamı seviyor, bir gün karşısında görüyor, gördüğünde göğsündeki madalyayı gösteriyor. Aynı evde yaşamaya başlıyorlar. Deli gibi şık olmuş tabii... Hayat boyu sürecek bir aşk... 

Tablodaki zarif evlenme teklifi Latife Hanım'ın ailesi Ata'yla yakınlaşmasını nasıl karşıladı 
Halam evlenmeye karar verdiği zaman dedem Muammer Bey karşı çıkmış evlenmesine... 'Mustafa Kemal Paşa çok büyük bir kumandan olabilir, ama iyi bir koca olamaz. Rica ediyorum evlenme. Mutlu olamazsın' demiş. Ama halam 'Onu çok seviyorum' diye dinlememiş. 

Dedeniz niye itiraz etmiş olabilir 
Aralarında 20 yaş fark var. 22 yaşında bir kızla 42 yaşında bir adamın evliliğinde anlayış nereye kadar gider ki Biri hayata yeni başlıyor, öbürü yarısını geçmiş. Üstelik hayatının çoğu orduda geçmiş, ev hayatı olmamış, hep ölüm, savaş görmüş bir insan. Tamamen farklı yetiştirilmişler... Muammer Bey, bunları düşünmüş olmalı. 

Zübeyde Hanım'ın da bu evliliğe karşı çıktığı söylenir. 
Kendinizi onun yerine koyun Oğlu büyük bir zafer kazanmış. Memleketteki hiçbir kızı oğlunuza layık görmezsiniz. Halamın açık fikirliliğini, Batı'ya dönüklüğünü gördükten sonra çekinmiş, 'Oğlum bu kızı nasıl idare eder ' diye düşünmüş olabilir. 

Evlilik teklifi nasıl olmuş 
Bir gün İzmir'deki köşkteyken Paşa halama, "Latifeciğim bugün odamı siz toplayabilir misiniz " diyor. Halam, Paşa'nın yatak odasına giriyor. Bir bakıyor her şey yerli yerinde. "Acaba niye gönderdi beni buraya " diye düşünüyor. Yatağın üstünde bir yağlıboya tablo görüyor. Unutulmuş sanıp duvara yerine asıyor. Paşa akşam yemeğinde, "Lütfen odaya gidip, o duvara astığınız resmi geri getirin" diyor. Getirince de tablonun arkasını çevirmesini istiyor. Halam bir bakıyor ki tablonun arkasında, çok zarif bir şekilde kendisine evlenme teklif ediliyor. 

"Yüzyılın Aşkları" bu gece 21.05'te CNN Türk'te 


YARIN 
NEDEN AYRILDILAR 



</TEXT>
</DOC>
