<DOC>
<DOCNO> 282774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sontur07.html </URL>
<DATE> 2004/10/23/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
'Yatağıma giren eniştemdi' 
</HEADLINE>
<TEXT>

     Kadir Sinan ONAY DHA 

Dünyaya getirdiği bebeğinin babasının kardeşi olduğunu iddia eden 18 yaşındaki S.A., dünkü duruşmada ifade değiştirip gerçek suçlunun kendisine tecavüz eden eniştesi olduğunu ileri sürdü. Kardeşi tahliye edildi. 
     ARDAHAN’a bağlı Ağzıpek Köyü’nde yaşayan S.A. 28 Eylül’de Askeri Hastane’nin tuvaletinde bir erkek çocuk dünyaya getirdi. Bunun üzerine soruşturma başlatıldı. S.A. ilk ifadesinde öz kardeşi G.A.’nın tecavüzüne uğradığını ve çocuğun ona ait olduğunu ileri sürdü. Bunun üzerine G.A. çıkarıldığı mahkemede tutuklanarak cezaevine gönderildi. 
     2 yıldan 7 yıla kadar hapis istemiyle yargılanan G.A. dün ilk kez hakim karşısına çıktı. S.A., kardeşine iftira attığı için çok pişman olduğunu belirterek şunları söyledi 
     
     Zorla tecavüz etti’ 

     Yılbaşından önce bir düğün için İstanbul’dan gelen eniştem, bizde kalıyordu. Bir gece yatağıma girdi. Eliyle ağzımı kapattı ve zorla tecavüz etti. Çok korktuğum için kimseye anlatamadım. 4 ay sonra karın ağrıları başlayınca Ardahan’da doktora gittim. Doktor, karnımda ur olabileceğini söyledi ama gün geçtikçe karnım büyüdü. Yaşadıklarımı anneme anlattım. Annem ise, bu olayı saklamamız gerektiğini, yoksa ablamın yuvasının bozulacağını anlattı. Annem, Eğer soran olursa kardeşin G.A.’nın üstüne at. Nasıl olsa onun yaşı küçük, bir şey olmaz’ dedi. Doğum sonrası ben de ilk ifademde, kardeşimin adını verdim. Boş yere onun hapis yatmasına sebeb oldum. Onun hiçbir günahı yok. Bebeğin babası Adem eniştemdir.’ 
     
     DNA testi yapılacak 

     Mahkeme heyeti, S.A.’nın ifadesi üzerine kardeşi G.A.’nın tutuksuz yargılanmak üzere serbest bırakılmasına, enişte Adem Kardeş’in kimlik ve adresinin tesbit edilerek ifadesinin alınmasına karar verdi. Duruşma ertelenirken, S.A.’nın avukatı Osman Nuri Yıldız, bebeğin babasının kim olduğunu belirlemek için DNA testi isteyeceklerini bildirdi. 
     
</TEXT>
</DOC>
