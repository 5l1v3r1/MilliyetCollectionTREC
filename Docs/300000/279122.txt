<DOC>
<DOCNO> 279122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/soneko40.html </URL>
<DATE> 2004/10/11/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Borsa günü Çukurova beklentisiyle hareketli geçirdi... 
</HEADLINE>
<TEXT>

     İMKB Bileşik Endeksi 2. seansı, 267.60 puan azalarak 22,787.34 puandan tamamladı. 
     Hisse senetleri 2. seansta, ortalama yüzde 1.16 oranında değer kaybetti. 
     İlk seanstaki 103.58 puanlık artış dikkate alındığında, Borsa endeksi günün tamamında 164.02 puan geriledi. Hisse senetlerinin günlük ortalama değer kaybı yüzde 0.71 oldu. 
     Endeks 2. seansa, 19.09 puan azalarak 23,035.85 puan seviyesinde başladı. Seansın ilk yarısını 22,896.00 puandan geçen endeks, seans içinde en düşük 22,672.57 puanı, en yüksek 23,104.28 puanı gördü. 
     2. seans kapanışında, mali endeks 424,63 puan azalarak 30,962.96 puana, sanayi endeksi 220.20 puan azalarak 20,626.54 puana ve hizmetler endeksi 49.73 puan azalarak 12,418.06 puana indi. 
     Böylece ilk seansa göre mali grup hisseler ortalama yüzde 1.35, sanayi grubu hisseler ortalama yüzde 1.06 ve hizmet grubu hisseler ortalama yüzde 0.40 değer kaybetti. 
     2. seansta işlem gören toplam 301 hisse senedinden 202'si değer kaybetti, 43'ü değer kazandı, 56 hisse senedinin fiyatında değişiklik olmadı. 
     Seansta, 642 trilyon 181 milyar 592 milyon liralık işlem hacmi kaydedildi. Günlük işlem hacmi 1 katrilyon 351 trilyon 697 milyar 193 milyon lira olarak hesaplandı. 
     2. seansta Yapı Kredi Bankası, İş Bankası C , Doğan Holding, Bosch Fren ve Sabancı Holding en çok işlem gören hisse senetleri oldular. 
     
     ÇUKUROVA BEKLENTİSİ 

     Borsada gözler Çukurova grubunun bugün Tasarruf Mevduatı Sigorta Fonu'na yapması gereken 15 milyon dolar ana para ve 55 bin dolar civarında faiz ödemesi ile asıl büyük ödeme olan 115 milyon dolarlık YKB'ye yapılacak olan ödemelerdeydi. 
     Piyasada bu ödemelerin bugün yapılıp yapılmayacağıyla ilgili türlü söylentiler dolaştı. Endeks 23 bin 200 puan seviyelerine kadar yükselse de buradan gelen kar satışları ve Çukurova'nın ödemesiyle ilgili söylentiler satış baskısını artırdı. 
     Konuyla ilgili son gelişme ise Grubun uluslararası kreditörlerden sağladığı kredinin ABD'deki hesaplara geçtiği ancak bu ülkede pazartesi günü tatil olduğu için paranın Türkiye'ye aktarılamadığı yönünde. Bu durumda Çukurova Grubu'nun TMSF'den ek süre talep etmesi bekleniyor. 
     
     ÖDEMELER 4 KEZ GECİKTİRİLEBİLİR 

     Songül HATISARU Milliyet 
TMSF ile yapılan yeni anlaşma çerçevesinde grubun ödemelerini 4 kez geciktirme hakkı bulunuyor. Eğer grup bugün toplam 130 milyon dolar tutarındaki ilk taksidini ödeyemezse, bundan sonraki her taksitte piyasada artık 'Bu ayki ödeme yapılabilecek mi ' stresinin yaşanacağı açık. YKB'nin tahtasında cuma günü yaşanan fiyat hareketliliğine bakıldığında piyasanın ödemenin yapılacağına kesin gözüyle baktığı söylenebilir. Bu nedenle ödemenin yapılamaması durumunda piyasaya satış geleceğini söyleyebiliriz. 
     Çukurova konusu dışarıda bırakıldığındaysa, piyasa dinamikleri borsada yükseliş yönündeki eğilimini koruyor. Çukurova grubu yükümlülüklerini yerine getirebilirse borsaya para girişinin devam etmesi durumunda yükselişin devamı beklenebilir. Geçen hafta itibariyle bono tarafındaki seyir de borsada yükselişi destekledi. Gösterge faiz yüzde 23.25 seviyesine gerilerken h l yüzde 22.13 seviyesinde olan fonlama maliyetine göre yukarıda bulunuyor. Bu da faizin henüz aşağıda gidecek yeri olduğunu gösteriyor. Ancak faizleri hızlı bir şekilde aşağı düşürecek tek etkinin Merkez Bankası'nın enflasyon görünümü raporunda çizdiği pembe tabloyu destekleyecek bir kotasyon indirimi olduğunu düşünüyoruz. Her ne kadar bankanın bu iyimser raporu yeni bir faiz indirimi beklentilerini kuvvetlendirse de IMF ile anlaşma netleşmeden ve ekonomik aktivitenin yavaşladığına dair gelen sinyaller artmadan Merkez'in yeni bir faiz indirimine gitmesini beklemiyoruz. 
     
</TEXT>
</DOC>
