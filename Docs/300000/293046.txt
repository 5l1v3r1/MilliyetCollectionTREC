<DOC>
<DOCNO> 293046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/soneko07.html </URL>
<DATE> 2004/11/29/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Fatura vermeyene 118 YTL para cezası 
</HEADLINE>
<TEXT>

     Vergi Usul Kanunu’nda yer alan çeşitli maktu hadler ile vergi cezalarında 2005 yılında uygulanacak tutarlar, yüzde 11.2 olan 2004 yılı yeniden değerleme oranı kadar artırılarak yeniden belirlendi. 2005’te fiş, fatura vermeyen ve almayanlara 118 YTL 118 milyon lira para cezası verilecek. 
     Maliye Bakanlığı’nın Vergi Usul Kanunu’nda yer alan maktu hadler ve vergi cezalarına ilişkin tebliği Resmi Gazete’de yayımlandı. Buna göre, söz konusu had ve cezaların yüzde 11.2’lik yeniden değerleme oranı kadar artırılmasıyla bulunan tutarlar, 2005’te yeni para birimine geçilecek olması nedeniyle 6 sıfır atılarak YTL cinsinden ilan edildi. 
     Tebliğ uyarınca, fatura, gider pusulası, müstahsil makbuzu, serbest meslek makbuzu verilmemesi ve alınmaması durumunda verilecek ceza, 2005 yılında 118 YTL olarak uygulanacak. Ancak bir takvim yılı içinde her bir belge türüne ilişkin olarak kesilecek cezanın toplamı 55 bin YTL’yi geçmeyecek. 
     Perakende satış fişi, yazar kasa fişi, giriş ve yolcu taşıma bileti, sevk irsaliyesi, taşıma irsaliyesi, yolcu listesi, günlük müşteri listesi ile Bakanlıkça düzenleme zorunluluğu getirilen belgelerin düzenlenmemesi, kullanılmaması veya bulundurulmaması durumanda verilecek ceza da 118 YTL olarak belirlendi. 
     Her bir belge türüne ilişkin olarak her bir tespit için toplam ceza üst sınırı 5 bin 500 YTL, her bir belge türüne ilişkin bir takvim yılı içinde kesilecek toplam ceza da 55 bin YTL olarak duyuruldu. 
     Maliye Bakanlığı’nca tutulma ve günü gününe kayıt edilme zorunluluğu getirilen defterlerin, bulundurulmaması, günü gününe kayıt yapılmaması, yetkililerine ibraz edilmemesi ile levha bulundurma ve asma zorunluluğuna uymayanlara da 118 YTL ceza verilecek. 
     Belirlenen muhasebe standartlarına, tek düzen hesap planına ve mali tablolara ilişkin usul ve esaslarla muhasebeye yönelik bilgisayar programlarının üretilmesine ilişkin kural ve standartlara uymayanlara verielcek ceza 2 bin 700 YTL’ye çıkarıldı. 
     Belge basımıyla ilgili bildirim görevini tamamen veya kısmen yerine getirmeyen matbaa işletmecilerine 420 YTL ceza uygulanacak. 
     
     KİMLİK NUMARASI ZORUNLULUĞU 
     Kimlik numarası kullanma zorunluluğu getirilen kuruluşlardan yaptıkları işlemlere ilişkin bildirimleri, belirlenen standartlarda ve zamanda yerine getirmeyenlere 550 YTL ceza verilecek. 
     Birinci derece usulsüzlük cezaları mükellef türüne göre 2,7 YTL ile 66 YTL ikinci derece usulsüzlük cezacezası tutarları da 1,5 YTL ile 38 YTL arasında yeniden belirlendi. 
     
     DEFTER TUTMA HADLERİ 
     Tebliğle, bilanço esasına göre defter tutma hadleri de yeniden değerleme oranı kadar artırılarak yeniden belirlendi. Buna göre satın aldıkları malları olduğu gibi ya da işledikten sonra satan ve yıllık alımlarının tutarı 88 bin YTL veya satışlarının tutarı 120 bin YTL’yi aşan tacirler ile diğer işlerle uğraşıp da bir yıl içinde elde ettikleri gayri safi iş hasılatı 48 bin YTL’yi geçenler 1’inci sınıfa dahil olacak. Her iki kategorideki işlerin birlikte yapılması durumunda 48 bin YTL’nin beş katı ile yıllık satış tutarı ve yıllık satış tutarının toplamı 88 bin YTL’yi geçenler de bu kapsamda değerlendirilecek. 
     
     İLANLAR 
     Vergi cezalarına ilişkin 1100 YTL’ye kadar olan ilanlar vergi dairesinde, 1100-110 bin YTL arasındakiler vergi dairesinin bulunduğu yerde yayımlanan bir veya daha fazla gazetede yayımlanacak. 110 bin YTL’yi aşan ilanlar ise Türkiye genelinde yapımlanan gazetelerden birinde ayrıca yapılacak. 
     1 ve 2’nci sınıf tüccar ile kazancı basit usulde tespit edilenlerden ve defter tutmak zorunda olan çiftçilerden satın alınan emtia veya bunlara yapılan iş bedelinin 480 YTL’yi geçmesi durumunda, emtiayı satan veya işi yapanın fatura vermesi zorunlu olacak. Söz konusu emtia ya da işin tutarı bunun altında olsa bile karşı tarafın istemesi durumunda da fatura düzenlenmesi gerekecek. 
     Muhtarların karne tasdikinde aldığı harç 1,4 YTL olarak belirlendi. 
     Amortisman uygulaması kapsamında, doğrudan gider yazılacak demirbaş ve peştemallıklara ilişkin had de 480 YTL’ye çıkarıldı. 

ANKA 
     
</TEXT>
</DOC>
