<DOC>
<DOCNO> 291668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/yazar/uras.html </URL>
<DATE> 2004/11/24/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Pirelli'de Eczacıbaşı gidiyor Bayazıt geliyor 
</HEADLINE>
<TEXT>


Türk Pirelli'de bir yönetim değişikliği oluyor. Pirelli firması bizim ülkemize yabancı sermaye yatırımı yapmak için geldiğinde yönetim kurulu başkanlığına rahmetli Nejat Eczacıbaşı atanmıştı. Ölünce, oğlu Bülent Eczacıbaşı babasının görev ve sorumluluğunu üstlendi. Bülent Eczacıbaşı kendi grubunun işlerine daha fazla vakit vermek için ayrılmak isteyince Selahattin Bayazıt yönetim kurulunun başına geçti. 
Pirelli 132 yıllık geçmişi olan bir İtalyan sanayi grubu. Şimdilerde 1 Lastik, 2 Sanayi kabloları, 3 Haberleşme kabloları, 4 Gayrimenkul konularında faaliyet gösteriyor. 
Dünyada lastik üretiminde 5'inci, enerji kablolarında 1'inci, haberleşme kablolarında 4'üncü sırada. Dünyanın değişik ülkelerinde 21 lastik, 50 enerji kablosu ve haberleşme kablosu tesisleri var. 
Geçen yıl 6.7 milyar dolar işletme gelirinden 268 milyon euro işletme karı elde etti. 
Pirelli'nin Türkiye'deki ilk yatırımı 1960 yılında temeli atılan lastik fabrikasıdır. 500 büyük sanayi kuruluşu arasında 42'nci sırada yer bulan bu fabrika, 2003 yılında 245 milyon euro ciro gerçekleştirdi, 139 milyon euro değerinde ihracat yaptı. 
Pirelli'nin Türkiye'deki ikinci fabrikası. Enerji kabloları, bakır kablolar ve fiberoptik kablolar üretiyor. 1964 yılında Mudanya'da kurulan Türk Siemens Kablo Fabrikası 1998 yılında Pirelli'ye geçti. Türk Pirelli Kablo ve Sistemleri adını taşıyan ve 500 büyük sanayi tesisi arasında 171'inci sırada yer alan bu fabrikanın 2003 yılı cirosu 154 trilyon lira. Bu fabrika ürettiği malın yüzde 40'ını ihraç ediyor. 
Pirelli'nin bu iki fabrikası, Türkiye'de tek bir şemsiye altında faaliyet gösteriyor. İki fabrikayı da yabancı sermaye temsilcisi olarak Carlo Costa yönetiyor. Türk Pirelli'nin önemi, bir yabancı sermaye grubu olarak yatırımları, üretimi, ihracatı ve istihdamının ötesinde, İtalyan ekonomisiyle Türk ekonomisi arasında köprü görevi görmesi. Fiat grubu ve Pirelli grubu İtalyan iş çevrelerinin ve sermayesinin Türkiye'ye ilgi duymasına ve gelmesine yol açtı. Yabancı Sermaye Derneği'nden aldığım bilgilere göre, Türkiye'de yabancı sermaye yatırımı yapmasına izin verilen firmalar arasında İtalyan firmaları 1.8 milyar dolarlık yatırım niyetiyle 7'nci sırada yer alıyor. 
Dünyanın değişik köşelerinde iş yapan büyük firmaların sadece mal satmak için değil, üretim yapmak için Türkiye'ye gelmeleri, Türkiye'de üretip Türkiye dışındaki pazarlara mal satmaları bizim için çok önemli. 
Şimdilerde Pirelli'nin sahip olduğu Mudanya'da sanayi kabloları üreten fabrika Siemens firması tarafından kurulurken, "üretiminin yüzde 3'ünün ihracatının istenmesine büyük tepki gösterilmiş, bu yüzden yatırımdan vazgeçme tehlikesi ortaya çıkmıştı". Zamanla şartlar hem yatırımcılar lehine hem Türkiye lehine değişti. Bugün 79 bin metrekare kapalı alanda üretim yapan Türk Pirelli Kablo Sistemleri, Pirelli grubunun bir ihracat merkezi olarak üretiminin yüzde 40'ını ihraç ediyor. 



</TEXT>
</DOC>
