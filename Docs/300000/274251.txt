<DOC>
<DOCNO> 274251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/soneko08.html </URL>
<DATE> 2004/09/23/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Çekirdek enflasyon beklentisi yüzde 0.6 
</HEADLINE>
<TEXT>

     zel sektör imalat sanayiinin ağustosta yüzde 0.5 olan çekirdek enflasyon beklentisi eylülde yüzde 0.6'ya yükseldi. Kamu sektöründe ise fiyatların yüzde 0.7 oranında artacağı tahmin ediliyor. Devlet İstatistik Enstitüsü'nün DİE imalat sanayii işyerlerinde yaptığı aylık eğilim anketinin sonuçlarına göre, özel sektör imalat sanayiinde üretimin yüzde 18.4'ünü yapan işyerleri eylül ayında satış fiyatlarını artıracağını bildirdi. İşyerlerinin yüzde 80.1'i fiyatlarını değiştirmeyeceğini, yüzde 1.5'i ise indirime gideceğini belirtti. İşyerlerinin öngördükleri zam ve indirim oranlarının üretimdeki paylarıyla ağırlıklandırılması sonucunda, özel sektörde bu aya ilişkin fiyat artış beklentisi yüzde 0.6 olarak hesaplandı. 
     
     KAMUDA FİYAT ARTIŞ BEKLENTİSİ YÜZDE 0.7 
     Kamu sektöründe üretimin yüzde 14.5'ini gerçekleştiren kesim bu ay fiyatlarını artıracağını, yüzde 68.8'i herhangi bir değişikliğe gitmeyeceğini, yüzde 16.7'si ise indirim planladığını bildirdi. Buna göre, kamuda ortalama fiyat artış beklentisi yüzde 0.7 olarak gerçekleşti. 
     İmalat sanayii genelinde eylül ayına ilişkin fiyat artış beklentisi ise yüzde 0.6 oldu. 
     
     ÜRETİM VE SATIŞLAR 
     Üretim ve yurt içi satışlara ilişkin beklentiler ise özel sektörün iyimser beklentileriyle olumlu bir tablo çiziyor. İmalat sanayiinde bu ay üretimin yüzde 5 düzeyinde artması bekleniyor. Kamu sektörü üretimde yüzde 14.4'lük düşüş öngörürken, özel sektör üretiminin yüzde 17.7 artacağını tahmin ediyor. 
     Kamu sektöründe eylül ayında yurtiçi satışların yüzde 8.9 azalacağı, özel sektörde ise yüzde 10.5 artacağı tahmin 
     ediliyor. Buna göre, sektör genelinde yurtiçi satışlara ilişkin ortalama fiyat beklentisi yüzde 3 düzeyinde gerçekleşti. Hammadde fiyatlarının ise sektör genelinde bu ay yüzde 0.9 artacağı öngörülüyor. Kamuda hammadde fiyatlarındaki artış beklentisi yüzde 0.4, özel sektörde ise yüzde 1.1 oldu. 
     
</TEXT>
</DOC>
