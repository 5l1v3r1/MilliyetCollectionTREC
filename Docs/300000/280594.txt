<DOC>
<DOCNO> 280594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun05.html </URL>
<DATE> 2005/03/15/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Filipinler'de cezaevinde isyan 20 ölü 
</HEADLINE>
<TEXT>

     Filipinler'in başkenti Manila'da radikal İslamcı militanların tutulduğu bir cezaevinde isyan çıktı. İsyan sırasında en az üç gardiyan ve 17 tutuklu öldü. Güvenlik güçleri başlatılan operasyonun ardından cezaevinde kontrolü yeniden ele geçirdi. 
     Manila polisinden yapılan açıklamada isyanın, duruşmaya götürülmek üzere hücresinden çıkarılan El Kaide bağlantılı Ebu Sayyaf örgütü üyesi bir tutuklunun ele geçirdiği tüfekle gardiyanları öldürmesinin ardından başladığı belirtildi. 
     Filipinler İçişleri Bakanlığı ise eylemcilerle uzun süren pazarlıkların sonuçsuz kalmasının ardından operasyon başlatıldığını açıkladı. 
     Eylemcilerin sözcüsü bir radyo istasyonuna 100'e yakın kişiyi rehin tuttuklarını açıkladı ancak bu bilgi polis tarafından henüz doğrulanmadı. 
     
     Cezaevinde kontrol sağlandı 
     Şiddetli patlama ve silah sesleri duyulan operasyonun ardından binanın kontrolünün sağlandığı ve beş gardiyanın yaralandığı, dördü Ebu Sayyaf lideri olmak üzere en az 17 tutuklunun öldürüldüğü açıklandı. 
     Cezaevinde 129'u Ebu Sayyaf üyesi olmak üzere 425 tutuklu bulunuyor. 
     
</TEXT>
</DOC>
