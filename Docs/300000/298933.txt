<DOC>
<DOCNO> 298933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sonspo22.html </URL>
<DATE> 2004/12/19/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Özdemir Daum istiyorsa, Fenerbahçe gerekli transferleri yapar 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, ligde ikinci devrenin ve mücadele edecekleri diğer kulvarlardaki maçların daha zorlu geçeceğini belirterek, ''Eğer gerekiyorsa ve teknik direktörümüz Christoph Daum da istiyorsa Fenerbahçe gerekli transferleri yapar'' dedi. 
     Nihat Özdemir, A.A muhabirine yaptığı açıklamada, Christoph Daum'dan gelecek rapor doğrultusunda oturup konuşacaklarını ve transfer politikası belirleyeceklerini kaydederek, gerekli görüldüğü taktirde de transfer yapabileceklerini vurguladı. 
     Birinci Süper Lig'de ve diğer kulvarlarda ikinci yarıdaki maçların daha zorlu geçeceğini anlatan Özdemir, ''Eğer gerekiyorsa ve Daum da istiyorsa Fenerbaçe gerekli transferleri yapar. Daum ister ve biz de yerinde görürsek transferi gerçekleştiririz. Önümüzde ikinci devrede zor bir süreç var. Ligdeki puan farkları 3 puanlık sistemde çok fazla önemli değil. Ayrıca Türkiye Kupası ve UEFA Kupası'nda yapacağımız maçlar da transfer politikamızın önemli unsurları olacak. Butün bunların hepsini değerlendirerek transfer politikamızı belirleyeceğiz'' diye konuştu. 
     
     ''TRİBÜNLERİMİZDEKİ DİSİPLİN ÖRNEK OLMALI'' 
     Özdemir, dün Konyaspor ile yaptıkları maçta şiddet ve düzensizliğin önlenmesi için uygulanan önlemler konusunda ortaya koydukları duyarlılıktan ötürü taraftarlarına teşekkür etti. 
     Fenerbahçe seyircisinin maçta çok güzel örnekler verdiğini belirten Özdemir, ''25 bine yakın seyircimiz büyük bir disiplin içinde güzel örnekler verdi. Maçta hiç küfür olmadan, merdivenler boş bırakılarak büyük bir disiplin içinde oturularak güzel bir örnek verildi. Bu durum, tüm takımlara örnek olmalı'' dedi. 
     
     ''İKİNCİ YARIDA DAHA İYİ OLACAĞIZ'' 
     Fenerbahçe'nin, ligin ilk yarısını istediği yerde lider olarak bitirdiğini kaydeden Özdemir, ''İkinci yarıda daha iyi olacağız'' dedi. 
     Sarı-lacivertlilerin şampiyonluk mücadelesindeki rakiplerini belirli puan farklarıyla geride bırakarak ilk yarıyı zirvede tamamlamasını başarı olarak gördüğünü anlatan Özdemir, şöyle devam etti 
     ''9 deplasman maçı yaptık. Sahamızda yaptığımız 8 maçtan da galibiyetle ayrıldık. Deplasmandaki maçlarda şampiyonluğu kovalayan ekiplere karşı 2 maç yitirdik. Bu zorlu maçlarımızı da kazanmak isterdik ancak yalnızca Trabzonspor'a karşı kazandık. Bir de beraberliğimiz var. Bu kayıplarımızı diğer maçlarda kazandıklarımız puanlarla telafi ederek, ilk devreyi lider olarak tamamladık. 
     İkinci yarıda 8 deplasman maçımız var. Şampiyonluğu kovalayan Galatasaray, Trabzonspor ve Beşiktaş ile kendi sahamızda karşılaşacak olmamız bizim için avantaj olacak. Genç bir ekibiz ve bunların yanında tecrübeli isimlerimiz var. Her geçen hafta daha iyi oynuyoruz. İkinci yarıda daha iyi olacağımıza inanıyorum.'' 
     
     ''HEDEF ŞAMPİYONLUK İPİNİ GÖĞÜSLEMEK'' 
     Ligde ikinci yarının çok daha zorlu geçeceğinin altını çizen Özdemir, geçen yılın ardından yeniden şampiyonluk ipini yeniden göğüslemek istediklerini kaydetti. 
     Devre arasında yapılacak transferlerle takımların daha da güçleneceğini anlatan Özdemir, ''Alt sıradaki takımlar ligde kalmak için, ortalardaki takımlar da üst sıralar için daha üstün mücadele verecek. İkinci devre daha zorlu geçecek. Hedefimiz şampiyonluk ipini göğüslemektir. İkinci yarıda daha ilginç bir mücadele olacağına inanıyoruz. Bunun yanında da Türkiye Kupası'nda Uşakspor ile yapacağımız maça da çok ciddi bakıyoruz. Küçük takım ve kolay maç yoktur. Her 90 dakika zorludur. Geçmişteki tecrübelerden dolayı bu maça da çok büyük bir ciddiyetle bakıyoruz. Tur atlamak istiyoruz'' diye konuştu. 
     
</TEXT>
</DOC>
