<DOC>
<DOCNO> 286875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/soneko07.html </URL>
<DATE> 2004/11/07/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Tavuğun kendisi değil, kıyması talep görüyor... 
</HEADLINE>
<TEXT>

     Hormon kullanıldığı yolunda çıkan haberlerin ardından tavuk satışları olumsuz etkilenirken, Ramazan nedeniyle kıyması büyük talep görüyor. 
     AA muhabirinin edindiği bilgiye göre, meyve-sebzelerin ardından tavuklarda hormon kullanıldığı yolunda çıkan haberler ve bu konuda yapılan yorumlar tavukların bütün olarak satışlarını olumsuz etkiledi. 
     Tedirgin olan bazı vatandaşlar daha sağlıklı ve ucuz olması nedeniyle yıllardır tükettiği tavuktan vazgeçerken, bazıları ise Ramazan nedeniyle kıymasını tercih etmeyi sürdürüyor. 
     Konya'da kurulu bir alışveriş merkezinin yetkilisi Yaşar Kozan, Türkiye'de et fiyatının yüksek olması nedeniyle yoksul ailelerin et tüketiminin sınırlı kaldığını belirtti. 
     Bu yüzden, tavuk etinin ön plana çıktığını ve dargelirli ailelerin beyaz ete yöneldiğini dile getiren Kozan, ''Son günlerde ise tavuk yerine kıyması alınıyor. Bu da kırmızı ete oranla çok ucuz olmasından kaynaklanıyor. Tavuk göğsünden hazırlanan kıymaların kilogramını 4 milyon 990 bin liradan satışa sunuluyor'' dedi. 
     Kıymanın Ramazan ayında sarma, dolma ve köftelerde kullanılması nedeniyle fazla tüketildiğini ifade eden Kozan, ''Bu yüzden ucuz olması nedeniyle bu aylarda tavuk kıyması büyük talep görüyor. Diyet yapanlar da tavuk kıyması tercih ediyor'' diye konuştu. 
     
</TEXT>
</DOC>
