<DOC>
<DOCNO> 284523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/ekonomi/eko07.html </URL>
<DATE> 2004/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yastık altında 70 milyar dolarlık altın var' 
</HEADLINE>
<TEXT>


ANKARA ANKA 

Goldaş Kuyumculuk Genel Müdürü Sedat Yalınkaya, halkın elinde 5 bin ton dolayında altın bulunduğunu ve bunun da değerinin 70 milyar dolara yaklaştığını söyledi. 
Son yıllarda tasarımın ön plana çıkmasıyla altının yatırım amacı dışında sadece mücevherat olarak da satın alınmaya başlandığını belirten Yalınkaya, halkın elindeki altınların yarısının ziynet eşyası olduğunu kaydetti. Yalınkaya, Türkiye'de yastık altında 70 milyar dolarlık bir altın bulunduğunu bildirirken, "Bu oldukça ciddi bir rakam" dedi. 

Karagün dostu 
Altının eskiden olduğu gibi kötü günlerde imdada yetişen, güvenilir bir yatırım aracı olma özelliğini de koruduğuna işaret eden Yalınkaya, şunları söyledi "Türk insanı altına yatırım yapma alışkanlığına sahip ve aslında bunun olumsuz bir yanı yok. 2001 krizinden sonra yaşananları hatırlarsak hurda altın rakamında büyük bir artış yaşanmış, insanlar kötü günleri için sakladıkları altınları ile durumlarını idare ettirmişlerdi." 


</TEXT>
</DOC>
