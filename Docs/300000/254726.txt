<DOC>
<DOCNO> 254726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sondun12.html </URL>
<DATE> 2004/07/12/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
ABD'liler Irak'ta adi mahkumlara da işkence yapmış 
</HEADLINE>
<TEXT>

     Amerikan Newsweek dergisi, Amerikan askerlerinin Irak'taki Ebu Garib cezaevinde adi mahkumlara da işkence yaptığını ileri sürdü. 
     Newsweek dergisinin bugün çıkan sayısında, ele geçirilen 26 adi tutuklu dosyasına dayanarak verilen haberde, bu tutukluların Ebu Garib cezaevindeki sorgulamalar sırasında Amerikan askerlerinin kötü muamelesine maruz kaldığı bilgisine ulaşıldığı belirtildi. 
     Haberde, iddianamelere ve sorgu tutanaklarına göre 13 kişinin hırsızlıktan tecavüze çeşitli suçlardan hala cezaevinde bulunduğu, 8 ila 13 kişinin de önce terörist sanılarak cezaevine getirildiği, ancak haklarında suçun sabit görülmemesi üzerine serbest bırakıldıkları kaydedildi. 
     Haberde, kötü muameleden suçlananlardan onbaşı Charles Graner'ın, fuhuş yapmakla suçlanan genç tutukludan gömleğini boynuna kadar sıyırmasını istediği, ayrıca Amerikan askerlerinin hırsızlıkla suçlanan Hüseyin Muhsin Matar'dan masturbasyon yapmasını, daha sonra da çıplak halde hayvan gibi dört ayak üzerinde durdurulan tutuklunun sırtına bir askerin bindiği aktarıldı. 
     Köpekle tehdit edildiğini gösteren fotoğrafı bütün dünya basınında dolaşan ve tek suçu bir Iraklı polise tekme atmak ve bir koalisyon askerine ölüm tehditi savurmak olan Hakkı İsmail Abdül Hamid'in zihinsel geriliğinden dolayı serbest kaldığını hatırlatan Newsweek, haberi ''Ebu Garib'teki işkenceciler sadece iyi vakit geçirmek için sadistçe davranmamış demek zor. Bu iyi vakit için ödenen bedel ise çok ağır. Amerikan işgaline desteğe verilen zarar hesaplanamayacak kadar ağır'' diyerek noktaladı. 
     
</TEXT>
</DOC>
