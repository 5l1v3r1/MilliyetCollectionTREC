<DOC>
<DOCNO> 275710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sontur17.html </URL>
<DATE> 2004/09/28/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Eşini ve baldızını bıçakladı 
</HEADLINE>
<TEXT>

     Teslime TOSUN- Soner KOCAER ANTALYA, DHA 
ANTALYA'da 63 yaşındaki işçi emeklisi Maksut Kara, dün tartıştığı eşi Hadice Kara'yı ve baldızı Hasibe Emildeş'i bıçakla öldürdü. Maksut Kara cinayetten sonra kaçarken, ziyaret için İstanbul'dan gelen Hediye Emildeş, anne ve teyzesinin cesetleri ile karşılaşınca sinir krizi geçirdi. 
     Önceki gece eşi Maksut Kara ile tartışan 63 yaşındaki Hadice Kara, evden ayrılarak geceyi kendisinden 1 yaş küçük kız kardeşi Hasibe Emildeş'in evinde geçirdi. Ertesi sabah sağlık ocağına gitmek için Yenidoğan Mahallesi'ndeki evine gelen Hadice Kara, kapıda kocası Maksut ile yeniden tartışmaya başladı. 
     Tartışmanın büyümesi üzerine içeriden ekmek bıçağını alıp gelen Maksut Kara, eşi ve baldızını defalarca bıçakladı. İki kızkardeş olay yerinde ölürken, kanlı elbiselerini içeride değiştiren Maksut Kara, ayakkabılarını giymeden evden çıktı. Kara, "Çocuklarımı ve torunlarımı da öldürüp intihar edeceğim. Sırada daha 8 kişi var'' diye bağırarak, olay yerinden kaçtı. 
     
     ANNESİNİN CESEDİYLE KARŞILAŞTI 

     Bu sırada İstanbul'dan ziyaret için gelen Hediye Emildeş, annesi Hasibe Emildeş'i evde bulamayınca teyzesinin evine gitti. Evin önündeki kalabalığı görünce telaşlanan 30 yaşındaki Hediye Emildeş, anne ve teyzesinin cesediyle karşılaşınca sinir krizi geçirdi. Mahalle sakinleri tarafından sakinleştirilmeye çalışılan Emildeş, şunları söyledi 
     "Annem Mart ayında Almanya'dan kesin dönüş yapıp çok sevdiği teyzeme yakın olmak için Yenidoğan Mahallesi'nde bir ev aldı. Eniştem Maksut Kara teyzemi sürekli döverdi. Evlendiklerinden beri sürekli kavga ediyorlardı. Eniştem emekli olduktan sonra evden hiç çıkmaz oldu. Olaydan bir gece önce annemi aradım, geleceğimi söyledim. Teyzemin şekeri vardı. Bunun için sağlık ocağına gideceklerdi. Sağlık karnesini almak için eve gelince öldürülmüşler.'' Olayı anlatmakta zorlanan Emildeş, "Ah anneciğim, senin cesedinle mi karşılaşacaktım. Ben İstanbul'dan senin cenazene katılmak için mi geldim Dünyada beni yapayalnız bıraktın'' diye gözyaşı döktü. 
     İki kız kardeşin cesedi otopsi yapılmak üzere Antalya Devlet Hastanesi morguna kaldırılırken, polis katil zanlısı Maksut Kara'yı yakalamak için çalışma başlattı. 
     
</TEXT>
</DOC>
