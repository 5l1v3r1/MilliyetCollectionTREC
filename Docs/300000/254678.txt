<DOC>
<DOCNO> 254678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/guncel/gun02.html </URL>
<DATE> 2004/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Topraktan çıkan barış... 
</HEADLINE>
<TEXT>


Girit'te yapılan kazıda bulunan Minos Uygarlığı'na ait 5 bin yıllık barış şarkısını ilk seslendirenler, Türk soprano Birgün Suariç ve Yunan tenor Zaros Terzakis oldu 

YORGO KIRBAKİ Atina 

Girit Adası'nın Palekastro köyünde yapılan arkeolojik kazılar sırasında 104 yıl önce bulunan ve yaklaşık 5 bin yıl önce Minos uygarlığı döneminde yazılan "Barış Şarkısı", ilk kez bir Türk sanatçısı tarafından Yunanistan'da seslendirildi. 

Kraliçe muamelesi 
Aralarında İstanbul'un da bulunduğu 27 ülkenin 34 şehrindeki turunu tamamlayan Olimpiyat meşalesinin Yunanistan'a dönerek Girit'in Sitia bölgesinden geçmesi nedeniyle düzenlenen törende, İzmir Devlet Opera ve Balesi sopranolarından Birgün Suariç "Barış Şarkısı"nı ilk kez seslendiren sanatçı oldu. Barış Şarkısı'nı besteleyen tenor Zahos Terzakis ile birlikte konser veren Suariç, Sitia meydanında toplanan binlerce kişi tarafından alkışlandı. 35 kişilik koro ve 15 kişilik orkestra eşliğinde şarkıyı seslendiren Suariç, Milliyet'e yaptığı açıklamada "Sitia şehri yöneticileri, Barış Şarkısı'nı ilk kez bir Türk ve Yunan'ın seslendirmesini uygun gördü" dedi. 
Giritlilerin ilgi ve sevgisine hayran kaldığını belirten Suariç, sözlerini şöyle sürdürdü 
"Burada kraliçe muamelesi gördüm. Sitia, aynı Çeşme gibi. Yurtıdışında çok konser verdim, ama ilk defa kendimi evimde gibi hissettim." 


</TEXT>
</DOC>
