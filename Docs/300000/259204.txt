<DOC>
<DOCNO> 259204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/spor/spo04.html </URL>
<DATE> 2004/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk notu kırık 
</HEADLINE>
<TEXT>


Trabzonspor'un Skonto Riga deplasmanında sergilediği performans camianın beğenisini kazanmadı. Bordo - Mavililer'in tek tesellisi 1 - 1'lik beraberlik oldu 


'Avantaj bizde' 
ŞAMPİYONLAR Ligi 2. ön eleme ilk tur maçında deplasmanında Skonto Riga ile kozlarını paylaşan Trabzonspor'da sergilenen futbol kırık not aldı. Başkan Atay Aktuğ, 1 - 1'lik beraberliğin tur için önemli bir avantaj olduğunu dile getirerek, "Kalite olarak Skonto'dan üstünüz. Ancak dikkatli olmamız gerekiyor. Rakibimizi rövanşta yabana atarsak yanarız. Bizim için takım olmak önemli. Bu maçtaki hatalardan ders çıkarmamız gerekiyor" yorumunu yaptı. 

Doğan inanıyor 
TEKNİK Direktör Ziya Doğan ise maçın ilk 45 dakikasından memnun olduğunu açıkladı. Rövanşın Avni Aker'de oynanacağını hatırlatan Doğan şunları söyledi "Taraftarlarımızın desteğiyle turu geçen taraf olacağımıza inanıyorum. Kötü gibi gözükmemizin sebebi oyunu riske etmemizden kaynaklanıyor. Biz stratejimizi iki maça göre hesaplayıp kurduk. Forvet ağırlık oynasaydık, belki daha göze hoş olabilirdi. Ancak bizim için turu geçmek önemli." 

Kuralar çekiliyor 

ŞAMPİYONLAR Ligi'nde 3. ön eleme kuraları bugün İsviçre'de çekilecek. Trabzonspor'un Skonto engelini aşması durumunda bir üst turda karşılaşacağı rakibi belli olacak. UEFA Kupası'na 2. ön eleme turuyla başlayacak olan Gençlerbirliği'nin rakibi de bugün belirlenecek. Bu arada Trazonspor ile Skonto arasında 4 Ağustos'ta oynanacak olan rövanş maçını Belçikalı Gumienny'in yöneteceği açıklandı. 

'Bu skor bize yeter' 

TRABZONSPORLU futbolcular, Skonto Riga deplasmanında elde edilen 1 - 1'lik beraberliğin tur kapısını açtığını iddia ettiler. Maçın tek golünü atan Mehmet Yılmaz, istediklerini skoru aldıklarını belirterek, "Çok iyi oynamadık ama skor olarak avantaj yakaladık. Beraberlik bize yeter" dedi. Celaleddin, Hüseyin ve Emrah Eren de rakibin savunma ağırlıklı oynaması nedeniyle 90 dakikanın beklenen kaliteye ulaşmadığını iddia ettiler. 


</TEXT>
</DOC>
