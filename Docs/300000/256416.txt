<DOC>
<DOCNO> 256416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/spor/spo03.html </URL>
<DATE> 2004/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Florya'da mesai başladı 
</HEADLINE>
<TEXT>



Kingston antrenmana çıktı 
SARI - Kırmızılı takım, iki günlük iznin ardından dün Florya'da tek idmanla işbaşı yaptı. Yaklaşık 1.5 saat süren antrenmanda kondisyon ağırlıklı program uygulandı. İç yan bağlarında hafif esneme olan Bülent Korkmaz salonda çalışırken, vize sorunu nedeniyle Hollanda kampında yer almayan kaleci Kingston da takımla birlikte idman yaptı. Galatasaray yarın Almanya'ya gidecek. 

Kombineler bugün satışa çıkıyor 
GALATASARAY'DA yeni sezonun kombine biletleri bugünden itibaren Ali Sami Yen Stadı'nın şeref salonunda satışa çıkarılacak. Hem Ali Sami Yen, hem de Olimpiyat Stadı'nda geçerli olacak kartların fiyatları 513 milyon lira ile 4 milyar 275 milyon lira arasında değişiyor. Ali Sami Yen'deki satışların hafta içinde 09.00 - 19.00, hafta sonunda ise 10.30 - 17.00 saatleri arasında yapılacağı açıklandı. 

Dellas süre istedi 

AVRUPA Futbol Şampiyonası'nda yıldızı parlayan Dellas, Yunan basınına yaptığı açıklamada Galatasaray'dan düşünmek için süre istediğini dile getirdi. Yıldız futbolcu, "Şampiyona sonrasında aldığım en güzel öneri Galatasaray'dan geldi. Futbol hayatımı Türkiye'de sürdürmenin keyifli olacağını biliyorum. Ancak sağlıklı karar vermek için süre istedim" yorumunu yaptı. Bu arada Galatasaray, Roma ile bonservis pazarlığını da sürdürüyor. 


</TEXT>
</DOC>
