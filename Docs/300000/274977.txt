<DOC>
<DOCNO> 274977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/spor/axspo02.html </URL>
<DATE> 2004/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman ruleti oynadım 
</HEADLINE>
<TEXT>


Daum, Bilg am Sontag gazetesine verdiği demeçte, "Gençlerbirliği önünde geriye düşünce aklıma kötü şeyler gelmeye başladı. Alex maçı çevirince dünyalar benim oldu" diye konuştu 

MEHMET DEMİRCAN 


Hedef şampiyonluk 
FENERBAHÇE Teknik Direktörü Christoph Daum, Alman Bild am Sontag gazetesine ilginç açıklamalar yaptı. Gençlerbirliği maçını değerlendiren Alman hoca, "Ankara'daki futbol bizim için gerçekten de bir gerilim filmi gibiydi. Durum 1-0 olunca aklıma kötü şeyler gelmeye başladı. Ancak Alman Ruleti oynamaya karar verdim. Üç kişiyi birden oyuna soktum. Alex maçı çevirince dünyalar sanki benim oldu" dedi. Tecrübeli hoca ayrıca "Açık söylemeliyim ki, bu sezon en büyük hedefimiz yine şampiyon olmak ve büyüklüğümüzü kanıtlamak" yorumunu yaptı. 

'Tecrübe şart' 
AVRUPA'DA öncelikle tecrübe edinmeleri gerektiğini kaydeden Daum, "Bu nedenle Şampiyonlar Ligi'nde hedefimiz belli gruptan çıkmak. Biraz gerçekçi olmalıyız. Manchester maçı zor geçecek. Savaşmamız, orta sahayı rakibe kaptırmamamız gerekecek. Ama bizi herkes sadece defans yapan takım olarak görmesin. Gol atmalarını önlemeliyiz, yoksa derin denizde boğulabiliriz" diye konuştu. Alman çalıştırıcı, Türkiye'de herkesin büyük hayalleri olduğunu kaydetti, "Bu kötü bir şey değil. Bu yüzden ben de Şampiyonlar Ligi finalini hayal ediyorum" ifadelerini kullandı. 

Daum'a sevgi seli 

Açılışa katıldı 
ŞİŞLİ Belediye Başkanı Mustafa Sarıgül ile birlikte zemini yenilenen Feriköy Stadı'nın açılışını yapan Teknik Direktör Christoph Daum'a ilçe halkı büyük sevgi gösterisinde bulundu. Sarıgül ile birlikte üstü açık midibüsün üzerinde Feriköy Stadı'na gelen Daum, vatandaşları selamladı, açılış konuşmasında Türkçe olarak, "Bugün burada çok mutluyum. Türkiye'yi çok seviyorum. En büyük Mustafa" dedi. 

Penaltı attı 
MUSTAFA Sarıgül de, "Benim ikinci vatanım Türkiye" diyen Daum'u Feriköy'de ağırlamaktan büyük mutluluk duyduğunu belirtti. Alman teknik adam, daha sonra Feriköyspor'un kalecisinin koruduğu kaleye penaltı attı. Daum'un penaltı vuruşunda top üstten auta gitti. Daum ve Sarıgül, açılışın sonunda sporcularla birlikte fotoğraf çektirdiler. Törene Fenerbahçe yöneticisi Mehmet Karasu da katıldı. 

Son 38 yılın en iyisi 

SARI - Lacivertli ekip son 38 yılın en başarılı dönemini geçiriyor. 1966 - 67 sezonunda oynadığı ilk 7 maçta 1 beraberlik, 6 galibiyet alan Fenerbahçe, bu başarıyı tekrar yakaladı. Sarı - Lacivertliler, 47 yıllık lig tarihinde şimdiye kadarki en iyi başlangıcı ise 1964 - 65 sezonunda ilk 7 maçını da kazanarak yapmıştı. 1960 - 61 sezonunda da ilk 7 maçta 1 beraberlik, 6 galibiyet alınmıştı. 

2004 - 2005 SEZONU Ç.Rize - Fenerbahçe 2-2 Fenerbahçe - Samsun 2-1 İstanbul - Fenerbahçe 0-3 Kayseri - Fenerbahçe 0-2 A.Sebat - Fenerbahçe 1-4 Fenerbahçe - Malatya 3-1 G.Birliği - Fenerbahçe 1-2 

1966 - 1967 SEZONU Fenerbahçe - Altınordu 2-1 İzmirspor - Fenerbahçe 0-0 Fenerbahçe - Ankara DS 2-0 Ankaragücü - Fenerbahçe 0-1 Feriköy - Fenerbahçe 1-2 Fenerbahçe - Eskişehir 3-1 

O bir sihirbaz 

GENÇLERBİRLİĞİ maçının son beş dakikasında attığı iki golle klasını bir kez daha ortaya koyan Fenerbahçe'nin Brezilyalı oyuncusu Alex de Souza, takım arkadaşlarını da büyüledi. Sarı - Lacivertli futbolcular, Sambacı'ya sihirbaz lakabını takarken, "Onunla baş etmek gerçekten çok zor. Ne zaman ne yapacağı belli olmuyor. Hiç umulmadık bir anda parlıyor ve sonucu değiştiriyor. Defans oyuncularının vay haline" ifadelerini kullandılar. 
SEZONUN en flaş transferi olarak gösterilen Alex altı maçta dört asist yaparken, dört kez de rakip fileleri havalandırdı. Brezilyalı yıldız attığı gollerin hepsini son yedi dakikaya sığdırdı. İstanbulspor'a 90, Akçaabat Sebatspor'a 84, Gençlerbirliği'ne ise 87 ve 90 artı 2'de gol atan Alex ile Fenerbahçe hiç puan kaybetmedi. Alex, artık Manchester maçına konsantre olduğunu söyledi, "Kariyerim için bu maç çok önemli" dedi. 

FENERBAHÇE GÜNLÜĞÜ 
Uğurlu otel 
FENERBAHÇE, 40 yıllık yenilmezlik unvanını sildiği Manchester United için uğur deniyor. Sarı - Lacivertli kafile bugün İngiltere'ye gidip, Manchester kentinin 35 kilometre dışındaki De Vere Mottram Hall'de kalacak. 1996 yılında Ali Şen başkanlığındaki Fenerbahçe kafilesi, yine bu otelde kalmış ve rakibini Boliç'in tarihi golü ile 1-0 devirip, büyük bir zafere imza atmıştı. 

Servet gidiyor 
TEKNİK heyet, Sparta Prag maçında ikinci sarıdan kırmızı kart görüp, bir maç ceza alan yıldız futbolcusu Servet'i de İngiltere'ye götürecek. Öte yandan doktorlar aşil tendonunda sakatlığı bulunan Serhat ile Gençlerbirliği maçında ayağına darbe alan Deniz'in durumlarının iyi olduğunu ve salı günkü maçta oynamamaları için bir sebebin bulunmadığını açıkladılar. 

Manchester tek golle 
ŞAMPİYONLAR Ligi'nde salı gecesi Fenerbahçe'yi ağırlayacak olan Manchester United dün oynadığı lig maçında Tottenham Hotspur'u deplasmanda 1 - 0 mağlup etti. Kırmızı şeytanların golünü 42. dakikada Ruud Van Nistelrooy penaltıdan attı. Sarı - Laciverliler'in Fransız rakibi Olympique Lyon ise evinde oynadığı zorlu maçta Monaco ile 0 - 0 berabere kaldı. 


</TEXT>
</DOC>
