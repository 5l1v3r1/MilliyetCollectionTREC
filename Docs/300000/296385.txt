<DOC>
<DOCNO> 296385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonyas26.html </URL>
<DATE> 2004/12/09/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Mike Tyson, bu kez bir otomobile yumruk attı 
</HEADLINE>
<TEXT>

     Dünya eski ağır sıklet boks şampiyonu Mike Tyson, trafikteki bir araca yumruk ve tekmeyle zarar verdiği gerekçesiyle gözaltına alındı. 
     Arizona'nın Scottsdale kentine bu yılın başında taşınan Tyson, bu kentteki bir gece kulübünün önünde bir araca verdiği zarar üzerine gözaltına alındıktan sonra avukatlarının devreye girmesinin ardından 10 gün içinde mahkemeye çıkarılmak üzere serbest bırakıldı. 
     Aracın sahibi Asıf Alikadiç, gece kulübünün önündeyken Tyson'ın sokağın karşısına geçmesi için durduğunu, ancak ünlü boksörün birdenbire bağırmaya ve çığlık atmaya başladığını, sonra da motor kaputunun üzerine zıpladığını, yumruk ve tekme attığını söyledi. 
     Tyson'ın cezaevine girmesini istemediğini söyleyen Alikadiç isimli genç, ''Sadece arabamın tamir edilmesini istiyorum. Başka bir şey değil'' dedi. 
     Görgü tanıkları, olay sırasında Tyson'ın sarhoş olduğunu söylediler. 
     Başı yasalarla sürekli derde giren 38 yaşındaki Tyson, temmuz ayında Danny Williams tarafından ilk kez nakavt edilmesinden bu yana martta yapacağı ilk maçı için idmanlara kısa bir süre önce başlamıştı. 
     
</TEXT>
</DOC>
