<DOC>
<DOCNO> 260847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sonspo04.html </URL>
<DATE> 2004/08/05/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Koç Tanjevic ''Hidayet'in atışlarıyla kazandık'' 
</HEADLINE>
<TEXT>

     A Milli Basketbol Takımı Antrenörü Bogdan Tanjevic, Yeni Zelanda ile zorlu bir maç daha yaptıklarını belirterek, Hidayet'in basketleriyle maçı kazanmasını bildiklerini söyledi. 
     Tanjevic, 70-69 kazandıkları maç sonrası düzenlediği basın toplantısında, karşılaşmanın zorlu geçtiğini vurgulayarak, ''2 takım da sıkı savunma yaptı. Biz maçın sonlarına doğru Hidayet'in sayılarıyla kazanmasını bildik. Kerem Gönlüm de çok iyi oynadı. O'nun için, 'maçın ribaunt kralı' diyebiliriz'' diye konuştu. 
     Tanjevic, takımın kondisyonuyla ilgili bir soru üzerine, ikinci yarıda ve uzatma bölümünde oyuncuların kazanmak için mücadele ettiğini ve yorgunluklarını göstermediklerini ifade etti. 
     Yeni Zelanda Antrenörü Tab Baldwin ise karşılaşmada, dünkü maça oranla daha iyi oynadıklarını belirterek, ''Çok önemli şutları kaçırdık. Sonuçta, kazanmamız gereken bir maçı kaybettik'' dedi. 

     
</TEXT>
</DOC>
