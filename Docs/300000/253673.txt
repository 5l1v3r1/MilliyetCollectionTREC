<DOC>
<DOCNO> 253673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sontur23.html </URL>
<DATE> 2004/07/07/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Kazadan kaçıp, hasarlı aracını kamyona yüklerken yakalandı .. 
</HEADLINE>
<TEXT>

     Antalya'nın Kemer İlçesi'nde meydana gelen trafik kazasında bir kadın öldü. Kazadan sonra kaçan minibüs sürücüsü, hasarlı aracını kamyona yüklerken yakalandı. 
     AA muhabirinin aldığı bilgiye göre, Antalya-Kemer karayolu Göynük-2 Girişi'nde karşıya geçmeye çalışan Emine Arslan'a, 07 CVJ 24 plakalı minibüs çarptı. Çarpmanın etkisiyle sürüklenen Emine Arslan 65 olay yerinde öldü. 
     Arslan'ın oğlu Celal Şimşek, karşıya geçtikleri sırada bir gürültü duyduğunu ve bir anda yanından süratle bir minibüs geçtiğini, annesini ise göremediğini söyledi. Celal Şimşek, ''Annem bir anda ortadan kaybolunca, hemen arkadan gelen bir otobüsü durdurdum. Şoför ve yolcularla yaptığımız aramada annemin cesedini 30 metre kadar ileride, şarampolde buldum'' dedi. 
     Kaza üzerine soruşturma başlatan jandarma ekipleri, kazadan yaklaşık 6 saat sonra, Beldibi Beldesi'nde 07 CVJ 24 plakalı hasarlı bir minibüsün kamyona yüklendiğini gördü. Şüphe üzerine incelenen minibüsün kazaya karıştığı belirlendi. 
     Minibüs sürücüsü Barış Özdere gözaltına alındı. Barış Özdere'nin kazadan sonra korktuğu için olay yerinden kaçtığını, Emine Arslan'ın bir süre minibüsün önünde sürüklendikten sonra, yol kenarında kaldığını söylediği öğrenildi. 
     
</TEXT>
</DOC>
