<DOC>
<DOCNO> 283794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonspo01.html </URL>
<DATE> 2004/10/27/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Trabzonspor'da İbrahim Ege, 2.5 ay sonda idmana çıktı... 
</HEADLINE>
<TEXT>

     Trabzonspor'da, haftasonu yapılacak Diyarbakırspor maçının hazırlıkları devam etti. 
     Bordo-mavili ekip, sahalarında gerçekleşecek karşılaşma için, Mehmet Ali Yılmaz Tesisleri'nde teknik direktör Ziya Doğan yönetiminde antrenman yaptı. 
     Sezon öncesi, Almanya kampında bir kadını taciz ettiği gerekçesiyle Trabzonspor Yönetim Kurulu tarafından süresiz kadro dışı bırakılan İbrahim Ege, yaklaşık 2.5 ay aradan sonra yeniden takımla antrenmana çıktı. Zaman zaman takım arkadaşlarıyla sohbet eden İbrahim Ege'nin oldukça mutlu olduğu gözlendi. 
     Bordo-mavililer, uzun bir aranın ardından ilk kez tam kadroyla düz koşu, şut çalışması ve yarı sahada çift kale maç yaptı. 
     Antrenmanı, asbaşkan Nevzat Şakar, futbol şube sorumlusu Süleyman Atal ve basın sözcüsü İbrahim Şahin de izledi. 
     Atal, idmanın ardından yaptığı açıklamada, Trabzonspor Yönetim Kurulu'nun, İbrahim Ege'yi affettiğini, bundan böyle futbolcunun takımla birlikte antrenmanlara çıkacağını belirtti. 
     Galatasaray maçında kaybettikleri 3 puanın üzüntüsü içerisinde olduklarını dile getiren Atal, ''Lig uzun bir maraton. Daha önümüzde 24 maç var. Bu maçları kazanarak, şampiyonluk hedefimize ulaşmak için elimizden gelen gayreti göstereceğiz. Bu nedenle Diyarbakırspor maçından galibiyetle ayrılmak istiyoruz'' diye konuştu. 
     
</TEXT>
</DOC>
