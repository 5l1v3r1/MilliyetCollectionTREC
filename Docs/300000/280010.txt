<DOC>
<DOCNO> 280010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sondun29.html </URL>
<DATE> 2004/10/14/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Seri katile 17 kez idam cezası 
</HEADLINE>
<TEXT>

     İran'da, 17'si çocuk 20 kişiyi öldürmekle suçlanan iki sanıkla ilgili dava sonuçlandı. 
     İran Öğrenci Haber Ajansı'nın İSNA haberine göre, Tahran eyaleti Ağır Ceza Mahkemeleri Başkanı Nasır Seraç, sanıklardan Muhammed Beyçe'nin adam kaçırma, adam öldürme ve tecavüz suçlarından toplam 17 kez idam cezası, 18 yıl hapis cezası ve 100 kırbaç cezasına çarptırıldığını söyledi. 
     Seraç, diğer sanık Ali Gulampur'a ise hakkındaki adam öldürme iddialarının ispatlanamaması, ayrıca Beyçe'nin bütün cinayetleri üstlenmesi nedeniyle sadece tecavüz suçundan 5 yıl hapis ve 100 kırbaç cezası verildiğini kaydetti. 
     Seraç, Beyçe hakkındaki idam kararının infazının büyük ihtimalle Ramazan ayında yapılmayacağını da belirtti. 
     İran'da günlerdir kamuoyunu meşgul eden bu cinayetler, genellikle başkent Tahran'ın güneyindeki bozkır Pakdeşt bölgesinde işlendiği için ''Pakdeşt cinayetleri'' olarak adlandırılıyor. 
     İran basını, 19 ay içinde, yaşları 7 ila 14 olan 17 çocuğa tecavüz ettikten sonra öldürmek, ayrıca uyuşturucu bağımlısı bir hayat kadını ve iki yetişkin erkeği öldürmekle suçlanan Beyçe ve Gulampur için, ''sırtlanlar'' ya da ''Tahran bozkırının vampirleri'' ifadesini kullanıyor. 
     Pakdeşt'te bir tuğla fabrikasında çalışan sanıklar için idam cezası istenmişti. Yargıç Yaverzade davanın görüldüğü sırada, sanıkların kurbanlarından dördünü siyanür içirerek, diğerlerini ise bıçaklayarak, boğarak ya da kafalarına sert bir cisimle vurarak öldürdügünü açıklamıştı. 
     Sanıkların, tecavüz ederek öldürdükleri çocuklardan bazılarının cesetlerini bulunmaması için yaktığı, bazılarını ise toprağa gömdükleri ve cesetlerin kokarak ortaya çıkmaması için mezarlarının üzerine kedi ya da köpek leşi bırakarak, kokunun bu leşlerden geliyor izlenimi yaratmaya çalıştığı ifade edilmişti. 
     Basının gündeminden düşmeyen cinayetler, İran toplumunda büyük nefret uyandırdığı için, kurban yakınlarından bazıları sanıkları cezalandırmak için kendilerine verilmesini isterken, bir kişi, bir gazeteye yazdığı mektupta, iki sanığın bir tuğla ocağında yakılmasını talep etmişti. 
     Cumhurbaşkanı Muhammed Hatemi de davayı bizzat takip etmesi için, İçişleri Bakanı Abdülvahid Musavi Lari'ye talimat vermişti. 
     Basın daha önce, İran'ın 71 yıldır ilk kez bir seri cinayet vakasıyla karşı karşıya kaldığını yazmıştı. 
     
</TEXT>
</DOC>
