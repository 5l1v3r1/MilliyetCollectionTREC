<DOC>
<DOCNO> 268779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sonsiy11.html </URL>
<DATE> 2004/09/03/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Gül Eylem'i Putin'in Türkiye ziyareti ile bağlantılandırmak doğru mu 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB'nin gayri resmi toplantısının ikinci gününe katılmak üzere dönem başkanı Hollanda'ya gitti. 
     Gül, Ankara'dan hareketinden önce Esenboğa Havalimanı'nda gazetecilerin sorularını yanıtladı. 
     Kuzey Osetya'daki rehine eyleminin Rusya Devlet Başkanı Vladimir Putin'in Türkiye ziyaretini engelleme amacını taşıdığı yönündeki spekülasyonların hatırlatılması üzerine Gül, şunları söyledi 
     ''Bilemem ama şu bir gerçek ki uzun süredir Rusya bu tip terör olaylarıyla karşı karşıya. Rusya uzun bir süredir bu terörle uğraşıyor. O açıdan sadece bu geziyle bağlantılandırmak ne kadar doğru olur bilmiyorum, ama bilemem.'' Bakan Gül, terörle hiçbir yere varılamayacağını da söyleyerek, teröre başvuranların haklı davalarını bile haksız duruma düşüreceklerini kaydetti. 
     ''Masum insanlara karşı yapılan terör, savunmasız insanlara karşı kullanılan şiddet tamamen yanlıştır'' diyen Gül, Türkiye olarak bu olayların hepsini kınadıklarını bildirdi. 
     Başbakan Recep Tayyip Erdoğan'ın Kuzey Osetya'daki eylemle ilgili olarak Türkiye'nin üzerine düşeni yapabileceğini söylediğinin hatırlatılması üzerine Gül, ''Bizden herhangi bir talep söz konusu olursa bu işlerin barışçı şekilde hallolması yönünde bizden talep olursa biz gücümüz yettiği nispette gayret sarf ederiz'' dedi. 
     İngiliz basınında yer alan, Aslan Mashadov gibi bazı Çeçen liderlerinin Türkiye'de olduğuna dair iddiaların anımsatılması üzerine Gül, bunların doğru olmadığını belirtti. ''Bunun böyle olmadığını da Rus yetkililer bilmektedir'' diyen Gül, bu konuda Rusya'dan kendilerine yöneltilen bir soru olmadığını bildirdi. 
     
     TÜRKİYE-IRAK 

     Irak'ta kaçırılan ve öldürülen Türklerle ilgili soru üzerine Gül, bu konu hakkında yoğun bir çalışma içinde olduklarını belirtti. 
     Türkiye'nin bazı tedbirler aldığını ve bunların bir kısmının uygulandığını ifade eden Gül, ''Ancak maalesef Irak'a giden vatandaşlarımız tavsiye ve telkinlerimize yeterli dikkati göstermiyorlar'' dedi. 
     Gül, bu nedenle tedbirleri biraz daha üst düzeye kaydırma kararını aldıklarını belirterek, şunları söyledi 
     ''Tabii bu olayların arkasında kimler vardır, nedir, bunların analizini yapacak kurumlar da bu toplantıya katıldı. Bunun sebebi ne olabilir Türkiye Irak halkının dostudur. Savaş sırasında gösterdiği tutumla zaten bunu ispatladı. Bütün Ortadoğu'da Türkiye'ye karşı hiçbir dönemde olmayan sempatinin olduğu bir dönemde Türklere karşı yapılan bu saldırıların arkasındaki sebeplerin aranması lazım, bunları arıyoruz.'' Türkiye'nin Irak'ta askeri gücüyle bulunmadığını hatırlatan Gül, ''Irak'ta yardım etmek, insani ihtiyaçları karşılamak ve hizmet etmek için varız. Böyle olmasına rağmen bu tip saldırılar varsa bunların iyi analiz edilmesi lazım'' diye konuştu. 
     
     KERRY'NİN AÇIKLAMASI 

     Bakan Gül, ABD Başkan adaylarından John Kerry'nin ''başkan seçilmesi durumunda sözde Ermeni soykırımını tanıyacakları yönündeki açıklamasının hatırlatılması üzerine, bu konunun Türkiye için önemli bir konu olduğunu ve bu nedenle büyük bir dikkatle takip ettiklerini kaydetti. 
     Gül, ''Ama seçim ortamı içinde ABD'de daha önce de bu tip açıklamalar olmuştur'' dedi. 
     AK Parti heyetinin ziyaretinin ardından İsrail'e kendisinin de gidip gitmeyeceğinin sorulmasına karşılık Gül, AK Parti milletvekillerinin bu temaslarında herhangi bir program konuşulmadığını söyledi. Gül, ''Bizim yapacağımız gezilerin planlaması ayrı bir şekilde yapılacaktır'' dedi. 
     Gül, Türkiye'nin Kudüs Başkonsolosluğu'na büyükelçi seviyesinde bir diplomatın atanmasının gündemde olup olmadığının sorulması ve son büyükelçiler kararnamesinde bu atamanın yer almadığının anımsatılması üzerine, söz konusu atama ile basında yer alan büyükelçiler kararnamesinin ayrı çalışmalar olduğunu söyledi. 
     
     HOLLANDA TOPLANTISI 

     Bakan Gül, Hollanda'daki toplantıda konuşulacak konuların Türkiye açısından da önemli konular olduğunu, başta Irak ve uluslararası terörizm olmak üzere diğer uluslararası konuların ele alınacağını bildirdi. 
     Toplantı çerçevesinde ikili görüşmeler de yapacağını belirten Gül, bu görüşmelerdeki en önemli konunun Kıbrıs olduğunu kaydetti. 
     Gül, ''Bildiğiniz gibi Kıbrıs'la ilgili Avrupa Konseyi'nin aldığı karar ve buna dayanarak AB Komisyonu'nun hazırladığı rapor var'' diyerek, bu konuları yakından takip etmekte olduklarını söyledi. 
     
</TEXT>
</DOC>
