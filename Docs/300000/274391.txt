<DOC>
<DOCNO> 274391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonyas15.html </URL>
<DATE> 2004/09/23/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Bu hareket ömür uzatıyor 
</HEADLINE>
<TEXT>

     Günde yarım saat egzersiz ile Akdeniz tipi beslenme, kalp ve kanser gibi hastalıklardan ölüm oranını yüzde 60 azaltıyor... Düzenli yürüyüşle alzheimer'den kaçmak mümkün.... 
     Harekette sağlık var... Düzenli yapılan egzersizle desteklenen Akdeniz tarzı beslenme, 70'li yaşlardaki insanların ölüm sebeplerinde yüzde 60'a varan bir azalma sağlarken, bol yürüyüş yapmak da alzheimer'den koruyor. 
     Avrupa'nın 11 ülkesinde 10 yıl süreyle, sağlığı iyi, sigara içmeyen, az alkol kullanan ve fiziksel olarak aktif 2 bin 339 kişi üzerinde yapılan 'Akdeniz diyeti' çalışmasının sonuçları ABD'de Amerikan Tıp Birliği dergisinde yayımlandı. Wageningen Üniversitesi'nin yürüttüğü çalışmada deneklere, meyve, sebze, zeytinyağı ve balıktan oluşan 'Akdeniz diyeti' uygulandı. Çalışmanın sonuçları, günde yarım saat olarak yapılan egzersizle birlikte, yaşlı insanların ölüm nedenleri olan kanser, kalp ve damar hastalıkları gibi hastalıklarda yüzde 60 oranında azalma olduğunu ortaya koydu. 180'i obez olan deneklerin, Akdeniz tipi beslenme sayesinde iki yılda önemli ölçüde kilo verdikleri, tansiyonlarının normale döndüğü, şeker, kolesterol ve trigliserit oranlarının düzeldiği, iyi kolesterol oranlarının arttığı belirtildi. 
     Hareketin sağlığa faydasıyla ilgili ikinci iyi haber ABD'den geldi. Spor yaparak alzheimer riskinin düşürülebileceği biliniyordu, ancak şimdi ABD'de yapılan geniş kapsamlı iki araştırma yürüyüş gibi hafif egzersizlerin de bunamaya karşı etkili olduğunu ortaya koydu. 
     İlk araştırma Virginia Üniversitesi Tıp Okulu'nda, 71 yaş ve üzeri 2 bin erkek üzerinde yapıldı. Denekler 1991-1993 yıllarında gözlendi, 1994-1996 yıllarında nörolojik takipleri yapıldı, 1997-1999'da da kaçında alzheimer görüldüğü araştırıldı. 
     Günde yarım kilometreden az yürüyen kişilerde alzheimer oranının, günde 1.5 kilometreden fazla yürüyenlere göre 1.8 kat daha fazla olduğu saptandı. 
     
     Ne kadar aktifsin 

     Harvard Tıp Okulu'nda yapılan bir araştırmadaysa, 70 yaş ve üzeri 18 bin 766 kadın izlendi. 1986'da başlayan araştırmada kadınlar, haftada ortalama ne kadar enerji harcadıklarına bakılarak incelendi. Haftada 40 dakikadan az yürüyenler, kavramsal yetenek testinde haftada en az 1.5 saat yürüyenlere göre daha düşük puan aldı. Her iki araştırmayı değerlendiren uzmanlar, düzenli yürüyüşün alzheimer'e karşı bir önlem olabileceği sonucuna vardı. 
     
</TEXT>
</DOC>
