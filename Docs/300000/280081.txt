<DOC>
<DOCNO> 280081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonspo09.html </URL>
<DATE> 2004/10/14/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Gaziantepsporlu Ettayeb, Alex ile kıyaslanmasından şikayetçi 
</HEADLINE>
<TEXT>

     Gaziantepspor tarafından Tunus'un Starex kulübünden transfer edilen ve oynadığı futbolla büyük beğeni toplayan Libya uyruklu futbolcu Tarık Ettayeb, başka bir takımın oyuncusuyla kıyaslanmaktan hoşlanmadığını belirterek, ''Hiçbir futbolcu başka bir meslektaşıyla karşılaştırılmak istenmez. Beni de kimseyle kıyaslamayın'' dedi. Libya Milli Takımı'nın da en gözde futbolcusu olan Ettayeb, cumartesi günü oynayacakları Fenerbahçe maçının hazırlıklarını yoğun bir tempoda sürdürdüklerini söyledi. 
     Maça daha iyi konsantre olabilmek için, spor kamuoyu tarafından yaratılmak istenen ''Tarık Ettayeb mi, yoksa Alex mi daha iyi oyuncu'' tartışmasına girmek istemediğini ifade eden Tarık Ettayeb, şöyle konuştu 
     ''Her futbolcu ayrı ayrı meziyetlere sahiptir. Alex veya başka bir futbolcu arkadaşımla kıyaslanmak hoşuma gitmiyor. Alex'in farklı, benim de farklı özelliklerim var. Her ikimiz de teknik özelliklere sahip oyuncularız. Kimseyle kıyaslanmak istemem. Alex de sanırım bu fikre katılır. Cumartesi akşamı sahaya çıkıp futbolumuzu oynayacağız. Kazanmak için sahada olacağız. Milli takımlardaki maçlarımı tamamlayıp yeni geldim. Kendimi bu önemli maça konsantre ediyorum. Fenerbahçe maçından sonra bu konuyu daha geniş şekilde konuşuruz.'' Gaziantepspor Teknik Direktörü Nurullah Sağlam da Tarık Ettayeb'in farklı bir dünyanın insanı olduğunu, futbolcu kişiliğinin ise çok sağlam olduğunu belirterek, ''Tarık, Libya Milli Takımı'nın en gözde oyuncusu. Alex gibi teknik kapasitesi çok yüksek bir futbolcu. Alex bireysel yeteneklerinin yanı sıra takım oyununa daha yatkın, Tarık ise daha bireysel oynuyor. Sonuçta her ikisi de tribünün istediği zevkli futbolu sahaya tüm güzellikleri ile yansıtıyorlar'' diye konuştu. 
     
</TEXT>
</DOC>
