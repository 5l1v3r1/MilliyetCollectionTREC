<DOC>
<DOCNO> 295570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonsiy07.html </URL>
<DATE> 2004/12/07/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Alt komisyonda Ceza İnfaz Yasa tasarısının ilk 45 maddesi kabul edildi 
</HEADLINE>
<TEXT>

     Ceza ve Güvenlik Tedbirlerinin İnfazı Hakkındaki Yasa Tasarısı'nın ilk 45 maddesi alt komisyonda kabul edildi. Akıl hastalığına kendisi neden olan hükümlünün cezasının infazının geri bırakılmayacağına ilişkin önerge, komisyonda reddedildi. 
     TBMM Adalet Komisyonu'nun AK Parti'li ve CHP'li üyeleri arasında görüş ayrılığı yaşanması üzerine oluşturulan alt komisyon, dün geç saatlere kadar çalıştı. Edinilen bilgiye göre, anlaşmazlık yaşanan ''Hapis cezalarının infazında gözetilecek ilkeler''le ilgili altıncı madde, CHP'lilerin isteği doğrultusunda değiştirilerek kabul edildi. Buna göre, bu ilkeler tüzük yerine yasayla belirlenecek. 
     ''Hapis cezasının infazının hastalık nedeni ile ertelenmesi''ni düzenleyen 16'ncı madde, alt komisyonda en fazla tartışılan maddelerden biri oldu. ''Akıl hastalığına kendisi neden olan hükümlünün cezasının infazının geri bırakılmayacağı ve sağlık kurumunda, koruma ve tedavi altında geçen süresinin cezasından indirilmeyeceğine'' ilişkin önerge, CHP'lilerin tepkilerine neden oldu. CHP Niğde Milletvekili Orhan Eraslan'ın, bu önergenin sadece ölüm orucu nedeniyle ''Wernicke Korsakoff'' olarak bilinen akıl hastalığına yakalananlara yönelik olduğunu ifade ederek, ''Bu, hukuka, çağdaş cezalandırma yöntemlerine, insan haklarına uymayan bir düzenleme. Bunu, hangi zihniyet isteyebilir '' dediği öğrenildi. 
     Alt komisyon, bu önergeyi kabul etmedi. 
     
     PSİKİYATRİ CEZA KURUMLARI 
     Alt komisyon, tasarının ''Psikiyatri ceza infaz kurumları'' kurulmasını öngören 18'inci maddesini de metinden çıkardı. 
     CHP'lilerin ''Akıl hastalarını hapsetmek istiyorlar'' diye tepki gösterdiği madde, hapsedilme veya diğer nedenlerden kaynaklanan psikiyatrik, sinirsel, depresif gibi rahatsızlıkları bulunup da ruh ve sinir hastalıkları hastanelerinde tutulmalarına gerek görülmeyerek, kurumlara geri gönderilenlerin barındırılması amacıyla yeni kurumlar oluşturulmasını öngörüyordu. 
     
     PİŞMANLIK 
     Alt komisyon çalışması sırasında, tasarıda yer alan ''pişmanlık duyma''ya ilişkin ifadeler de çağdaş cezalandırmanın pişmanlığı içermediği gerekçesiyle çıkarıldı. Üyelerin, pişmanlığın kişinin kendisi ile ilgili bir durum olduğunu, cezalandırmanın bunu içermemesi gerektiğini dile getirdikleri bildirildi. 
     CHP'li Eraslan, tasarının, insanların pişman ettirilmesi ve topluma ibret olması amacıyla cezalandırma yöntemlerini içerdiğini, bunu kabul etmelerinin mümkün olmadığını kaydetti. Bu görüşlerin komisyonun AK Parti'li üyeleri tarafından da benimsenmesi ile bu ifadeler tasarı metninden çıkarıldı. 
     Alt komisyon, tasarının diğer maddeleri üzerindeki çalışmalarını sürdürüyor. 
     
</TEXT>
</DOC>
