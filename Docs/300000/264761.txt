<DOC>
<DOCNO> 264761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sonspo12.html </URL>
<DATE> 2004/08/19/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Denizli Valisi Beşiktaş maçı için tüm hazırlıklar yapıldı 
</HEADLINE>
<TEXT>

     Denizli Valisi Gazi Şimşek, 21 Ağustos Cumartesi günü Denizli'de oynanacak Denizlispor-Beşiktaş maçıyla ilgili asayiş yönünden tüm hazırlıkların yapıldığını bildirdi. 
     Şimşek, Denizli Emniyet Müdürlüğü, İl Jandarma Alay Komutanlığı, Gençlik ve Spor İl Müdürlüğü, Denizlispor yöneticileri ve diğer yetkililerin katılımıyla valilikte bir toplantı yaptı. 
     Toplantı sonrası basın mensuplarına açıklamada bulunan Vali Şimşek, daha önceki lig maçlarında bazı küçük aksaklıkların yaşandığını ve bunların tekrarlanmaması için neler yapılabileceğini görüştüklerini söyledi. 
     İstanbul ve çevre illerden bin dolayında siyah-beyazlı taraftarın maç için Denizli'ye gelmesinin beklendiğini ifade eden Şimşek, şu açıklamayı yaptı 
     ''Atatürk Stadı'nda ne kadar güvenlik gücünün görev alacağını henüz kararlaştırmadık. Miktar, yarın netlik kazanacak. Misafir takımın gelişi, taraftarının stada alınmaları ve maçtan sonra kentten ayrılmaları sırasında uygulanacak güvenlik önlemlerini konuştuk. Stadın tel örgüsüz olması nedeniyle, Türkiye-Belarus milli maçından sonra tribünlerden inenlerin forma kapma yarışı oldu. Bu durum Beşiktaş maçında yaşanmayacak. Kısacası Beşiktaş maçı için asayiş yönünden tüm hazırlıklar yapıldı.'' 
     
</TEXT>
</DOC>
