<DOC>
<DOCNO> 290204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonspo20.html </URL>
<DATE> 2004/11/19/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
İstanbul'da Formula 1 yarışları... Biletler CNR'da satışa çıkarıldı 
</HEADLINE>
<TEXT>

     İstanbul'da 21 Ağustos 2005 tarihinde gerçekleştirilecek Formula 1 Yarışları'nın ilk biletleri satışa çıkarıldı. 
     Yeşilköy'de bugün başlayan Autoshow Fuarı ile birlikte ilk biletlerin satışına da başlandı. 
     İstanbul Autodrom Pisti'nin yapımını üstlenen İstanbul Ticaret Odası'nın İTO Başkanı Mehmet Yıldırım, ilk bileti İstanbul Büyükşehir Belediye Başkanı Dr.Kadir Topbaş'a hediye etti. 
     Bileti kredi kartıyla alan Yıldırım, uygulanan indirimden yararlanırken Topbaş, Bana ucuz bilet mi alıyorsun diye espri yaptı. 
     Yıldırım, Kadir Topbaş'a ayrıca yarışların logosunun bulunduğu bir şapka ve eşorfman da hediye etti. 
     
     FORMULA 1 BİLETLERİ 
     İstanbul'da gerçekleştirilecek Formula 1 Yarışları'nın ilk biletleri fuarla birlikte satışa çıkarılırken, satışların şimdilik yalnızca fuar süresince yapılacağı açıklandı. 
     Fuar süresince bilet alacak yarışseverler, ayrıca indirimden yararlanabilecek. 
     Süper gold, süper gold junior, gold 1, gold 1 junior, gold 2, gold 2 junior, gold 3, gold 3 junior, açık alan, açık alan junior diye adlandırılan tribünlerin biletleri satışa çıkarılırken, en yüksek fiyatlı süper gold biletleri kombine 350 Euro olarak belirlendi. En düşük fiyata sahip açık alan biletleri ise kombine 80 Euro'dan satılacak. 
     Bu arada 16 yaşaltı yarışseverler fuar süresince alacakları biletlerde yüzde 50 indirimden yararlanabilecek. Ayrıca, bu yılın sonuna dek bilet almak isteyenler yüzde 10'luk indirim olanağına sahip olacaklar. 
     Öte yandan Motorsporları Organizasyon A.Ş. bilet satışları konusunda Biletix firmasıyla anlaştı. Yarışseverler, Motorsporları Organizasyon A.Ş.'nin internet sitesinden de bilet satın alabilecekler. 
     Diğer yandan yarışlardan 6-8 hafta önce biletlerin basılıp bayilere dağıtılacağı bildirildi. 
     
</TEXT>
</DOC>
