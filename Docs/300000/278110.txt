<DOC>
<DOCNO> 278110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonspo13.html </URL>
<DATE> 2004/10/07/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Alex, kaç gol atar .. 
</HEADLINE>
<TEXT>

     Fenerbahçe taraftarı, Brezilyalı futbolcu Alex de Souza'nın sezon sonuna kadar 40'a yakın gole imza atacağını düşünüyor. 
     İnternetteki ''antu.com'' adlı web sitesinde düzenlenen forumlarda Fenerbahçe'yi ve spor gündemini tartışan çok sayıda taraftar, sezon sonuna kadar Alex'in ligde atacağı gol ve vereceği gol paslarıyla 40'a yakın gole imzasını koymasını bekliyor. 
     Brezilyalı oyuncunun 15-20 arasında bir gol sayısına ulaşacağını savunanlar çoğunluğu oluştururken, taraftarlar Alex'in aynı oranda da asist yapacağı tahmininde birleşti. 
     Alex, Birinci Süper Lig'de geride kalan 8 haftada forma giydiği 7 maçta 5 gol atıp 3 golün pasını verdi. 
     
     GOLLERİ SON DAKİKALARA SIĞDIRDI 
     Brezilyalı oyuncu, attığı 5 golü de maçların son 10 dakikasına sığdırdı. 
     Ligde ilk golünü 3. haftadaki İstanbulspor maçının 89. dakikasında atan Alex, 5. haftadaki Akçaabat Sebatspor maçında 82. dakika, 7. haftadaki Gençlerbirliği maçında 85 ve 89. dakikalar ve son olarak da Denizlispor maçında 87. dakikada golle buluştu. 
     
</TEXT>
</DOC>
