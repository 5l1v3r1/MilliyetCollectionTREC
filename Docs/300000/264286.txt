<DOC>
<DOCNO> 264286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/spor/axspo02.html </URL>
<DATE> 2004/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex taşları oynattı 
</HEADLINE>
<TEXT>


Daum, Sambacı'dan daha fazla verim almak ve orta sahayı güçlendirmek için kadroda değişiklik yapacak. Tuncay'ın forvete geçeceği, Nobre veya Hooijdonk'tan birinin yedeğe çekileceği öğrenildi 

YUSUF KOBAL 


Yerler değişiyor 
FENERBAHÇE Teknik Direktörü Christoph Daum, İstanbulspor maçına farklı bir kadro ile çıkmaya hazırlanıyor. Alex'in gelişi ile birlikte ilk on birde revizyon yapmaya karar veren Alman hoca, Önder, Tuncay, Ümit, Serhat ile Nobre'nin yerlerini ve saha içindeki konumlarını yeniden gözden geçirecek. Elindeki bol seçenekli kadroya rağmen taşları henüz yerine oturtamayan Daum'un bugün Yalovaspor ile oynanacak hazırlık maçından sonra radikal değişiklikleri hayata geçireceği öğrenildi. 

Fabiano dönüyor 
TAKIM içinde Fabiano'ya yer açmak isteyen Alman çalıştırıcının, Ümit'i tekrar orta sahaya çekeceği, Tuncay'ı ise forvete kaydıracağı belirtildi. Daum'un forvette oynayan Van Hooijdonk - Nobre ikilisinden birini de yedek kulübesinde oturtması bekleniyor. Alex'ten daha fazla verim almak ve takımın orta sahasını güçlendirmek için arayışlarına devam eden Alman hocanın başka formüller üzerinde de durduğu, bu haftaki antrenman performanslarını göz önünde bulunduracağı ifade edildi. 

Yalova'ya gidiyorlar 

ATATÜRK'ÜN Yalova'ya gelişinin 75. yılı nedeniyle Yalovaspor ile Fenerbahçe bugün özel bir maç yapacaklar. Yalova Atatürk Stadı'nda saat 15.00'te başlayacak karşılaşmayı Başbakan Recep Tayyip Erdoğan'ın da izlemesi bekleniyor. Sarı - Lacivertli takımın dün akşam yaptığı antrenmanda sakatlığı geçen Deniz çift kale maçta yer aldı. 

Audileri aldılar 

DOĞUŞ Otomotiv, Brezilyalı futbolcular Alex de Souza, Fabio Luciano, Marcio Nobre ve Fabiano Lima Rodriguez'e bir yıl süreyle kullanımları için Audi A4 serisi otomobil tahsis etti. Şükrü Saracoğlu Stadı'nda yapılan anahtar teslim törenine Daum da katıldı. Başkan Aziz Yıldırım, Doğuş Grubu Yönetim Kurulu Başkanı Ferit Şahenk'e Fenerbahçe forması hediye etti. 



</TEXT>
</DOC>
