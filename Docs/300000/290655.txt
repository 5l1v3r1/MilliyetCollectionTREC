<DOC>
<DOCNO> 290655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sonsiy05.html </URL>
<DATE> 2004/11/21/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Erdoğan, Köy Hizmetleri'nin devrine karşı çıkanları eleştirdi... 
</HEADLINE>
<TEXT>

     Baki Tuğlacı AA 

Başbakan Recep Tayyip Erdoğan, Köy Hizmetleri'nin İl Özel İdareleri'ne devrine karşı çıkan sendikaları eleştirerek, ''Türkiye'nin artık susuz, yolsuz köyü kalmasın diye bunu yapıyoruz'' dedi. 
     Başbakan Erdoğan, Edirne Mimar Sinan Kapalı Spor Salonu'nda, Devlet Su İşleri DSİ Genel Müdürlüğü tarafından Türkiye genelinde yaptırılan 35 gölet, sulama tesisi ve barajın toplu açılış törenine katıldı. 
     Törende yaptığı konuşmada, hükümet olarak tüm imkanları zorlayarak ülkede bir kalkınma hamlesi başlattıklarını belirten Erdoğan, genel seçimlerden önce Türkiye'yi bir yerden bir yere taşımaya ve yürüyen Türkiye'yi sıçratmaya karar verdiklerini ifade ederek, Türkiye'nin buna ihtiyacı olduğunu ve bunun için gece gündüz çalıştıklarını söyledi. 
     Cuma günü Aksaray'da 109 tesisin açılış ve temel atma törenini gerçekleştirdiklerini kaydeden Erdoğan, bu tesislerin 2 yılda bitirileceğini, bitirilmemesi durumunda da geri alacaklarını, çünkü Teşvik Yasası'nın bunu öngördüğünü bildirdi. 
     Her geçen gün bir başka heyecanın Türkiye'yi sardığını dile getiren Başbakan Erdoğan, Türkiye'nin bu yıl 62 milyar dolar ihracata doğru koştuğunu, bunun Cumhuriyet tarihinin rekoru olduğunu kaydetti. 
     ''Demek ki ahdedince, inanınca, kararlı olunca yapılamayacak iş yok. Bizim yolumuz tıpkı Aşık Veysel gibi 'uzun ince bir yol gidiyoruz gündüz gece'... Gideceğiz de...'' diye konuşan Erdoğan, bugün DSİ tarafından yaptırılan ve yaklaşık 140 trilyon liraya malolan 35 tesisi açacaklarını belirtti. 
     Tesislerin açılacağı bazı yerlerde kar yağışı olduğunu barkovizyon görüntüsünden salondaki vatandaşlara gösteren Erdoğan, ''Kar, bora, fırtına sükun bulacak. Bütün şartlar Türkiye insanına selam duracak'' dedi. 
     
     ''YATARAK ANCAK KARPUZ BÜYÜR'' 

     Kendilerine ilkokulda ''Uyu uyu, yat yat uyu'' dizelerinin öğretildiğini belirten Erdoğan, ''Yatarak ancak karpuz büyür, insan değil. Bize 'çalış, çalış, koş koş' diyeceksiniz. Ama bunu yaptırmadılar'' diye konuştu. 
     Erdoğan, yıllardır Türkiye'nin sorunlarla boğuştuğunu, Ergene Nehri'nin bölge insanı için çeşitli sorunlar ifade ettiğini belirterek, bu sorunları da kendilerinin çözeceğini söyledi. 
     Haliç'te 4.5 milyon metreküp çamuru 9.5 kilometre öteye borularla naklettiklerini hatırlatan Erdoğan, halkın kendi heyecanlarını görerek destek verdiklerini, halkın kafa karıştırmak isteyenlere inanmadığını ve onların söylediklerini ''yutmadığını'' ifade etti. 
     AK Parti'nin bu inançla iktidara getirildiğini kaydeden Erdoğan, bunun için durmadan, yılmadan çalışacaklarını belirtti. 
     Erdoğan, ''Türkiye'nin sadece batısı değil, dört bir yanı gelişsin istiyoruz. Bunun için çalışıyoruz'' dedi. 
     Teşvik Yasası'nın kapsamını 1 Ocak 2005'te daha da genişleteceklerini ve Türkiye geneline hizmetleri yaygınlaştıracaklarını belirten Başbakan Erdoğan, kendilerinin bu gayretlerini anlamayanlar bulunduğunu ifade etti. 

     
</TEXT>
</DOC>
