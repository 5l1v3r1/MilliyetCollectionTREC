<DOC>
<DOCNO> 258556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sonspo20.html </URL>
<DATE> 2004/07/27/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Beşiktaş'ta gönderilecek oyuncular belli oldu... 
</HEADLINE>
<TEXT>

     Beşiktaş, teknik direktör Vicente Del Bosque'nin raporu doğrultusunda 4 futbolcusuyla yollarını ayırdı. 
     Siyah-beyazlı kulübün asbaşkanı ve futbol şube sorumlusu Kıvanç Oktay, teknik heyetin gönderilecek oyuncular konusunda kendisine rapor verdiğini ve bu doğrultuda Yasin Sülün, Ümit Aydın, Sinan Kaloğlu ve Okan Koç'un yeni sezonda kadrolarında bulunmayacağını söyledi. 
     Oktay, bu futbolcuları kiralık olarak göndermeyi düşündüklerini belirterek, ''Hepsi bizim futbolcularımız. Sadece, teknik direktörümüz bu sezon için kadroda düşünmüyor. Ancak Beşiktaş bu futbolculardan ilerde mutlaka yararlanacaktır'' diye konuştu. 
     Kadrodan çıkarılan 4 futbolcunun, kulüp bulana dek takımdan ayrı antrenman yapacakları bildirildi. 
     Bu arada Kıvanç Oktay, kararı bugün futbolculara ileteceğini söyledi. 
     Yurtdışı kampı öncesinde de Serdar Topraktepe, Gökhan Zan, Eser Yağmur, Ali Cansun Begeçarslan, Yasin Yıldız ve Ümit Atalay ile bu sezon için yollarını ayıran Beşiktaş'ta kadro böylece 24'e inmiş oldu. 

     
</TEXT>
</DOC>
