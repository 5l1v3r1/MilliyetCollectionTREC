<DOC>
<DOCNO> 254705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/spor/spo05.html </URL>
<DATE> 2004/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hep aynı fotoğraf 
</HEADLINE>
<TEXT>


Alman pilot, Formula 1 Dünya Şampiyonası'nın İngiltere Grand Prix'inde de ipi önde göğüsledi, yarışa dördüncü sıradan başlamasına rağmen rakiplerini yine arkasına dizdi 


80. zafer günü 
FORMULA 1 Dünya Şampiyonası'nda İngiltere'nin Silverstone pistinde düzenlenen sezonun 11. Grand Prix'sinde yine "beklenen" oldu. "Şampiyonlar şampiyonu" Alman pilot Michael Schumacher, yarışa 4. sıradan başlamasına rağmen finişi ilk sırada geçerek, rakipleriyle arayı açmaya devam etti. 1.24.42.700'lük derecesiyle 11. Grand Prix'de 10. zaferini yakalayan Ferrari pilotu, böylece kariyerinin de 80. Grand Prix zaferini elde ederek, tarih yazmayı sürdürdü. 

Raikkonen yetişemedi 
YARIŞA ilk sırada giren Finli sürücü Kimi Raikkonen, 2.130 saniye geride ikinciliği alırken, Schumacher'in Ferrari'den takım arkadaşı Brezilyalı Rubens Barrichello da 3.114 saniye farkla üçüncülüğü elde etti. Bar Honda pilotu İngiliz Jenson Button, 10.683 saniye farkla dördüncü sırada yer aldı. Genel klasmanda Schumacher, en yakın rakibi Barrichello'nun 26 puan önünde zirvedeki yerini korurken, markalar klasmanında da Ferrari, Renault ile arasındaki farkı 95'e çıkardı. 

Yıldızlar geçidi 

İNGİLTERE'NİN Silverstone pistinde yapılan Formula 1 Grand Prix yarışını birçok ünlü de takip etti. İngiltere Kraliçesi Elizabeth'in torunu Zara Philips, yarış öncesi McLaren Marcedes'in İngiliz pilotu David Coulthard'a şans diledi. Ünlü İngiliz pop grubu Atomic Kitten'ın solisti Kerry McFadden'ın da izlediği yarıştan önce ünlü model Emma B de Jaguar pilotları Mark Webber ve Christian Klien'le birlikte objektiflere poz verdi. 


Sürücüler klasmanı 1. M.Schumacher Alm. - Ferrari 100p 2. R.Barrichello Bre. - Ferrari 74p 3. J.Button İng. - Bar Honda 53p 4. J.Trulli İta. - Renault 46p 5. F.Alonso İsp. - Renault 33p 6. J.P.Montoya Kol. - Williams 29p 7. K.Raikkonen Fin. - McLaren 18p 8. T.Sato Jap. - Bar Honda 14p 9. D.Coulthard İng. - McLaren 14p 10. G.Fisichella İta. - Sauber 13p 

Markalar klasmanı 1. Ferrari 174p 2. Renault 79p 3. Bar Honda 67p 4. Williams BMW 41p 5. McLaren 32p 6. Sauber 18p 7. Toyota 8p 8. Jordan 5p 9. Jaguar 4p 10. Minardi 1p 



</TEXT>
</DOC>
