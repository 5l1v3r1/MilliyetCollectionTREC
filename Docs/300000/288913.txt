<DOC>
<DOCNO> 288913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun03.html </URL>
<DATE> 2004/11/15/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
NATO üyesi 10 ülke Irak'a asker göndermeyi reddetti 
</HEADLINE>
<TEXT>

     NATO Yüksek İttifak Komutanı Orgeneral James Jones, NATO üyesi 10 ülkenin askerlerini Irak'a göndermeyi reddettiğini söyledi. 
     Jones, bu durumun ittifakın gelecekte ortaya çıkacak ihtilaflarla nasıl mücadele edeceği konusunda ''kaygılandırıcı'' kuşkular doğurduğunu belirtti. 
     İngiliz Financial Times gazetesine konuya ilişkin açıklamalarda bulunan Jones, ''İttifak içinde Irak'a asker göndermeyecek ve göreve katılmayacak aşağı yukarı 10 ülke var. Bu, ittifakın gelecekte ortaya çıkacak görevlerde birlikteliği üzerinde etkileri olacağı için kaygılandırıcı bir durum'' ifadelerini kullandı. 
     Gazetede yer alan haberde, Jones'ın ittifak üyesi 26 ülkeden hangilerinin, Irak'taki ABD yönetimindeki savaşa asker göndermeyi reddettiği konusunda açıklamada bulunmadığı belirtildi. 
     NATO geçen ay Irak'a 300 askeri eğitmen gönderilmesi planlarına onay vermişti. Plan, Irak'ın başkenti Bağdat'ta askeri akademinin açılmasının ardından 1000 Iraklı subayın bir yıl boyunca eğitim görmesini öngörüyor. Askeri akademi, ABD öncülüğünde yapılacak daha büyük kapsamlı eğitim operasyonunu da tamamlayacak. Söz konusu eğitim operasyonu çerçevesinde 150 bin güvenlik personeli Irak'ta ocak ayında yapılacak seçimlerde görev yapmak üzere eğitilecek. 

     
</TEXT>
</DOC>
