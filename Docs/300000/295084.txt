<DOC>
<DOCNO> 295084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/yasam/yas04.html </URL>
<DATE> 2004/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sigorta parası için sahibi batırdı' 
</HEADLINE>
<TEXT>


Fethiye'de yanarak batan Türkiye'nin en büyük guletinin 1 milyon 650 bin dolara sigortalı olduğu öne sürüldü. Tayfa Sinan Bilgin, tekneyi sahibinin yaktığını iddia etti 

KAAN KAYA Muğla DHA 

Fethiye açıklarında 28 Kasım'da yanarak batan Türkiye'nin en büyük guleti "Büyük Barbarossa"dan yaralı kurtarılan tayfa Sinan Bilgin 28 , teknenin, sahibi ve kaptanı Ulvi Berberoğlu tarafından sigortadan para almak için batırıldığını öne sürdü. Denizde 3 gün ecelle pençeleştikten sonra kurtarılan Bilgin, ilk ifadesinde, "Makine dairesinde yangın çıktı, söndüremedik, yardım da gelmeyince tekne battı" demişti. Savcılıkta verdiği ifadeyi değiştiren Bilgin, "Tekneyi Berberoğlu bilerek batırdı. Can güvenliğim olmadığı için o gün gerçekleri söyleyemedim ama şimdi vicdanım rahat" diye konuştu. 

'Ölümle tehdit etti' 
Bilgin, DHA'ya yaptığı açıklamada da, "Berberoğlu, sigortadan para almak için tekneyi yaktı. Bunun karşılığında da hepimize para verecekti. Fakat konuşmamız halinde hepimizi ölümle tehdit etti. Ama bu olayda amcam Vahap Bilgin de öldü. Herkesin gerçekleri bilmesi için ifademi değiştirdim" dedi. Bilgin, şöyle devam etti "Berberoğlu'nun çok borcu vardı. Tekneyi satmayı denedi fakat alan olmadı. 3 ay önce tekneyi 1 milyon 650 bin dolara sigortalattı. İstanbul'dan hareket ettikten sonra, tekneyi yakacağını ve sigortadan alacağı paradan bizlere pay vereceğini söyledi. 28 Kasım gecesi Kaş - Kalkan açıkları arasında Berberoğlu tüm kamaralara ve tekneye benzin döktü ve sonra da tekneyi yaktı. Botla karaya çıkmamıza 1 mil kala alabora olduk" dedi. Bilgin'in ifadesinin ardından, Berberoğlu ve tayfa Erkan Postacı için yapılan arama çalışmaları yeniden başlatıldı. Teknenin batmasından sonra iki mürettebatın cesedi çıkarılmıştı. 




</TEXT>
</DOC>
