<DOC>
<DOCNO> 270450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sonspo16.html </URL>
<DATE> 2004/09/09/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Yunanistan-Türkiye milli maçı Yunan basınında... 
</HEADLINE>
<TEXT>

     Yunanistan ile Türkiye arasında dün gece yapılan ve golsüz eşitlikle biten 18. Dünya Kupası Avrupa elemeleri 2. Grup maçında Türk Milli Takımı'nın performansı, Yunan basınında geniş yer buldu. 
     Türk oyuncuların gerek savunma gerekse hücumda son derece başarılı olduklarını savunan Yunan gazeteleri, Yunanistan Milli Takımı'nın ise Arnavutluk'da aldığı yenilgiyi unutturamadığı gibi, Türkiye karşısında da adeta ''donduğu'' yorumunda birleştiler. 
     Atina'da yayımlanan Goal News Gazetesi, ''Çabamız sürüyor'' başlıklı haberinde, ''Herşeyi kaybetmesek de büyük bir avantajı yitirdik. Artık hoşumuza gitmese de birtakım gerçekleri kabul etmeliyiz. Türkler'in bizden daha iyi bir takım olması da bu gerçekler arasında'' yorumunu yaptı. 
     Gazete, karşılaşma süresince Türk Milli Takımı'nın rakibine oranla daha iyi bir oyun çıkardığını kaydederken, ''Türkler, hızlı ve tekniği olan oyuncular. Boş alan yaratmakta ve bunu kullanmakta bizden üstünler. Bizde olmayan herşey Türkler'de vardı'' değerlendirmesinde bulundu. 
     ''Stat tatsızdı'' başlığını kullanan Derby Gazetesi ise, Yunanlı oyuncuların çok istekli görünmelerine karşın Türkiye savunmasını aşamadıklarını, yorgun ve ritmsiz oynadıklarını, Arnavutluk'da olduğu gibi kendi sahalarında da 2006'ya hazır olmadıklarını gösterdiklerini kaydetti. 
     Derby, ''Türkler, bize oranla daha fazla takım ruhu taşıyorlardı. Savunmayı da hücuma geçmeyi de biliyorlar'' ifadesiyle Türk Milli Takımı'nın performansı okuyucularına taşıdı. 
     Protathlitis Gazetesi, ''Dokundu ama ne yapalım'' başlıklı haberinde, Yunanistan Milli Takımı'nın elinden geleni yaptığını, ancak golün bir türlü gelmek bilmediğini yazdı. 
     Gazete, ''Türkler'in duvar gibi savunmasını aşıp Rüştü'ye yaklaşamadık. Türk filelerini havalandıramadık ama en azından kendi kalemizde de gol görmedik. Mutlu olmalıyız'' yorumunda bulundu. 
     ''Yunan milliler dondu'' başlığını, ''Yunanlılar Portekiz'de gösterdikleri üstünlüğü Atina'ya taşıyamadılar. Rüştü'yü kalesinde rahat bıraktılar'' biçimindeki haberine uygun gören Athlitiki Iho Gazetesi'ne Score Gazetesi, ''Milliler kurşunsuz kaldı'' başlığıyla eşlik etti. 
     Score, ''Türkler'in hızına yetişemedik ancak hiçbir şey yitirilmiş değil. Türkiye'ye karşı alınan beraberliğe karşın halen hayattayız'' değerlendirmesini yaptı. 
     ''Otto'nun takımı 2'ye bölündü, merkezini yitirdi'' başlıklı Ora Gia Spor Gazetesi ise, Yunanlı oyuncuların Türk futbolculara karşı ''ayaklarında yeni taktikler taşıyamamayı'' pahalıya ödediklerini, böylelikle 2006 Dünya Şampiyonası'na giden yolda 2 puanı yitirdiklerini yazdı. 
     Fos Gazetesi, ''Milliler zemin yitirdi'' başlıklı haberinde, ''Avrupa Şampiyonluğu'nu şans eseri kazanmadıklarını göstermek isteyen Yunanlılar sahada ritmsizdi. Arnavutluk karşısında aldıkları yenilgiyi unutturmaya çalıştılar ama galiba çok şey istediler'' yorumunda bulundu. 
     Öte yandan, ''Millilerimiz bizi onurlandırdı'' ve ''Aferin mavi- beyazlılar'' başlıklarını kullanan Filathlos ile Sportime gazeteleri, ''Yunanlı oyuncular çok çabaladılar ancak olmadı. Kimse mavi-beyazlıların galibiyet için uğraşmadığını söyleyemez. Çıkardıkları oyunla izleyenleri gururlandırdılar'' görüşünde birleştiler. 
     Bu arada Ethnos Gazetesi, Yunan ekibinin Türkler'e karşı cesaretsiz bir oyun çıkardığını, Alman Teknik Direktör Otto Rehagel'in oyuncu değişikliklerinde geç kalması nedeniyle mavi-beyazlıların zemin yitirdiği yorumunu yaptı. 
     Apoyevmatini Gazetesi ise, Yunan takımının Türk ekibi karşısında riske girmeden, girişkenlikten uzak bir oyun çıkardığını yazdığı haberinde, ay-yıldızlıların oldukça rahat biçimde Yunanlılar'ın önünü kesmeyi başardıklarını kaydetti. 
     Yunan ekibinde lider oyuncu eksikliği olduğunu belirten Ta Nea Gazetesi de Yunan takımının Avrupa Şampiyonu değilmişçesine renksiz bir oyun çıkardığını, pres yapma, yaratıcı oyun çıkarma ve gol kaydetmedeki sorunlarını tek tek gözler önüne serdiğini yazdı. 

     
</TEXT>
</DOC>
