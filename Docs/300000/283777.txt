<DOC>
<DOCNO> 283777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonsiy02.html </URL>
<DATE> 2004/10/27/ </DATE>
<TIME> 03.10 </TIME>
<AUTHOR>  </AUTHOR>
<HEADLINE>
Erdoğan ''Chirac ve Schröder'in olumlu yaklaşımları bizleri mutlu etti" 
</HEADLINE>
<TEXT>

     Başbakan Recep Tayyip Erdoğan, ''Chirac ve Schröder'in olumlu yaklaşımları bizleri mutlu etti. Bundan sonraki beklentimiz, 17 Aralık'ta AB üyesi ülke liderlerinin koşulsuz, ayrımcılığa mahal vermeyen ve müzakere sürecini sürdürülebilir kılan bir karar almalarıdır'' dedi. 
     Başbakan Erdoğan, Berlin'deki temaslarının ardından Esenboğa Havalimanı'nda gazetecilere açıklamalarda bulundu. 
     Erdoğan, Berlin'de Fransa Cumhurbaşkanı Jacques Chirac ve Almanya Başbakanı Gerhard Schröder ile bir araya gelerek AB Komisyonu'nun yayınladığı rapor sonrasında, Türkiye'nin AB'ye katılım sürecini etraflı bir şekilde değerlendirme imkanı bulduklarını söyledi. Bu vesile ile aralık ayında üyelik müzakerelerine başlanmasıyla ilgili alınacak karar hakkında Türkiye'nin görüş ve beklentilerini liderlere ilettiklerini ifade eden Erdoğan, şöyle devam etti 
     ''Kendilerinin bu konudaki olumlu yaklaşımlarını da görmek bizleri bu noktada mutlu etti. Türkiye, AB'ye katılım sürecinde attığı adımları geri dönülmez telakki etmek suretiyle bu süreci şüphesiz ki devam ettirecektir. 
     Bundan sonraki beklentimiz, 17 Aralık'ta AB üyesi ülke liderlerinin koşulsuz, ayrımcılığa mahal vermeyen ve müzakere sürecini sürdürülebilir kılan bir karar almalarıdır.'' Erdoğan, bunun için üye ülkelerle yakın istişare ve işbirliği halinde bulunacaklarını belirterek, bu süreci devam ettirip zenginleştireceklerini kaydetti. Avrupa kamuoylarını Türkiye hakkında bilgilendirmek ve faaliyetleri duyurmak bakımından çok daha ciddi, çok daha kararlı bir iletişim kampanyası içerisinde olacaklarını söyleyen Erdoğan, sivil toplum kuruluşları ve siyasi partilerin güçlü desteğinin de yanlarında olduğunu bildiklerini ifade etti. 
     Başbakan Erdoğan, 29 Ekim Cuma günü Roma'da AB Anayasası'nın imza töreninin yapılacağını anımsatarak, Başbakan Yardımcısı ve Dışişleri Bakanı Abdullah Gül ile birlikte Roma'daki toplantıda da AB hükümet ve devlet başkanlarıyla görüşme imkanı bulacaklarını belirtti. Erdoğan, Roma'da da ikili görüşmeleri yoğun bir şekilde devam ettireceklerini kaydetti. 
     
     THY FİLOSUNA 36 YENİ AİRBUS 
     Erdoğan, Berlin'de ayrıca 36 Airbus tipi uçağın alımına ilişkin anlaşmayı imzaladıklarını anımsatarak, Türk Hava Yolları'nın THY daha önce 15 Boing tipi uçağın alımına ilişkin bir anlaşma yaptığını belirtti. Başbakan Erdoğan, bununla birlikte 51 yeni uçağın THY filosuna katılacağını, böylelikle THY'nin filosunun artık dünyada çok daha güçlü, çok daha saygın bir konuma ulaşmış olacağını söyledi. 
     THY'nin iç ve dış hatlar yolcu taşıma kapasitesinde son zamanlarda yaşanan artışları da anlatan Erdoğan, şöyle konuştu 
     ''Talep artışı ve fiyatlardaki düşüşler, aynı zamanda kazanan bir kuruluş halinde bulunan THY'nin bu kararı almasına neden oldu. İnanıyoruz ki bundan sonra ülkemiz içerisinde çok daha farklı, çok daha atak, çok daha zengin bir ulaşım hacmiyle THY hizmetlerini sürdürecektir. Bu noktada 2005 yılı sonunda teslimatları başlayacak olan uçaklarla filomuz daha yeni, daha canlı bir hale gelecektir.'' 
     
     ''YÜZLER DAHA İYİ KONUŞUR'' 
     Bir gazetecinin, ''Geziniz sıkıntılı başlamıştı, neşeli döndünüz. Temaslarınızı değerlendirir misiniz'' sorusuna, Erdoğan, şu yanıtı verdi 
     ''Berlin'de de söyledim, liderlerin yüzlerine bakın, ona göre açıklamanızı yapın, dedim. Ve yüzler daha iyi konuşur. Bu sorunun cevabını sayın Chirac da sayın Schröder de bu şekilde verdi. Sayın Schröder, onurumuza verdiği yemekten sonra da özellikle Türk basınının olduğu otel çıkışında çok daha açık, çok daha net olarak, üç başlıkta bu sürecin olumlu bir değerlendirmesini zaten yaptı.'' Başbakan Erdoğan, havalimanına inişinde, kendisinden 10 dakika önce Ankara'ya gelen Başbakan Yardımcısı ve Dışişleri Bakanı Abdullah Gül'ün bindiği uçağı inceledi. Gazetecilerin uçağı inceleme nedenini sormaları üzerine Erdoğan, Gül'ün bu uçakla 36 saatte 5 ülkeyi dolaştığını, uçağın hızını hayretle takip ettiklerini söyledi. Abdullah Gül'ün uçağı kendisine çok övdüğünü dile getiren Erdoğan, ''Biz de bu hızlı uçağı bir görelim dedik'' dedi. 
     
</TEXT>
</DOC>
