<DOC>
<DOCNO> 262614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/guncel/gun08.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Faik Meral'e dava açıldı 
</HEADLINE>
<TEXT>


Aralarında MİT görevlisi Faik Meral ve Alaattin Çakıcı'nın kardeşi ile yeğeninin de bulunduğu 6 kişi yargılanacak 

ESRA ALUS İstanbul 

Alaattin Çakıcı'nın yurtdışına kaçarken kullandığı yeşil pasaportun sahibi eski MİT görevlisi Faik Meral'le Çakıcı'nın kardeşi ve yeğeninin de aralarında bulunduğu 6 kişi hakkında dava açıldı. 
İstanbul Savcılığı, Çakıcı'nın yurtdışına kaçışına ilişkin soruşturmasını, bir kısım sanıklar yönünden tamamladı. İddianamede, Avusturya'da yakalanan Çakıcı'nın üzerinden çıkan yeşil pasaportun sahibi Meral'in, "çıkar amaçlı suç örgütüne yardım ve yataklık etmek" suçundan 1-2 yıl arasında hapis cezasına çarptırılması istendi. İzmir'de gözaltına alınarak İstanbul'a getirilen Meral, tutuksuz yargılanmak üzere serbest bırakılmış, ancak savcılığın itirazı ertesi gün sevk edildiği mahkemece tutuklanmıştı. 

15'er yıl hapis istendi 
Çakıcı'nın yeğeni Adem Çakıcı ile Murat Aydın Şakir, Cem Akarsu ve Ozan Güngören'in de "çıkar amaçlı suç örgütü üyesi olmak", "Ateşli Silahlar Kanunu'na muhalefet etmek" ve "sahte kimlik kullanmak" suçlarından dolayı 6.5 ile 15'er yıl arasında ağır hapis cezalarına çarptırılmaları talep edildi. Çakıcı'nın kardeşi tutuksuz sanık Aytuğ Gençağa Çakıcı'nın da "çete üyesi olmak" ve "Ateşli Silahlar Kanunu'na muhalefet etmek" suçlarından 4-9 yıl arasında ağır hapis cezasına çarptırılması öngörüldü. 


</TEXT>
</DOC>
