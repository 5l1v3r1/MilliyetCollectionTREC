<DOC>
<DOCNO> 298025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur53.html </URL>
<DATE> 2004/12/15/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Altın takı pazarlayan kişinin çantasını çaldılar 
</HEADLINE>
<TEXT>

     Eskişehir'de kuyumculara altın takı satışı yapan kişinin 80 milyar lira değerinde ziynet eşyası bulunan çantası kimliği henüz belirlenemeyen bir kişi tarafından çalındı. 
     Alınan bilgiye göre, altın takı üretimi yapan bir firmada satış görevlisi olarak çalışan Lokman Erdem, içinde yaklaşık 80 milyar lira değerindeki altın takı bulunan çantayla İki Eylül Caddesi'ndeki Taşbaşı Kuyumcular Çarşı'na geldi. 
     Çarşıda faaliyet gösteren bir kuyumcuyla altın takıların satışı konusunda pazarlık yapan Lokman Erdem, bir süre sonra kuyumcunun girişinde bıraktığı çantasının yerinde olmadığını fark etti. 
     Lokman Erdem'in ihbarı üzerine olay yerine gelip çevrede inceleme ve araştırma yapan polis, görgü tanıklarının ifadelerine göre, çantanın henüz kimliği belirlenemeyen küçük yaştaki bir kız çocuğu tarafından çalındığını belirledi. 
     Emniyet güçleri, verilen eşgal üzerine şüpheliyi yakalamak için çalışmalarına başladı. 
     
</TEXT>
</DOC>
