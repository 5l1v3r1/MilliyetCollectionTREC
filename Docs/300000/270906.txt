<DOC>
<DOCNO> 270906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sondun11.html </URL>
<DATE> 2004/09/11/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Blair'in eşi Cherie Irak konusunda kocamı destekliyorum... 
</HEADLINE>
<TEXT>

     İngiltere Başbakanı Tony Blair'in eşi Cherie Blair, Irak konusunda eşine destek verdiğini bildirdi. 
     Eşinin göreve geldiği 1997 yılından bu yana ilk kez kapsamlı bir röportaj vermek üzere The Daily Telegraph gazetesini seçen Cherie Blair, İşçi Partisi'nin seçimi kazandığı günün yaşamlarında yaptığı büyük değişimi, ''Eşimin seçimi kazandığı gün geceliğimle kapıyı açtığımda, hayatımızın bir daha asla aynı olmayacağını anlamıştım'' sözleriyle anlattı. 
     Eşinin bir dönem daha başbakanlık yapma arzusu konusundaki görüşlerini, ''Bu tamamen İngiliz kamuoyuna bağlı, ama Tony görevine devam ederse, ben yine her zamanki gibi yanında olacağım ve ona destek vereceğim'' diye açıklayan Cherie Blair, henüz politika sonrası yaşam için hazırlıkları bulunmadığını da bildirdi. 
     ''Hiçbir şekilde hikayenin sonuna geldiğimiz söylenemez, bir emeklilik dönemi öncesi yapacak çok şeyimiz var'' diyen Cherie Blair, kendi isminin etrafında ortaya çıkan ve ''Cheriegate'' diye anılan skandal konusundaki pişmanlığını da dile getirdi. 
     Adı sahtekarlıktan hüküm giymiş bir mali müşavirle birlikte anılan ve onunla yaptığı işlerden dolayı eleştirilen Cherie, ''Bu konudaki en büyük pişmanlığım, olayın Tony'yi yaptığı şeylere yeterince dikkat harcayamayacak duruma getirmesidir. Oysa ben ona yardım için yanındaydım, onun başına dert açmak için değil'' diye konuştu. 
     
</TEXT>
</DOC>
