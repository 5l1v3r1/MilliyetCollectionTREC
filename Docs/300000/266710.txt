<DOC>
<DOCNO> 266710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/ekonomi/eko09.html </URL>
<DATE> 2004/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Batı'ya ihracatta da Türkiye üs olacak' 
</HEADLINE>
<TEXT>



Goodyear Dünya Başkanı Robert Keagan, Türkiye'yi sadece Ortadoğu, Afrika ya da Asya için değil Batı'ya yönelik de ihracat üssü olarak değerlendirdiklerini bildirdi. Goodyear Türkiye'nin İzmit ve Adapazarı'ndaki üretiminin yüzde 74'ünü ihraç ettiğini belirten Keagan, bu ihracatın büyük çoğunluğunun Avrupa, Afrika ve Ortadoğu'ya yapıldığını anlattı. 
Goodyear'ın dünyadaki en büyük pazarının Kuzey Amerika olduğunu, bunu Batı Avrupa ve Çin'in izlediğini belirten Keagan, "Çin ilerde en büyük pazar olacaktır" dedi. Otomotiv endüstrisindeki bütün kilit oyuncuların Türkiye'de üretime yönelik yatırım yaptığına dikkat çeken Keagan, şöyle devam etti 
"Bu, ilerlemeye bir gösterge. Otomotiv endüstrisinin Türkiye'de başarılı olmasında üç faktör var. Bunlardan birincisi, mühendisinden üretimde rol alan kişisine kadar çok kaliteli bir işgücünün olması. İkincisi Türkiye'nin konumu, üçüncüsü rekabetçi maliyet avantajları." 

Yatırım sürecek 
Keagan, Türkiye'de ekonominin büyüme trendine girdiğini dile getirerek, "Enflasyon düşürüldüğü için Türkiye'de bulunmaktan memnunuz. Enflasyonun anlaşılabilir düzeyde olması faaliyetlerimizi geliştirmemize yardımcı oluyor" dedi. Türkiye'de 100 milyon dolarlık yatırım yaptıklarını belirten Keagan, yatırımları sürdüreceklerini kaydetti. 


</TEXT>
</DOC>
