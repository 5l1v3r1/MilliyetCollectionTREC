<DOC>
<DOCNO> 291183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonspo47.html </URL>
<DATE> 2004/11/22/ </DATE>
<TIME> 21.43 </TIME>
<AUTHOR>  </AUTHOR>
<HEADLINE>
Beşiktaş'a ceza... 3 maç seyircisiz oynayacak 
</HEADLINE>
<TEXT>

     Futbol Federasyonu Yönetim Kurulu, Beşiktaş-Çaykur Rizespor maçında yaşanan cinayet olayı sonrası, siyah-beyazlı kulübü tedbirli olarak Profesyonel Futbol Disiplin Kurulu'na PFDK sevk etti ve 3 maç seyircisiz oynama cezası verdi. 
     Federasyonun Levent'teki binasında gerçekleştirilen olağanüstü yönetim kurulu toplantısı sonrasında açıklamayı, basın sözcüsü Zekeriya Alp yaptı. 
     Açıklama şöyle 
     ''Futbolu çirkinleştiren, futbolun değerlerini yok etmeye yönelen her türlü eylemin karşısında durulacaktır. Hiçbir galibiyet ya da şampiyonluk, insan hayatıyla ölçülecek değerde değildir. Bu elim olay, sağduyu sahibi her kesimi olduğu gibi yönetim kurulumuzu da derinden etkilemiştir. Beşiktaş-Çaykur Rizespor arasında dün oynanan karşılaşma sırasında yaşanan elim olayı inceleyen yönetim kurulumuz, olayı, Futbol Müsabaka Talimatı'nın 33. maddesiyle düzenlenen saha olayı kavramı çerçevesinde değerlendirmiş, bu olay nedeniyle Beşiktaş Kulübü'nü tedbirli olarak PFDK'ya sevk etmiştir. Olayın vahameti ve toplumda yarattığı infiali de göz önünde bulunduran yönetim kurulumuz, Futbol Müsabaka Talimatı'nın 18 A maddesi gereği, Beşiktaş Kulübü'nün tedbiren 3 resmi maçta seyircisiz oynamasına karar vermiştir.'' Açıklamada, saha olayları karşısında hiçbir tavizin verilmemesi ve kararlı bir duruş sergilenmesi görüşünde yönetim kurulunun birleştiği kaydedildi. 
     
     ÖNLEM KARARLARI 

     Bu arada, İstanbul Valisi Muammer Güler ve Birinci Süper Futbol Ligi Kulüpler Birliği Vakfı temsilcilerinin katıldığı toplantıda alınan prensip kararları da yönetim kurulu toplantısında onaylandı. 
     Toplantıdan sonra açıklanan kararlar şöyle 
     Bilet satışı ve dağıtımında yeniden düzenleme yapılacak. 
     Kulüpler, deplasmana taraftar götürmeyecek, taraftarları için bu maçlarda bilet organizasyonunu üstlenmeyecek. Statlara biletsiz girişin kesinlikle önüne geçilecek. 
     Toplu bilet satışına yasak getirilecek. 
     Maçlarda merdivenler tamamen boş bırakılacak. Müsabakada görevli temsilci, merdivenler boşaltılmadığı takdirde maçın başlamasına izin vermeyecek. Maç sırasında merdivenlere oturulmasına izin verilmeyecek. 
     Biletlerde belirtilen numaralı yerde oturmayan seyirciye, güvenlik görevlileri müdahale edecek. Kesinlikle herkes yerinde oturacak. 
     Kapı otomat ve stat kamera güvenlik sistemleri UEFA kriterlerine uygun hale getirilecek. 
     Akreditasyon sistemi yaygınlaştırılacak ve her maçta uygulanacak. Bu konularda talimatlara uymayan kulüplere en ağır müeyyideler uygulanacak. 
     Güvenlik için eşgüdüm toplantılarına bu hafta İstanbul'da oynanacak Birinci Süper Lig maçları öncesinde başlanacak. Bu toplantılara maçın hakemleri, gözlemcisi, temsilcisi ile birlikte güvenlik, sağlık, itfaiye ve kulüp temsilcileri katılacak. 
     2. ve 3. liglerle ilgili önlemlerin görüşülmesi için salı ve çarşamba günleri Ankara'da kulüp temsilcileriyle toplantılar yapılacak. 
     
</TEXT>
</DOC>
