<DOC>
<DOCNO> 289290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonspo34.html </URL>
<DATE> 2004/11/16/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Beşiktaş, Çaykur Rizespor maçı hazırlıkları... 
</HEADLINE>
<TEXT>

     Beşiktaş, Çaykur Rizespor ile yapacağı lig maçının hazırlıklarını 2 günlük bayram izninin ardından akşam yaptığı idmanla sürdürdü. 
     BJK Nevzat Demir Tesisleri'nde, 1.5 saati aşan ve sağanak yağış altında yapılan çalışmaya milli oyuncular katılmadı. Çalışmada, izinli olan Emre Aşık ile sakatlığı sürdüğü için Romanya'da bulunan Daniel Gabriel Pancu da yer almadı. 
     Kulüp doktoru Ayhan Optur, Ronaldo Guiaro'nun takımdan ayrı kondisyoner eşliğinde çalıştığını, yurt dışında kontrolü yapılan Fatih Sonkaya'nın sonuçlarında ise önemli bir bulguya rastlanmadığını açıkladı. 
     Antrenmana, kondisyoner Javier Minano yönetiminde topluca ısınarak başlayan siyah-beyazlılar, bir süre kondisyon çalışması yaptıktan sonra idmana 5'e 2 top kapma ve dar alanda çok pasla devam etti. Teknik direktör Vicente Del Bosque, antrenmanı yarım sahada çift kale maçla sona erdirdi. 
     Beşiktaş, Çaykur Rizespor karşılaşmasının hazırlıklarını yarın yapacağı çift idmanla sürdürecek. 
     
</TEXT>
</DOC>
