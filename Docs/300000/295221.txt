<DOC>
<DOCNO> 295221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonsiy27.html </URL>
<DATE> 2004/12/06/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Sezer Rusya ile diyalog özel bir önem taşıyor 
</HEADLINE>
<TEXT>

     Cumhurbaşkanı Ahmet Necdet Sezer, Türkiye ile Rusya arasında gelişen diyalog ve işbirliğinin, yalnızca iki ülkenin yararına olmadığını, bu işbirliğinin aynı zamanda bölgesel ve uluslararası alanda barış, istikrar ve gönence de katkı yaptığını söyledi. 
     Sezer, resmi ziyaret için Ankara'da bulunan Rusya Devlet Başkanı Vladimir Putin ile baş başa ve heyetlerarası görüşmelerin ardından düzenlenen ortak basın açıklamasında, Putin'i Türkiye'de görmekten memnuniyet duyduğunu belirtti. 
     ''Sayın Putin'in, Eylül 2004'te Beslan'da yaşanan ve tarafımızdan da şiddetle kınanan terör eylemi nedeniyle ertelenen ziyareti, böylece gerçekleşmiş olmaktadır'' diyen Sezer, Putin'in ziyaretinin, 30 yılı aşkın süredir bir Rus Devlet Başkanı'nın Türkiye'ye yaptığı ilk resmi ziyaret olması açısından ayrı önem taşıdığını kaydetti. 
     İki ülke arasındaki köklü ilişkilerin, Türkiye ve Rusya'yı birbirine yakınlaştırdığını ifade eden Sezer, ''Aynı zamanda, ortak bir coğrafyayı da paylaştığımız Rusya Federasyonu, gerek ikili, gerek bölgesel ve uluslararası alanda işbirliğine önem verdiğimiz bir komşumuzdur'' diye konuştu. 
     Sezer, Türkiye ile Rusya arasındaki ilişkilerin, siyasal, ekonomik, askeri, kültürel ve toplumsal alanlarda gelişmesinin ve derinlik kazanmasının sevindirici olduğunu belirterek, Putin ile görüşmelerinde ikili ilişkileri tüm boyutlarıyla ele aldıklarını söyledi. 
     Sezer, şöyle devam etti 
     ''Sayın Putin ile gerçekleştirdiğimiz görüşmeler son derece yararlı olmuştur. Siyasal diyalogumuzun düzenli bir temelde sürdürülmesinin, karşılıklı güven ve dostluk ortamının güçlendirilmesine katkıda bulunduğu yönünde, Sayın Putin ile benzer görüşleri paylaştığımızı görmekten mutluluk duyuyoruz. 
     Görüşmelerimiz çerçevesinde, ilişkilerimizin geliştirilmesi için varolan olanakların en iyi biçimde değerlendirilmesi, ilişkilerimizin çok boyutlu ortaklık düzeyine yükseltilmesi yönünde, aynı istenci paylaşmakta olduğumuz bir kez daha doğrulanmıştır. 
     Bu çerçevede, Dışişleri Bakanlıklarımız arasında 2001'de imzalanmış bulunan Avrasya'da İşbirliği Eylem Planı çerçevesinde, Avrasya bölgesinde, işbirliğimizi geliştirme yönündeki ortak çabalarımızın sürdürülmesi yönündeki görüş birliğimizi yineledik.'' Görüşmede ayrıca, bölgede ve uluslararası alandaki sorunlar ve son gelişmeler üzerinde kapsamlı görüş alışverişinde bulunduklarını belirten Cumhurbaşkanı Sezer, ''Ülkelerimizi yakından ilgilendiren, kimi bölgesel ve uluslararası konularda görüşlerimizin birbirine yakın olduğunu mutlulukla gördük'' dedi. 
     Sezer, ''Türkiye Cumhuriyeti ile Rusya Federasyonu Arasında Dostluğun ve Çok Boyutlu Ortaklığın Derinleştirilmesine İlişkin Ortak Bildiri''yi imzaladıklarını da hatırlatarak, şunları kaydetti 
     ''Yine az önce imzalanan anlaşmalar ve mutabakat muhtırası, ülkelerimiz arasındaki yakın işbirliğinin somut örneklerini oluşturmaktadır. 
     Rusya ile gelişen diyalog ve işbirliğimizin, sadece iki ülkenin yararına olmakla kalmayıp, bölgesel ve uluslararası alanda barış, istikrar ve gönence de katkı yapan, özel bir önem taşıdığı görüşündeyiz.'' Sezer, Putin'in ziyaretinin, ''iki ülke arasında ulaşılan yeni ve üst düzey aşamayı perçinlediğine inandığını'' kaydetti. 
     
</TEXT>
</DOC>
