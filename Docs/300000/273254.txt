<DOC>
<DOCNO> 273254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/spor/spo02.html </URL>
<DATE> 2004/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu Servet bitmez 
</HEADLINE>
<TEXT>


Fenerbahçe'nin, bağlarında esneme, eklem içinde ödem ve meniskusunda yırtık olan bionik futbolcusu, zorlu Sparta Prag savaşından sonra Malatyaspor mücadelesinden de başarıyla ayrılınca doktorları şaşkına çevirdi 

CÜNEYT KARAKAYA 


İki maç üst üste 
DÜNYA Kupası Eleme Grubu maçlarının kampında sağ ayak iç yan bağlarından sakatlanan, meniskusunda da yırtık tespit edilen Servet performansıyla doktorları şaşkına çevirmeye devam ediyor. Sparta Prag karşılaşmasında müthiş bir mücadele veren milli futbolcu, sakat haliyle Malatya sınavında da başarıyla forma giyerken, birçok meslektaşını kıskandırdı. Fenerbahçe Kulüp Doktoru Ethem Kavukçu, Servet'in sakatlıklarını, "iç yan bağlarda esneme, eklem içinde ödem oluşması ve meniskusunda küçük yırtık" diye özetledi. 

Sürekli tedavide 
KAVUKÇU, Yunanistan milli maçında da bu halde oynayan Servet'in sürekli tedavi altında tutulduğunu söyledi. Doktor, "Ancak inanılmaz özverili davranıyor ve iş dışında başka hiçbir şey düşünmüyor. Konsantrasyonunu hiç bozmaması da ona büyük yarar sağlıyor. Şu anda ufak - tefek ağrıları var. Tedavisi de bir yandan devam ettiği için sakatlığının ilerleyeceğini sanmıyoruz. Meniskus yırtığının büyümesini de engelliyoruz. Görev verildiği sürece bu özverisinden hiç vazgeçmeyecek" ifadesini kullandı. 

Aşırı motivasyon 

Neşeli başladı 
MALATYASPOR galibiyeti sonrası Fenerbahçe'nin dün sabah Samandıra Tesisleri'nde yaptığı antrenman büyük bir neşe ile başladı. Önceki gece forma giyen futbolcular düz koşunun ardından soyunma odasının yolunu tutarken, antrenör Koch yedek oyunculara yaklaşık iki saat süren ağır bir program uyguladı. 

Kavgayla bitti 
ÇİFT kalede tüm oyuncuların bir hayli hırslı oldukları gözlenirken, bir pozisyon sonrası Semih ile Serhat tartışmaya başladı. İki futbolcu ardından birbirlerini itmeye kalkışınca araya giren arkadaşları tarafından ayrıldılar. Ancak sinirleri yatışmayan Serhat ve Semih'in sözlü saldırıları idman sonuna kadar devam etti. 

'Gönül rahatlığı ile gelin' 

Alex, Brezilyalı vatandaşlarını İstanbul'a çağırdı, "Burası mutlu insanların yaşadığı çok güzel bir şehir" ifadesini kullandı 

'Sıra Avrupa'da' 
FENERBAHÇE'NİN Brezilyalı oyuncusu Alex de Souza vatandaşlarına Türkiye'yi övdü. Ülkesinden gelen bir televizyon kanalı ile özel röportaj yapan yıldız futbolcu, "Şimdiye kadar 600 maç oynadım. 11 kupa kazandım. 200 gol attım. Güney Amerika'da kendimi kanıtladım. Sıra Avrupa'ya geldi. Fenerbahçe ile birlikte Şampiyonlar Ligi'nde bir tarih yazacağız" dedi. 

'Taraftar müthiş' 
TÜRKİYE'YE gelirken kuşkuları olduğunu belirten Alex, "Ancak burada gördüm ki, insanlar futbol aşığı. Hele Fenerbahçe taraftarı her şeyden önce takımını düşünüyor. Onula yatıp, onunla kalkıyor. Buradan tüm Brezilyalılar'a sesleniyorum. Gönül rahatlığı ile İstanbul'a gelsinler. Görecekler ki, burası mutlu insanların yaşadığı çok güzel bir şehir" diye konuştu. 

'Mekik dokuyorum' 
TAKIMDAKİ Brezilyalı arkadaşlarının kendisi için büyük avantaj olduğunu kaydeden yıldız oyuncu, "İstanbul'da aynı anda iki kıtada birden yaşıyorum. Asya ile Avrupa arasında mekik dokuyorum. Böyle güzel bir şehirde ailemle birlikte mutlu günler geçiriyorum. Futbol kariyerime büyük başarılar katmak için Türkiye'de çok uygun bir ortam buldum" yorumunu yaptı. 

Daum'dan yakın takip 

TEKNİK Direktör Daum, gelecek hafta Şampiyonlar Ligi'nde karşılaşacakları Manchester United'ı yakın takibe aldı. Ada ekibinin iki hafta önce yaptığı lig maçını izleyen Alman hoca, bugün oynanacak M. United - Liverpool karşılaşması için menajer Volkan Ballı ile dün İngiltere'nin yolunu tuttu. 


</TEXT>
</DOC>
