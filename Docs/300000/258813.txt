<DOC>
<DOCNO> 258813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sontur02.html </URL>
<DATE> 2004/07/28/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Hırsızı kelepçeler bile durduramadı .. 
</HEADLINE>
<TEXT>

     
     Bahri KARATAŞ URLA İzmir , DHA 

     

İZMİR'in Urla İlçesi'nde gasp ve hırsızlık iddiasıyla polis tarafından yakalanıp sevk edildiği adliyede tutuklanan 23 yaşındaki Seyit Ali Şahin, cezaevine götürülürken de suç işlemekten geri kalmayıp savcılık katibi 45 yaşındaki Ayten Zorlu'nun cep telefonunu çaldı. Cezaevi girişinde sabıkalı olan Şahin'in üzerini arayan görevliler tarafından bulunan cep telefonunun teslim edildiği Ayten Zorlu, çok şaşırdı. 
     Polis ekipleri ilçe merkezinde bir arkadaşıyla birlikte suç işleyen Seyit Ali Şahin'i takibe aldı. İzlendiğini farkeden Şahin, kaçmaya çalışırken güçlükle yakalanıp etkisiz hale getirildi. Kimliği belirlenemeyen suç ortağı ise kaçtı. Emniyet Müdürlüğü'ne götürülen Seyit Ali Şahin'in üzerinde esrarlı sigara ele geçirildi. Çeşitli suçlardan sabıkalı Seyit Ali Şahin'in yapılan sorgulamasında bir hafta önce Altıntaş Mahallesi Tellibağ Mevkii'nde Yaşar Alkan'ın evinin bahçesindeki motosikleti bıçak zoruyla aldığı, Gönül Şaşmaz'ın evinden cep telefonu çaldığı anlaşıldı. 
     Şahin, karakolda ifade için beklerken, pencere camını kafasıyla vurarak kırdı, polisler tarafından güçlükle durduruldu. Seyit Ali Şahin Gasp, evden telefon hırsızlığı, görevli memura karşı koyma ve devlet malına zarar' verme suçlarından geçtiğimiz cuma günü adliyeye sevk edildi. 
     
     ADLİYEDEN DE HIRSIZLIK 

     Seyit Ali Şahin, nöbetçi mahkeme tarafından tutuklandı. Cezaevine götürülmek üzere Savcılık Hazırlık Kalemi'nde işlemleri yapılan Seyit Ali Şahin, görevlilerin dalgınlığından yararlanıp, elleri kelepçeli olduğu halde, katibe Ayten Zorlu'nun masa üzerinde duran cep telefonunu çaldı. Cezaevi girişinde yapılan üst aramasında Şahin'in üzerinden cep telefonu çıktı. Seyit Ali Şahin, telefonu adliyede Savcılık Hazırlık Kalemi'nden çaldığını itiraf etti. Tutanakla el konulan telefon 10 yıllık zabıt katibesi Ayten Zorlu'ya teslim edildi. Telefonunun çalındığını farketmediğini söyleyen Zorlu, "Sanık tutuklandı. İşlemlerini yapmak için evrakı bana geldi. Yan masada duran mühürü almak için kalktım. Bu esnada elleri kelepçeli olan Şahin cep elefonumu almış. Bunu farketmedim. Bir saat sonra polisler, ellerinde benim telefonumla geldi. Çok şaşırdım. Hırsız bunu meslek edinmiş herhalde. Bundan sonra telefonumu masa üzerinde bırakmayacağım'' dedi. Seyit Ali Şahin, hakkında bu suçtan da ayrıca dava açılacağı belirtildi. 

     
</TEXT>
</DOC>
