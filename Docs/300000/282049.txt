<DOC>
<DOCNO> 282049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/siyaset/axsiy02.html </URL>
<DATE> 2004/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rapor' düşünce suçu 
</HEADLINE>
<TEXT>


Başbakanlık İnsan Hakları Danışma Kurulu'nun bazı üyeleri, aynı kurulun alt komisyonunun hazırladığı "azınlık raporu"na ceza soruşturması için başvuruyor 

Gökçer Tahincioğlu - Ankara 


Başbakanlık İnsan Hakları Danışma Kurulu'nun BİHDK bazı üyeleri, alt komisyonlarınca hazırlanan "Azınlık Hakları Raporu" nedeniyle ceza soruşturması açılması istemiyle savcılığa başvuracak. Suç duyurusu işleme konulursa, kurulun başkan ve üyeleri, düşünce suçu soruşturmasının tarafları olacak. 
BİHDK'nın Prof. Dr. Baskın Oran başkanlığındaki "Azınlıklar ve Kültürel Haklar" alt komisyonunun raporuna ilişkin tartışmalar yargıya taşınıyor. 

'Toplumu yaraladı' 
BİHDK üyesi Toplumsal Düşünce Derneği Başkanı Fethi Bolayır, "Anayasanın değiştirilmesi teklif dahi edilemeyecek maddelerinin değiştirilmesi isteniyor. 
Bu rapor Türk toplumunu yaralamıştır. Atatürk dönemine hakaret ediliyor" dedi. Hukukun Egemenliği Derneği'yle birlikte raporu hazırlayanlar hakkında işlem yapılmasını isteyeceklerini kaydeden Bolayır, "Gereken açıklamayı yapmazsa, BİHDK Başkanı İbrahim Kaboğlu'nu da suç duyurusuna dahil edeceğiz" diye konuştu. Bolayır, raporun kabulüne ilişkin oylamanın iptali için de BİHDK Başkanlığı'na itiraz edeceklerini kaydetti. 

Oylama usule uygun 
Raporun 1.5 yıldır geciktirildiğini vurgulayan Oran ise "İçeriğinden dolayı istenmiyor. Bu üyeler her toplantıda, 'Bu çok önemli. Daha çok tartışalım' dedi. Ama biz zaten yılda üç kez toplanıyoruz" dedi. Raporun, kuruldan 24'e karşı 7 oyla geçtiğini kaydeden Oran, "Oylama, uluslararası standartlara uygun yapıldı. Kimse de itiraz etmedi" diye konuştu. Raporda, anayasanın "Devlet ülkesi ve milletiyle bölünmez bir bütündür. Dili Türkçe'dir" ilkesinin değiştirilmesi, Türkiyeliliğin üst kimlik olarak kabul edilmesi öneriliyor. 

Vahit Bıçak'a sert tepki 

Baskın Oran, "Raporu Başbakanlık istemedi. BİHDK üyelerinin değil yazanın görüşleridir" diyen Başbakanlık İnsan Hakları Başkanı Vahit Bıçak için şunları söyledi "Başbakanlık'ın istemediği doğru. Danışma Kurulu, insan haklarını geliştirmeyi görev bildiği için yaptı. Bıçak'ın yorumu ayıp." Oran, Başkanlık Divanı bana 'Yumuşatabilir misin ' diye sordu. Ben de zorunlu olmasam da, son iki paragrafı attım. Belkemiğine ise elbette dokunmadım" diye konuştu. 


</TEXT>
</DOC>
