<DOC>
<DOCNO> 253656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sontur06.html </URL>
<DATE> 2004/07/07/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
"Şeker gibi" ilaca suç duyurusu .. 
</HEADLINE>
<TEXT>

     
     Rahmi Cinokur 
     

İzmit'te, şekere benzeyen 'Laroxyl' adlı depresyon ilacının, çocuklar için tehlike oluşturacak şekilde kolay açılır ambalajla satıldığı gerekçesiyle, ilgili firma hakkında suç duyurusunda bulunuldu. 
     Cumhuriyet Savcılığı'na suç duyurusunda bulunan Kocaeli Üniversitesi KOÜ Tıp Fakültesi Çocuk Sağlığı ve Hastalıkları Anabilim Dalı Öğretim Üyesi Prof. Dr. Şükrü Hatun, AA muhabirine yaptığı açıklamada, Laroxyl adlı ilacın görüntüsünün yanı sıra tadıyla da şekeri andırdığını ve çocuklara çekici geldiğini söyledi. 
     İlacın kolay açılır ambalajla satılması nedeniyle, sık sık çocuk zehirlenmelerinin yaşandığını öne süren Hatun, bu nedenle ilacın üretim ve dağıtımını yapan firma hakkında suç duyurusunda bulunduğunu belirtti. 
     Hatun, son 1 ayda, Laroxyl adlı ilacı şeker niyetine yiyen ve zehirlenen 2 çocuğun KOÜ Tıp Fakültesi Hastanesi Çocuk Kliniği'ne kaldırıldığını ifade ederek, ''Sağlık Bakanlığı nezdinde daha önce yaptığımız girişim sonucunda firma uyarıldı ama değişen bir şey olmadı. Be nedenle suç duyurusunda bulunmaya karar verdim'' dedi. 
     
     GÜVENLİ İLAÇ PAKETLEME YÖNTEMLERİ 
     Laroxyl adlı ilacın sadece bir örnek olduğunu, diğer ilaçların da aynı nedenlerle tehlike yarattığını öne süren Prof. Dr. Şükrü Hatun, şöyle devam etti 
     ''Başta aspirin ve depresyon ilaçları olmak üzere, ülkemizde satılan ilaçların çoğu, çocukların açabileceği şekilde ambalajlanmaktadır. Bu nedenle de, oyun çağındaki çocuklar ilaç zehirlenmesi riskiyle karşı karşıya kalmaktadır. Ülkemizde 1 ila 5 yaşındaki çocuk ölümlerinin yüzde 10'u kaza ve zehirlenmelerden olmaktadır. Son yıllarda depresyon ilaçlarının kullanımının yaygınlaşması nedeniyle, bu ilaçlara bağlı zehirlenmelerde de artış gözlemleniyor.'' Çocukları ilaç zehirlenmelerinden koruyacak olan esas önlemin ilaçların çocukların açamayacağı şekilde ambalajlanması olduğunu vurgulayan Hatun, bu uygulamanın ABD'de 1970 yılında başlatıldığını ve aspirin zehirlenmesi sayısının 6 yıl içinde 8 bin 146'dan 3 bin 575'e düştüğünü anlattı. 
     Prof. Dr. Hatun, güvenli ilaç paketleme yöntemlerinin geliştirilmesi ve bunların artan oranlarda kullanılmaya başlamasıyla ilaç zehirlenmelerinin azaldığına işaret ederek, ''Örneğin 1970 yılında ABD'de 5 yaşın altında 226 zehirlenmeye bağlı ölüm meydana gelirken, 1990'da yalnızca 49 ölüm görülmüş. Bu nedenle, ülkemizde sık kullanılan ve tehlikeli zehirlenmelere neden olan ilaçların kilitli kutu ile ambalajlanması sağlanmalıdır'' dedi. 
     
</TEXT>
</DOC>
