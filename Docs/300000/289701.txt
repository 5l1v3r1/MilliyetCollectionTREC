<DOC>
<DOCNO> 289701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/spor/spo02.html </URL>
<DATE> 2004/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Devler'e uymadı ama... 
</HEADLINE>
<TEXT>


Daum, Şampiyonlar Ligi taktiğini, Trabzon'da uygulamak için harekete geçti. Alman hoca, Nobre'yi tek forvet düşünüyor 

YUSUF DURSUN - Fotoğraf Yusuf Dursun 


Sabredecekler 
TRABZON karşısında liderliği kaybetmek istemeyen Fenerbahçe Teknik Direktörü Christoph Daum, Şampiyonlar Ligi'nde deneyip, verim alamadığı taktiği yeniden gündeme taşıdı. Sabırlı bir şekilde rakibi durdurmayı planlayan Alman çalıştırıcı, orta sahasını kalabalık tutarak, rakibi vurmayı hesaplıyor. Daum, ikinci yarıda daha ofansif bir takım düşünüyor. 

'6'şar puanlık maç' 
FORVETTE Nobre'yi tek bırakıp, orta alanda Alex'in paslarıyla kontratağa çıkmayı hedefleyen Daum, Kemal'i de sürpriz isim olarak sahaya sürmeyi düşünüyor. Sarı-Lacivertli ekibin çalıştırıcısı, Hooijdonk'u oynatıp, oynatmama kararsızlığı yaşıyor. Alman hoca, Trabzonspor ve Prag maçlarının 6'şar puan değerinde olduğunu söyledi. 

100. yıl güvencesi 

FENERBAHÇE Başkanı Aziz Yıldırım, Teknik Direktör Daum'a, "100. yıla seninle girmek istiyoruz" diyerek, 2007 sonuna kadar kendisiyle devam etmek istediğini söyledi. Yönetim güvenini tekrarlayan Yıldırım'ın, Daum ile gelecek ay masaya oturarak mukavelesini uzatmayı düşündüğü ifade edildi. 

Medya takip merkezi 

SARI - Lacivertli yönetim, 10 kişilik bir hukuk kurulu kurdu, medyayı takibe aldı. Fenerbahçe hakkında çıkan yalan haberlere anında müdahale edip, gerekli işlemleri başlatacak olan kurulda bulunan hukukçulara tam yetki verildi. 

Daum'dan hücum dersi 

Trabzonspor maçının hazırlıklarını sürdüren Fenerbahçe, dünkü antrenmanda hücum çalıştı. Önder, Luciano, Serhat, Aurelio, Nobre, Alex'den oluşan yeşil takım ile Kemal, Serkan, Selçuk, Fabiano, Mehmet ve Murat'tan oluşan lacivert ekibi karşı karşıya getiren Teknik Direktör Daum, as futbolcularına övgüde bulundu. 


</TEXT>
</DOC>
