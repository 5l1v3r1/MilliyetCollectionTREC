<DOC>
<DOCNO> 264606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/spor/spo01.html </URL>
<DATE> 2004/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü'ye kapı kapalı 
</HEADLINE>
<TEXT>


Milli kalecinin Beşiktaş ile flört ettiği yolundaki haberlere Futbol Şube Sorumlusu Kıvanç Oktay sert çıktı, "Rüştü'yü almamız milyonda bir ihtimal bile değil" dedi 


Noktayı koydular 
BEŞİKTAŞ Futbol Şube Sorumlusu Kıvanç Oktay, kaleci Rüştü'nün transferiyle ilgili spekülasyonlara son noktayı koydu. Oktay, milli oyuncunun transferini kesinlikle düşünmediklerini söyledi, "Böyle bir düşüncemiz hiç olmadı. Bizim şu anda kaleci sorunumuz yok. Cordoba'dan da, Murat Şahin'den de hem yönetim, hem de teknik heyet memnun. Rüştü'yü almamız milyonda bir ihtimal bile değil" ifadelerini kullandı. 

İspanya'da gündemde 
RÜŞTÜ'NÜN transferi İspanyol medyasında da gündemden düşmüyor. Barcelona Kulübü'ne yakın gazeteler dün de milli kalecinin Beşiktaş ile pazarlıklar yaptığını iddia ettiler. Fenerbahçe'nin de ilgilendiği Rüştü ise kesin durumunun bu hafta içinde netlik kazanacağını, kendisine yapılan teklifleri değerlendirdiğini söyledi. Milli kalecinin İspanya'ya döndükten sonra Barcelonalı yöneticiler son bir görüşme yapacağı öğrenildi. 

Carew - Ali özel bakımda 

GENÇLERBİRLİĞİ maçında aldıkları darbeler sonucu antrenmanlara katılamayan Carew ve Ali Güneş'e özel bir program hazırlandı. Sağlık ekibinin gözetiminde çalışan bu ikili dün de takımdan ayrı olarak düz koşu yaptılar. Carew ve Ali Güneş'in cumartesi günü deplasmanda oynanacak olan Denizli maçında takımdaki yerlerini alacağı açıklandı. 

Bosque affetti 

YENİ prim sistemi gereği sadece iç ve dış saha galibiyetlerinde para ödeyen ve aksi sonuçlarda teknik heyetten gelecek rapor doğrultusunda ceza kesmeyi kararlaştıran yönetim ilk iki hafta için oyuncuları affetti. Teknik Direktör Del Bosque yönetimle yaptığı görüşmede takımdan memnun olduğunu ve cezaya gerek görmediğini bildirdi. 

Kartal'dan farklı prova 

BEŞİKTAŞ, Rizespor ile oynadığı hazırlık maçını 4-0 kazandı. Nevzat Demir Tesisleri'nde basına kapalı yapılan karşılaşmada yeni transferlerden Juanfran'ın yanısıra takımda kalıp kalmayacağı performansına bağlı olan Ahmet Dursun da ilk 11'de yer aldı. Kartal'ın gollerini Juan Fran, Veysel, Tümer ve Berkant kaydetti. Maçı Başkan Yıldırım Demirören de izledi 
SİYAH - Beyazlı takımın önceki gün yaptığı antrenmanda attığı nefis gollerle tüm dikkatleri üzerine toplayan Sergen Yalçın dün sabahki çalışmayı yarıda bıraktı. Yıllardan beri göğsünde bulunan et bezesini aldırmayan yıldız oyuncu, takım arkadaşı ile çarpışınca göğsünde kanama meydana geldi. Hemen hastaneye giden Sergen bezesini aldırdı. Yıldız oyuncu bugün yeniden takıma katılacak. 

Dört aday 

KIRMIZI kart gördüğü için cezalı duruma düşen Ahmet Yıldırım'ın forması için dört aday var. Emre, Çağdaş, Mustafa Doğan ve İbrahim Toraman konusunda teknik heyetin bu hafta tercih yapması gerekecek. Ahmet gibi sol ayaklı olduğu için Çağdaş'ın bir adım önde olduğu belirtildi. Dört futbolcunun da antrenmanlardaki performansı Del Bosque'yi zorlamaya başladı. 

Tayfun'dan garanti 

GENÇLERBİRLİĞİ maçında ilk kez Beşiktaş formasını giyen Tayfun Korkut, bu haftadan itibaren çıkışa geçeceklerini söyledi. Tecrübeli oyuncu, "Kesinlikle Denizli'den galibiyetle döneceğiz. Takım olarak buna inanıyoruz. Yeni bir ekibiz. Bu yüzden adaptasyon döneminde bazı problemler yaşanabilir. Bunu da en az puan kaybedecek şekilde geçirmeliyiz" dedi. 


</TEXT>
</DOC>
