<DOC>
<DOCNO> 296641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sontur13.html </URL>
<DATE> 2004/12/10/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Başlık parasını ödemeyince tutuklandılar 
</HEADLINE>
<TEXT>

     Mehmet BULUT DHA 

GAZİANTEP'te bir yıl önce aşık olduğu teyzesinin kızı 13 yaşındaki F.G.'yi kaçıran 20 yaşındaki Ayhan Dağlıoğlu'nun ailesi, F.G.'nin ailesinin istediği başlık parasını ödeyemedi. Ayhan ve ağabeyi 24 yaşındaki Ferdi F.G'nin ailesinin şikayeti üzerine tutuklandı. 
     Ayhan Dağlıoğlu, yaklaşık bir yıl önce çok sevdiği teyzesinin kızı F.G'yi kendi rızasıyla kaçırdı. Bunun üzerine F.G.'nin ailesi, kızlarını kaçıran Dağlıoğlu ailesinden 1.5 milyar lira başlık parası istedi. 
     Dağlıoğlu ailesi parayı çok bulunca pazarlık yapmak istedi, ancak razı olmayan F.G.'nin babası savcılığa kızlarının kaçırıldığı şikayetinde bulundu. Şikayette kaçıran kişi Ayhan yerine ağabeyi 24 yaşındaki Ferdi olarak belirtilince, Ferdi Dağlıoğlu tutuklanarak cezaevine gönderildi. Bunun ardından Dağlıoğlu ailesinin başlık parası olarak 1 milyar 200 milyon lira verdiği F.G.'nin ailesi şikayetçi olmaktan vazgeçti ve Ferdi Dağlıoğlu tahliye edildi. 
     Ancak, duruşma sırasında söz isteyen Ayhan Dağlıoğlu, "Ortada bir yanlışlık var. Ağabeyimin suçu yok. Zaten kızı ben kaçırdım'' deyince Küçük yaşta kız kaçırmak ve alıkoymak' suçlarından tutuklandı. Ayhan Dağlıoğlu, kendisini adliyeden çıkaran polislere, "Ne olur durun. Daha yeni baba oldum. 11 günlük kızımı bir göreyim ondan sonra götürün'' diye yalvardı. 
     Eşi tutuklanan F.G. ise ailesinin başlık parası istemesi nedeniyle bir yıldır mutlu olamadıklarını belirterek, "Başlık parası yüzünden başımıza gelmeyen kalmadı. Şimdi de kocam tutuklandı'' diye gözyaşı döktü. Tutuklanan Ayhan Dağlıoğlu'nun annesi ve yakınları da adliye koridorlarında baygınlık geçirdi. 
     
</TEXT>
</DOC>
