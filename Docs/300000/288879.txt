<DOC>
<DOCNO> 288879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/spor/aspo.html </URL>
<DATE> 2004/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ukrayna'nın anatomisi 
</HEADLINE>
<TEXT>


Ersun Yanal'ın yardımcısı Mesut Bakkal, çarşamba günkü rakibimizle ilgili raporunda, "Mükemmel defans yapıyorlar. Yan toplarda çok etkililer. En etkili silahları Voronin, Vorabey ve Shevchenko" ifadelerini kullandı 

MEHMET DEMİRCAN 


Her ayrıntıyı yazdı 
A Milli Takım Teknik Direktörü Ersun Yanal'ın yardımcısı Mesut Bakkal, Dünya Kupası grup elemelerinden çarşamba günü Şükrü Saracoğlu Stadı'nda ağırlayacağımız lider Ukrayna'yı en ince ayrıntısına kadar analiz etti. Yanal tarafından sadece Ukrayna'yı çözmesi için görevlendirilen Bakkal, rakibin artı ve eksiklerini belirledi ve geniş kapsamlı bir rapor hazırladı. 

Kontrataklara dikkat 
MESUT Bakkal, 4-2-3-1 sistemiyle oynayan rakibin üç önemli silahı bulunduğuna dikkat çekti. Bakkal, "Voronin, Vorabey ve en önemlisi Shevchenko çok tehlikeli oyuncular. Buna rağmen Ukrayna takım halinde mükemmel defans yapıyor. Ani kontrataklarla bu üç ismi, daha çok Milanlı golcüyü topla buluşturmaya çalışıyorlar. Shevchenko her topta büyük destek geliyor" dedi. 

'Kaleye yüzü dönmemeli' 
ÜNLÜ yıldıza özel önlem almaları gerektiğini belirten Mesut Bakkal, "Kaleye yüzünü dönmemeli. Topla buluşmasına izin vermemeliyiz. Bunu başarmamızın tek yolu rakibe alan bırakmamak" ifadelerini kullandı. Ukrayna'nın yan toplarda da tehlikeli olduğunu kaydeden Bakkal, "Ancak fazla agresif değiller. Tjumischuk oynamayacak, Rotan iyileşmedi. Bu bizim için avantaj" görüşünü yansıttı. 

Milliler kapandı 

UKRAYNA maçının hazırlıklarını aralıksız sürdüren A Milli Takım'ın Polat Otel'deki kampının kapıları bugünden itibaren medyaya kapatılacak. Buna gerekçe Ay - Yıldızlı futbolcuların Ukrayna maçına daha iyi motive olmaları gösterildi. Metin Oktay Tesisleri'nde dün akşam basına kapalı olarak yapılan çalışmada Teknik Direktör Yanal taktik ağırlıklı bir program uyguladı. İdmana Nihat, Halil ve Hamit Altıntop da katıldı. 3 gündür antrenmanlara çıkmayan Hasan Şaş dünkü çalışmaya da katılmazken, bu oyuncunun Ukrayna maçında riske edilmeyeceği öğrenildi. Yıldıray ve Emre'nin bugün İstanbul'a gelecekleri belirtildi. 

Bu bayram bitmez 

Ukrayna karşısında galibiyet sözü veren Teknik Direktör Ersun Yanal, "Bize güvenenleri mahcup etmeyeceğiz. Bayramı dört güne çıkaracağız" diye konuştu 

Hedef üç puan 
MİLLİ Takımlar Teknik Direktörü Ersun Yanal, Ukrayna maçı öncesinde iddialı konuştu. Çeşitli otellerde kampta bulunan tüm Ay - Yıldızlı futbolcuları ilk kez biraraya getiren tecrübeli hoca, "Bayramdan sonra halkımıza bir bayram da biz yaşatmak ve bayramı dört güne çıkarmak istiyoruz. Bize verilen destek ve güveni bu ekip asla boşa çıkarmayacaktır. Hedefimiz üç puan" dedi. 

'Koltuğu alacağız' 
FUTBOLUN sürprizler oyunu olduğuna dikkat çeken tecrübeli çalıştırıcı Yanal, "Ne var ki Ukrayna karşısında sürpriz yaşamak gibi düşüncemiz yok. Ayağımızı yere sağlam basacağız ve zorluk derecesi yüksek olan bu maçı galibiyetle noktalayacağız. Ukrayna'yı yenip, gruptaki gerçek yerimizi yani liderlik koltuğunu ele geçireceğiz, geleceğe daha umutla bakacağız" diye konuştu. 

Ukrayna geliyor 

DÜNYA Kupası Grup Elemeleri'nde A Milli Takım'ımızla çarşamba günü oynayacak olan Ukrayna Milli Takımı bugün İstanbul'a gelecek. Ümit Milli takımıyla birlikte İstanbul'a özel uçakla gelecek olan Ukrayna, buradaki tek çalışmasını yarın maçın oynanacağı Fenerbahçe Stadı'nda gerçekleştirecek. Ukrayna Ümit Takım'ı ise ayağının tozuyla son çalışmasını bu akşam İnönü Stadı'nda yapacak. 

Çetiner temkinli 

AVRUPA Şampiyonası Grup Elemeleri'nde Ukrayna ile yarın karşılaşacak olan Ümit Milli Takım'ın Teknik Direktörü Raşit Çetiner, "İşimiz kolay olmayacak. İki takımın da çok benzer yanları var. Ukrayna çok koşan, mücadele eden ve pozisyon üreten bir ekip. Biz de çok koşuyoruz, sahanın her yerinde varız, çok sayıda pozisyon üretiyoruz, ama son vuruşlarda aynı beceriyi gösteremiyoruz" dedi. 


</TEXT>
</DOC>
