<DOC>
<DOCNO> 298032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur60.html </URL>
<DATE> 2004/12/15/ </DATE>
<TIME> 18.48 </TIME>
<AUTHOR>  </AUTHOR>
<HEADLINE>
Maltepe'de polisten öğrencilere giysi yardımı 
</HEADLINE>
<TEXT>

     İstanbul Emniyet Müdürlüğü'nce polis-halk ilişkilerini geliştirmek amacıyla yardıma muhtaç öğrencilere yönelik düzenlenen kampanya çerçevesinde, Maltepe'de 285 öğrenciye giysi yardımı yapıldı. 
     İstanbul Emniyet Müdürlüğü tarafından geleneksel hale getirilen kampanyada, Maltepe Anadolu Meslek Lisesi'nde önceden isimleri belirlenen yardıma muhtaç 285 öğrenciye giysi yardımında bulunuldu. Öğrenciler, kendilerine sunulan ikramla birlikte yeni giysilerine kavuştu. 
     Törene, İstanbul Emniyet Müdürü Celalettin Cerrah'ı temsilen katılan İl Emniyet Müdür Yardımcısı Cengiz Pınarbaşı, öğrencilere yönelik kampanyanın tüm ilde sürdüğünü ve hedeflerinin 10 bin öğrenciye ulaşmak olduğunu söyledi. 
     Yardım dağıtım törenine, İl Emniyet Müdür Yardımcısı Mehmet Ali Akkaplan, Maltepe Kaymakamı N. Ziya Türdoğan, İlçe Emniyet Müdürü Hikmet Taşdelen ile diğer ilgililer katıldı. 
     
</TEXT>
</DOC>
