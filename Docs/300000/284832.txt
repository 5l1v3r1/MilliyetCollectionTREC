<DOC>
<DOCNO> 284832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sondun25.html </URL>
<DATE> 2004/10/31/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Yunanistan Hedefimiz Türkiye'yi veto etmemek 
</HEADLINE>
<TEXT>

     Yunanistan Dışişleri Bakan Yardımcısı Yannis Valinakis, ''Atina'nın hedefinin Türkiye'nin AB ile üyelik müzakerelerine başlanması kararını veto etmemek olduğunu'' söyledi. 
     Valinakis, Atina'da yayımlanan Elefterotipia gazetesindeki demecinde, Türk-Yunan ve Türkiye-AB ilişkilerine değindi. 
     Bu dönemde tüm Avrupa'nın gözünün Türkiye'nin üzerinde olduğunu belirten Valinakis, müzakere kararı öncesinde ''Türkiye'nin AB perspektifini koruduğu konusunda şüphe yaratacak hareketlerden kaçınması gerektiğini'' söyledi. 
     Valinakis, ''Bizim stratejik hedefimiz Aralık ayında veto yoluna gitmemektir. Ancak Türkiye bilmelidir ki Ege'de neler olup bittiğini kontrol eden sadece bizler değiliz. Bugün ve yarın tüm Avrupa'nın projektörleri Türkiye'nin üzerinde olacaktır'' dedi. 
     Atina'nın, mevcut sorunları Türkiye'nin AB sürecinden ayırt etmediğini belirten Valinakis, ''Hükümet Türkiye'nin dış politikası değişmediği sürece AB üyesi olamayacağını söyledi. Ayrıca, Aralık ayında Türkiye ile ilgili müzakere kararının alınmasında temel olarak alınacak İlerleme Raporu da aynı şeyi söylemektedir'' diye konuştu. 
     Türk-Yunan ilişkilerine değinen Valinakis, Ege'deki Türk ''ihlallerinde'' geçen yıllara oranla azalma kaydedildiğini, ancak bu konuda Türk hükümetinin tavrının ve AB perspektifine bağlı kalmasının Atina için önem taşıdığını kaydetti. 
     Valinakis, iki ülke arasında istikşafi görüşmelerin sürdüğünü, ancak bu konuda henüz belirli bir ilerleme kaydedilmediğini belirterek, ''Aramızdaki havada iyileşme var, ancak karşı tarafın bazı ısrarlarından vazgeçmeye hazır olmadığı görülüyor. Tezlerimiz arasında hala mesafe mevcut. Önemli olan bu çabaların tehdit ve kriz olmadan sürdürülmesidir'' diye konuştu. 
     Kıbrıs konusunun da unutulmadığını vurgulayan Valinakis, adada adil ve işler bir çözüm bulunmasının herkesin çıkarına olduğunu söyledi. Valinakis, ''Kıbrıs Rum bir AB üyesidir ve olası bir çözüm mevcut plan temelinde, AB çerçevesinde bir çözümden başka bir şey olamaz. Umarız adada yakın zamanda bir Avrupa düğününün gerçekleşmesi için daha uygun bir ortam olacaktır'' dedi. 
     
</TEXT>
</DOC>
