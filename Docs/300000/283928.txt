<DOC>
<DOCNO> 283928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/ekonomi/aeko.html </URL>
<DATE> 2004/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova Teklifler var BDDK YKB'yi 3 ayda sat 
</HEADLINE>
<TEXT>


Çukurova Grubu Başkanı Mehmet Emin Karamehmet, Yapı Kredi'ye ciddi talipler olduğunu söyledi. BDDK Başkanı Tevfik Bilgin de "Madem öyle, satışı fazla uzatmadan 3 ayda bitir" dedi 

Kadife Şahin 

Bankacılık Düzenleme ve Denetleme Kurulu BDDK Başkanı Tevfik Bilgin, dün İstanbul'da BDDK'nın Gayrettepe'deki binasında devlete 5 milyar dolar borcu olan Çukurova Grubu Başkanı Mehmet Emin Karamehmet ile görüştü. 
Çukurova Grubu'nun 8 Ağustos'ta yapılan ek anlaşmaya göre Yapı Kredi Bankası'na ilk taksidi ödememesi üzerine anlaşmayı fesh edip, ilk protokole dönen BDDK yönetimi, görüşmede grubun sahibi Karamehmet'e mesafeli davrandı. 
Ocak 2003'te yapılan ilk anlaşma kapsamında Çukurova Grubu'nun Yapı Kredi'deki yüzde 45 oranındaki hisselerini satması sürecinin tartışıldığı görüşmede Karamehmet, BDDK Başkanı'na bankaya ciddi alıcıların talip olduğunu söyledi. 
BDDK Başkanı Bilgin'in ise Karamehmet'in şifahen olduğunu belirttiği Koç, Sabancı ve Citibank gibi ciddi alıcıların tekliflerini bir an önce değerlendirmesini ve satışı fazla dallandırıp budaklandırmadan üç ay içinde bitirmesini istediği öğrenildi. 
Gruba, 'Resmi teklifler olmadan bize gelme' mesajı veren BDDK Başkanı Bilgin, alıcı sayısının üç veya dört ile sınırlandırılması ve çok büyük olmayan alıcıların da dikkate alınmaması uyarısında bulundu. 
Bilgin'e, Karamehmet'le görüşmesinden önce Karamehmet'in Başdanışmanı Osman Berkmen ve Yapı Kredi'nin satışında aracılık yapacak olan JP Morgan'ın yetkilileri tarafından bankanın satışı konusunda 1 saat 10 dakikalık bir sunum yapıldı. Sunumdan sonra Karamehmet ile bir araya gelen Bilgin'in görüşmesi 20 dakika sürdü. 

Uzan'la da görüştü 
Bilgin, dün İstanbul'da Uzan Grubu'nu temsil eden Genç Parti Başkanı Cem Uzan'la da bir araya geldi. Bilgin - Uzan görüşmesi yaklaşık bir saat sürdü. 
İmar Bankası'nın Temmuz 2003'te Tasarruf Mevduatı Sigorta Fonu'na TMSF devrolmasından sonra devlete yüklenen 8 katrilyon liralık faturadan sonra tüm mallarına ve 219 şirketinin yönetimine el konulan Uzan Grubu borçlarını ödeme konusunda TMSF ile görüşüyor. 
TMSF ile Çukurova Grubu'na benzer protokol pazarlıkları yapan grup, Telsim gibi bazı şirketlerinin yönetimini geri istiyor. 
BDDK Başkanı ile ilk kez bir araya gelen Cem Uzan'la görüşmede, grubun borçlarını ödemesi konusunun gündeme gelmediği belirtildi. 

Yapı Kredi Ödemenin kaynağı biz değiliz Yapı ve Kredi, "Çukurova Grubu'nun TMSF'ye yaptığı ödemenin banka iştiraklerinin satışından elde ettiği kaynakla yapıldığı" yolundaki haberlerin doğru olmadığını açıkladı. Çukurova'nın TMSF'ye yaptığı 30 milyon dolarlık ödemeyi konu alan bazı haberlerde ödemenin Yapı Kredi Bankası iştiraki olan Pegasus Havayolları ve Maris Otel'in satışından elde edilen kaynakla yaptığı bilgisi yer almıştı. 
Yapı Kredi Bankası Genel Müdür Vekili Osman Reha Yolalan ve Genel Müdür Yardımcısı Berrin Avcılar imzasıyla borsaya yapılan açıklamada, "Bahse konu iki şirket, bankamızın dolaylı iştirakleri olup, buradan elde edilecek kaynakların Çukurova Grubu'na aktarılması madden ve hukuken mümkün değildir" denildi. 
Yapı Kredi'nin satışına ilişkin bazı halka açık bankaların üst düzey yetkililerinin yaptığı değerlendirmeler konusunda da şöyle denildi 
"Bankamızla ilgili rekabet ve hukuk kuralları dışına taşan değerlendirme ve yorumlarının hedefi, sadece bankamız pazar payı ve müşteri nezdindeki teveccühü olmayıp, bankamız dışında kendi bankalarının ve halka açık şirketlerinin değerlerini etkilemeye yönelik olduğu düşünülmektedir. Bu durumun gereğini yapacak kamu mercileri ise bellidir." 


</TEXT>
</DOC>
