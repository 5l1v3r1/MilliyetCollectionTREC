<DOC>
<DOCNO> 278766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sontur31.html </URL>
<DATE> 2004/10/09/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Tüple binayı havaya uçuracaktı... 
</HEADLINE>
<TEXT>

     Bolu'da cinnet getirerek, bulunduğu apartmanı tüple havaya uçurmakla tehdit eden genç, polisler tarafından güçlükle etkisiz hale getirildi. 
     Bolu'nun Gölyüzü Mahallesi Şehit Gani Caddesinde bulunan Emek Apartmanı'nın 3'üncü katında oturan Tamer K. isimli gencin cinnet getirdiğini haber alan polis ekipleri, apartmanın bulunduğu bölgede geniş güvenlik önlemi alarak caddeyi ulaşıma kapattı. Olay yerine itfaiye ve 112 Acil Servis Ekipleri çağırıldı. 
     Asker kaçağı olduğu öğrenilen Tamer K, bulunduğu daireye girmeye çalışan polis ekiplerini, ''Evde bulunan tüpleri sonuna kadar açtım. Beni yakalamak isteyen olursa, evle birlikte kendimi havaya uçuracağım'' sözleri ile tehdit etti. 
     Elindeki piknik tüpü ile cama çıkan ve yaklaşık 2 saat boyunca çevre sakinlerine korkulu anlar yaşatan Tamer K, bulunduğu dairenin kapısını açarak koridoru kontrol ettiği esnada polis ekipleri tarafından yakalanarak etkisiz hale getirildi. 
     Tamer K, 112 Acil yardım ekipleri tarafından Bolu İzzet Baysal Devlet Hastanesi'ne kaldırıldı. 
     Polis yetkilileri, cinnet getiren gencin yaşadığı evde bir piknik tüpünün sonuna kadar açık olduğunun tespit edildiğini ve tüpün kapatılarak etkisiz hale getirildiğini kaydettiler. 
     
</TEXT>
</DOC>
