<DOC>
<DOCNO> 270947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sonsiy06.html </URL>
<DATE> 2004/09/11/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Polonya'dan Türkiye'ye AB desteği... 
</HEADLINE>
<TEXT>

     Polonya Senatosu Başkanı Longın Pastusıak, Polonya'nın, Türkiye'nin AB'ye girmesi yolunda her türlü desteği vereceğini söyledi. 
     Pastusıak, Polonezköy'de 1842 yılından bu yana yaşayan Polonyalılar'ın düzenlediği ''Sonbahar Etkinlikleri''ne katıldı. 
     Pastusıak burada, Polonya'da üretilen noel ağacı, masa ve süs figürleri ile diğer el işçiliği ürünlerin sergisini açarak köy halkı ile yemek yedi. 
     ''Leonarda'' adlı restoranda onuruna verilen yemeğe katılan Longın Pastusıak, ''İkinci kez geldiğim Türkiye'de ikinci vatanım olarak gördüğüm Polonezköy'de olmaktan sevinç duyuyorum. NATO'da bulunan parlamenterlerin başkan yardımcısı olarak geldiğim Türkiye'de, Dışişleri Bakanı Abdullah Gül, Milli Savunma Bakanı Vecdi Gönül ve TBMM Başkanı Bülent Arınç ile görüşmelerde bulundum. AB konusunda Türkiye'nin yaptığı reformların bizi hayrete düşürdüğünü belirttim. Görüşmelerimde, Türkiye'nin AB'ye girme sürecinde Polonya olarak her türlü desteği vermeye hazır olduğumuzu söyledim. NATO'da güçlü bir yeri olan Türkiye'nin, AB'nin önemli bir partneri olacağını belirttim'' dedi. 
     Pastusıak, Polonezköy'de yaşayan Polonyalılar'ın kültürel ve dinsel yaşantılarını kendi özelliklerine bağlı kalarak 162 yıldan bu yana devam ettirdiklerini, dolayısıyla AB'ye girişte bu durumun güzel bir örnek teşkil ettiğini vurguladı. 
     ''AB ile ilgili uyum yasaları ne kadar çabuk bitirilirse Türkiye'nin AB'ye girişi o kadar çabuk olur'' diyen Pastusıak, Polonya'nın AB'ye alınmasının 3 yıl süren müzakerelerden sonra olduğunu söyledi. 
     Pastusıak, ''Türkiye Polonya'yı NATO da nasıl koruduysa, biz de Türkiye'nin AB'ye girmesi için her türlü desteği vereceğiz'' dedi. 
     
     ZİYARETLER 
     Polonya'nın milli votkası olarak adlandırılan ''Zubrowko''nun tanıtımında da bulunan Pastusıak, Polonezköy'deki Katolik Mezarlığı ve 1842 yılında Azize Anna adı ile inşa edilen Katolik Kilisesi'ni de ziyaret etti. 
     1903-1986 yılları arasında yaşayan Polonyalı Zozia Rizy'nin Zozi Teyze Köy Evi'ni de ziyaret eden Longın Pastusıak, buradaki anı defterini imzaladı. 
     Pastusıak ayrıca, Polonya-Pozan yöresi folklor ekibinin halk dansları gösterisini de izledi. 
     Pastusıak'ın ziyaretine, NATO'nun 3. Kolordu Komutanlığı'nda görev yapan Polonyalı Korgeneral Zdıslaw Goral ile Polonya'nın İstanbul Başkonsolosu Macie Krych'in de eşlik etti. 
     Etkinlikler, Pazar günü akşamı sona erecek. 
     
</TEXT>
</DOC>
