<DOC>
<DOCNO> 259061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonspo07.html </URL>
<DATE> 2004/07/29/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Trabzonspor tura inanıyor... Futbolcular ne dedi 
</HEADLINE>
<TEXT>

     Avrupa Şampiyonlar Ligi 2. ön eleme turu ilk maçında deplasmanda Letonya'nın Skonto Riga takımıyla 1-1 berabere kalan Trabzonspor'da, futbolcular turu geçeceklerine inanıyorlar. 
     Dünkü karşılaşmada oyuna sonradan giren ve bordo-mavili takımın formasıyla Avrupa Kupaları'nda ilk golünü kaydeden Mehmet Yılmaz, Skonto Riga maçında çok iyi bir futbol oynamadıklarını, ancak istedikleri sonucu elde ettiklerini düşündüğünü söyledi. 
     Mehmet Yılmaz, sezonun ilk maçını yaptıklarını ve bunun ortaya koydukları futbolu etkilediğini kaydederek, ''Yeni gelen arkadaşlarımızla tam bir kaynaşma sağlayamadık. Ancak iyi bir ekibiz ve daha iyi bir futbol ortaya koyabiliriz'' dedi. 
     Skonto Riga karşısında istedikleri skoru aldıklarını düşündüğünü de ifade eden Mehmet Yılmaz, ''Şimdi ikinci maçı düşünüyoruz. Sahamızda oynamanın avantajıyla rakibimizi yenerek turu geçeceğimize inanıyoruz'' diye konuştu. 
     Mehmet Yılmaz, bordo-mavili formayla Avrupa Kupaları'nda ilk golünü attığı için de mutlu olduğunu ifade etti. 
     
     CELALEDDİN ''1-1 YETER'' 

     Bordo-mavili takımın yeni transferi Celaleddin ise ilk kez Trabzonspor'da resmi bir maça çıkmanın heyecanını yaşadığını belirterek, ''Bu maçın zor olacağını biliyorduk. Skonto Riga takımı iyi bir takım, özellikle defansları çok iyi. Kapalı futbol oynuyorlar ve biz de bunun bilincinde açık oynamaya çalıştık. Buradan Trabzon'a avantajlı dönmek istedik. 1-1'lik skor yeter diye düşünüyorum. İnşallah turu geçeriz'' diye konuştu. 
     Emrah Eren ise karşılaşmanın çok ağır bir zeminde oynandığını belirterek, ''Bu da maçın sonlarına doğru zorlanmamıza neden oldu. Fakat elimizden gelen mücadeleyi yaptık ve maçın sonuna kadar oyunu bırakmadık. Rakip bizim kalitemizde değil, ama disiplinli ve koşan bir ekip olduğundan hiç açık vermiyor. Biz de istediğimiz fırsatı sonlara doğru yakaladık ve gol attık. Turu geçmeye yakın olan tarafız'' dedi. 
     Hüseyin Çimşir, rakipleri karşısında özellikle ilk yarı çok iyi mücadele ettiklerini ifade ederek, ''Onların hiç pozisyonu yok sadece karambolden bir gol yedik. Deplasmanda 1-1 iyi bir sonuç. Sahamızda turu geçeceğimize inanıyoruz'' dedi. 
     Tolga Seyhan ise oyunun geneline hakim olan tarafın kendileri olduğunu belirterek, ''Benim şahsen gol yiyeceğimiz aklıma gelmiyordu, zaten golü de karambolden yedik. Takım olarak iyi mücadele ettik. Avantajlı bir skorla döndük. Artık büyük, küçük takım yok, her şey sisteme dönmüş. Onların da sistemi kapalı oynamak'' diye konuştu. 
     

     
</TEXT>
</DOC>
