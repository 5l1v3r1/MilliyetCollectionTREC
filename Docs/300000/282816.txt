<DOC>
<DOCNO> 282816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/guncel/agun.html </URL>
<DATE> 2004/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırcı kıskıvrak 
</HEADLINE>
<TEXT>


7 TİP'linin öldürülmesinden idama mahk m olan, ancak Yargıtay'ın hatalı tahliye kararı üzerine kaçan Kırcı, Ukrayna'da gözaltına alındı. Türkiye, iade için başvuruyor 

Tolga Şardan - Ankara 

Yargıtay'ın hatalı kararıyla tahliye olduktan sonra kayıplara karışan 1978'deki Bahçelievler katliamı davası hükümlüsü ve ülkücü firari Haluk Kırcı, Ukrayna'nın başkenti Kiev'de yakalandı. 
Kırcı, Yargıtay 1. Ceza Dairesi'nin 1991'den önce idama mahk m edilenler hakkında verdiği hatalı kararla, Bergama Cezaevi'nden 19 Mart'ta tahliye edildi. Yargıtay Ceza Genel Kurulu'nun söz konusu kararı ortadan kaldırmasının ardından kayıplara karışan Kırcı, Yargıtay Başsavcılığı'nın yaptığı itiraz üzerine yeniden aranmaya başlandı. 

Yeri tespit edildi 
7 TİP'linin öldürülmesi olayından 7 kez idama mahk m edilen Kırcı'nın izi Ukrayna'da bulundu. Kaçakçılık ve Organize Suçlarla Mücadele Dairesi, bu süre içinde Kırcı'nın yerini nokta olarak tespit etti. Kiev yakınlarında deniz kenarındaki bir evde olduğu belirlenen Kırcı'nın kimliğinin tam tespiti için, Ukrayna polisine parmak izi ve kimlik bilgileri gönderildi. Evdeki kişinin Kırcı olduğunun anlaşılması üzerine Ukrayna polisi, cuma gecesi eve operasyon yaptı. Gözaltına alınan Kırcı, polis merkezine götürülerek parmak izi tespiti yapıldı. 
Üzerinde kendi adına kayıtlı lacivert pasaport bulunan Kırcı'nın, Ukrayna'dan aldığı vize süresinin dolduğu anlaşıldı. Bilgisayar kayıtlarında yapılan incelemede, yurt dışına çıkış kaydı olmayan Kırcı'nın, yasa dışı yollardan Ukrayna'ya geçtikten sonra kendi adına olan pasaportu kullanmaya başladığı belirlendi. Interpol tarafından kırmızı bültenle de aranan Kırcı'nın iadesi için, Türkiye diplomatik girişimde bulundu. 

Hesap hatası yapıldı 

YARGITAY 1. Ceza Dairesi, 12 kişiyi öldürmekten 12 kez idama mahk m edilen Mustafa İzol'un idam cezalarını müebbete dönüştürürken ilginç bir hesap yaptı. Daire, şubatta verdiği kararda 1991'de 3713 sayılı Terörle Mücadele Yasası'nda yapılan değişiklikle Şartla Salıverme Yasasında getirilen indirim hükümlerini birlikte değerlendirdi. İzol'un cezasını 8 yıl olarak hesapladı. Başsavcılığın, İzol kararına itiraz ederken daire, itirazın sonucunu beklemeyerek, 4 ay önce başvuran Kırcı'nın dosyasını da karara bağladı. Dairenin aynı hesabı yapması üzerine, Kırcı da tahliye edildi. İzol kararına yapılan itiraz ise 31 Mart 2004'te kabul edildi. Tahliye olan Kırcı, 11 gün sonra aranmaya başladı. 


</TEXT>
</DOC>
