<DOC>
<DOCNO> 254421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sontur02.html </URL>
<DATE> 2004/07/10/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Beyoğlu'nda polise molotofkokteylli saldırı .. 
</HEADLINE>
<TEXT>

     Beyoğlu'nda bir ekip otomobiline molotofkokteyli atılması sonucu, 2 polis hafif yaralandı. 
     A.A muhabirinin aldığı bilgiye göre, Dolapdere Caddesi'ndeki bir benzin istasyonunda ikmal yapan Beyoğlu İlçe Emniyet Müdürlüğü'ne bağlı 34 A 86167 plakalı ekip otomobiline, benzinlikten ayrıldıktan kısa bir süre sonra 3 kişi tarafından molotofkokteyli atıldı. 
     Ön tarafına isabet eden molotofkokteylinin parlaması sonucu alev alan polis aracı çevredeki vatandaşlar tarafından söndürülürken, olayda yaralanan polis memurları Cahit Topbaşıoğlu ile Hikmet Kaygusuz, meslektaşları tarafından ekip otomobiliyle Taksim Eğitim ve Araştırma Hastanesi'ne kaldırıldı. 
     Hastanede tedavi altına alınan Topbaşıoğlu ile Kaygusuz'un hafif yaralandıkları belirtildi. Olayda, ön tarafı kısmen yanan polis otosunun şoför mahallinde de maddi hasar oluştu. 
     Polis, ara sokaklara kaçan saldırganları yakalamak için bölgede operasyon başlattı. 
     Bu arada, olay yeri yakınındaki otobüs durağında şüpheli bir paket olduğu belirlendi. Çevre güvenliğinin alınmasının ardından olay yerine gelen bomba imha uzmanının, özel kıyafetini giyerek kontrol ettiği paketin boş olduğu belirlendi. 
     
</TEXT>
</DOC>
