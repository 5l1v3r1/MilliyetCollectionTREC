<DOC>
<DOCNO> 287534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sontur24.html </URL>
<DATE> 2004/11/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Pamukova'daki tren kazasının raporu bugün açıklanacak... 
</HEADLINE>
<TEXT>

     Pamukova'daki tren kazasının ardından, kazayı soruşturmak amacıyla Bakanlar Kurulu'nca görevlendirilen Bağımsız Bilim Kurulu, hazırladığı raporu bugün basın toplantısıyla kamuoyuna açıklayacak. 
     AA muhabirinin aldığı bilgiye göre, Prof. Dr. Sıddık Yarman başkanlığında bilim adamlarından oluşan kurulun yaklaşık 3 ay süren çalışma sonucunda hazırladığı rapor yaklaşık 400 sayfadan oluşuyor. 
     Sonuç raporunun içeriği, Fenerbahçe Devlet Demiryolları Tesisleri'nde saat 13.30'da düzenlenecek basın toplantısıyla duyurulacak. 
     Bağımsız Bilim Kurulu, kazanın oluş şeklini demiryolcuların kullandığı ''Adams Rail'' adı verilen bilgisayar programı aracılığıyla animasyonla canlandırdı. Kazanın, bölgede 80 kilometre olan hız limitine uyulmamasından kaynaklandığı tespit edildi. 
     TCDD'nin eksiklerine de yer verilen raporda, TCDD'ye yüzde 63 performans puanı verildi. 
     Raporda birçok ülkede bulunan ''Bağımsız Sertifikasyon Kurulu'' oluşturulması ve bu kurulun incelemeler yapmasının ardından hızlandırılmış tren seferlerine başlanabileceği tavsiye edildi. 
     
</TEXT>
</DOC>
