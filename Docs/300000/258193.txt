<DOC>
<DOCNO> 258193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sondun12.html </URL>
<DATE> 2004/07/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Uday'ın aslanları yeni yuvalarında... 
</HEADLINE>
<TEXT>

     Amerikan askerleri, Irak'ın devrik lideri Saddam Hüseyin'in oğlu Uday'ın eski sarayındaki 9 aslanı başkent Bağdat'taki hayvanat bahçesine yerleştirdi. 
     İğneyle uyutulan aslanların, askerler tarafından sedyelerle kamyonlara taşınarak, ''Yeşil Bölge''de bulunan Uday'ın sarayından yeni yuvalarına götürüldükleri belirtildi. 
     Iraklı veteriner Farah Murrani, aslanlardan birinin baba ve ikisinin ana aslanlar, altısının ise bir yıl iki ay önce doğan yavrular olduğunu söyledi. 
     Aslanların, Amerikalı askerler tarafından yeni yaptırılan, okaliptüs ağaçlarının bulunduğu geniş bir alana bakan kafeslere yerleştirildiği kaydedildi. 
     Zoolog Brendan Wittington-Jones da, bu aslanların Afrika aslanları olduğunu belirterek, baba aslan ''Brütüs''ün, saraya 1998'de bir Rus sirkinden getirildiğini söyledi. Wittington-Jones, aslanın yakında ziyaretçiler tarafından görülebileceğini belirtti. 
     Wittington-Jones, aslanları hayvanat bahçesine getirirken Amerikalıların sahiplendiği 6-7 köpek ve 5 kedinin de Ürdün üzerinden ABD'ye gönderildiğini söyledi. 
     Amerikan askerleri tarafından Irak'ın kuzeyinde 14 Temmuz 2003'te kardeşi Kusay ile birlikte öldürülen Uday'ın hayvanlara ilgisi olduğu biliniyordu. 
     
</TEXT>
</DOC>
