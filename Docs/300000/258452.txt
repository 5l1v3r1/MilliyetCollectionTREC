<DOC>
<DOCNO> 258452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sondun05.html </URL>
<DATE> 2004/07/27/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
BM Irak petrol gelirlerinin denetimi mümkün değil 
</HEADLINE>
<TEXT>

     Bülent Keneş 

BM yetkilisi Jean-Pierre Halbwachs, Irak'ta çıkarılan ham petrolün miktarı tam olarak ölçülemediği için, bu ülkedeki petrolden elde edilen gelirin muhasebesi ve kontrolünün yapılmasının mümkün olmadığını söyledi. 
     Irak'ın petrol gelirlerini yönetmekten sorumlu Irak Kalkınma Fonu'nun denetimini üstlenen Uluslararası İzleme ve Danışma Kurulu'nun başkanı ve BM kontrolörü Jean-Pierre Halbwachs, BM Güvenlik Konseyi'nin kapalı oturumunda konu hakkında verdiği brifingden sonra gazetecilerin sorularını cevapladı. 
     Eski koalisyon yönetiminin soruna çözüm bulmak için konuyu defalarca gündeme getirdiğini hatırlatan Halbwachs, bu karmaşık sorunun çözümünün bir yıldan fazla sürebileceği öngörüsünde bulundu. 
     Denetim konusunda sorun yaratan ikinci konunun da petrol karşılığı yapılan takas olduğunu ifade eden Halbwachs, bu yüzden petrolden elde edilen gelirin bir kısmının da Irak Kalkınma Fonu'na girmediğini kaydetti. 
     
</TEXT>
</DOC>
