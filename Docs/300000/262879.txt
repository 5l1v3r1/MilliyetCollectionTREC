<DOC>
<DOCNO> 262879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur23.html </URL>
<DATE> 2004/08/12/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
''Benzer kimlik'' kurbanı emekli astsubay... 
</HEADLINE>
<TEXT>

     Emekli astsubay Kadir Göl, aynı adı taşıyan emekli öğretmen Kadir Göl'ün, kendisine ait kimlik bilgilerini kullanarak bankalardan aldığı kredi kartlarından dolayı icralık oldu. 
     Kayseri'de yaşayan emekli astsubay Kadir Göl, AA muhabirine yaptığı açıklamada, bir bankanın Eskişehir Odunpazarı Şubesi tarafından maaşına haciz konulduğunu öğrendiğini, konuyu araştırdığında, aynı adı taşıyan emekli öğretmen Kadir Göl'ün, kendisine ait bilgileri kullanarak bankalardan kredi kartı çıkarttığını, bu kişi yaptığı alışverişlerin bedelini ödemediği için de bu duruma düştüğünü söyledi. 
     Aynı kişinin aynı yöntemle başkalarını da mağdur ettiğini ve halen Eskişehir'de dolandırıcılık suçundan tutuklu yargılandığını bildiren Göl, şöyle konuştu 
     ''Emekli öğretmen Kadir Göl, bana ait bilgilerle muhtarlıktan aldığı belgeleri doldurarak nüfus cüzdanı düzenlemiş. Bu kimlikle bankalara başvurarak kredi kartı çıkarttırmış ve son 1 yılda 10 milyar liralık harcama yaparak bunun bedelini ödememiş. Bu nedenle 3 banka beni icraya vermiş. Bankalardan 2'sine durumu anlattım ve ikna ettim. Bir bankayla hukuki sürecimiz devam ediyor.'' Başına gelen olaydan dolayı çevresinde dolandırıcı durumuna düştüğünü ve manevi olarak yıprandığını kaydeden Göl, dolandırılması konusunda ikna olmayan bankaya da manevi tazminat davası açacağını belirtti. 

     
</TEXT>
</DOC>
