<DOC>
<DOCNO> 279048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sondun14.html </URL>
<DATE> 2004/10/11/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Almanya, Türkiye'ye karşı 'imza kampanyası'nı tartışıyor... 
</HEADLINE>
<TEXT>

     Almanya'da Türkiye'nin AB üyeliğine karşı imza kampanyası başlatılmasına ilişkin tartışma sürüyor. 
     Hıristiyan Sosyal Birlik Partisi CSU Genel Başkanı ve Bavyera Eyaleti Başbakanı Edmund Stoiber, CSU federal meclis grubu Başkanı Michael Glos'un ortaya attığı ve Hıristiyan Demokrat Birlik Partisi CDU Genel Başkanı Angela Merkel tarafından da desteklenen imza kampanyasına sıcak baktığını açıkladı. 
     Stoiber, parti yönetim kurulunun Münih'te yaptığı toplantı öncesinde, Türkiye'nin AB üyeliğinin toplumda çok yönlü tartışıldığına dikkat çekerek, imza kampanyasının ''akılcı bir fikir'' olduğunu söyledi. 
     Hür Demokrat Parti FDP Genel Başkanı Guido Westerwelle ise Türkiye'nin AB üyeliğine karşı başlatılacak bir imza kampanyasına karşı uyarıda bulundu. Bu tür bir imza kampanyasının Birlik partileri CDU CSU için ''pratik bir sonuç'' getirmeyeceğini ifade eden Westerwelle, ''Birlik partileri geçmişteki muharebeleri sürdürmemeli. Şimdi önemli olan, üyelik müzakerelerinin ucu açık sürdürülmesini sağlamak'' dedi. 
     
     Hükümet sözcüsü Kampanyayı onaylamıyoruz 

     Alman hükümet sözcü yardımcısı Hans Langguth, Birlik partileri CDU CSU tarafından Türkiye'nin AB üyeliğine karşı başlatılması düşünülen imza kampanyasını anlayışla karşılamadıklarını söyledi. 
     Langguth, başkent Berlin'de düzenlediği basın toplantısında imza kampanyasıyla ilgili bir soru üzerine şunları söyledi 
     ''Türkiye'nin üyeliğine karşı başlatılmak istenilen imza kampanyasını anlayışla karşılamıyoruz. Başbakan Gerhard Schröder, Dışişleri Bakanı Joschka Fischer ve AB Komisyonu'nun genişlemeden sorumlu üyesi Günter Verheugen, Türkiye'nin AB üyeliğinin gerekliliğini ortaya koydular. Birlik partileri CDU CSU , imza kampanyası başlatarak, 1963 yılından bu yana kendi izledikleri politikaya karşı gelmiş oluyorlar. Bu imza kampanyasıyla geri adım atmış olacaklar ve bu gerçekçi değil.'' Dışişleri Bakanlığı sözcüsü Antje Leendertse de Türkiye'deki gelişmelerin değişmesi durumunda Alman hükümetinin, Aralık ayındaki AB zirvesinde farklı karar alıp almayacağı yönündeki bir soruya karşılık, ''Gündemimizde böyle bir şey yok. AB Komisyonu raporu Türkiye'deki gerçeklere dayalı olarak hazırlandı. Türkiye'de şartlar değişirse bu o zaman düşünülmesi gereken bir konu'' dedi. 
     
     SPDD'DEN KAMPANYAYA ELEŞTİRİ 

     Alman Sosyal Demokrat Parti SPD üyeleri, muhalefetteki Birlik partileri CDU CSU tarafından Türkiye'nin AB üyeliğine karşı başlatılması düşünülen imza kampanyasını eleştirdi. 
     Federal Meclis Başkanı Wolfgang Thierse SPD , bu konuda yaptığı açıklamada, özellikle dış politikada Almanya'nın daha fazla ağırlığı olmasını isteyen Birlik partilerinin böyle bir tutum sergilemelerinin şaşırtıcı olduğunu belirtti. 
     Thierse, Hıristiyan Demokrat Birlik Partisi CDU Genel Başkanı Angela Merkel'i de imza kampanyasıyla ilgili görüşünü gözden geçirmeye çağırdı. 
     Kuzey Ren Vestfalya Eyaleti Başbakanı Peer Steinbrück de SPD Türkiye ile üyelik müzakerelerine bile daha başlanmadığına dikkat çekerek, Alman hükümetinin ve AB'nin Türkiye politikasının, daha önce CDU'lu eski Başbakan Helmut Kohl tarafından başlatılan bir politika olduğunu söyledi. 
     Schleswig-Holstein Eyaleti Başbakanı Heide Simonis SPD , Birlik partilerini imza kampanyası başlatmamaları konusunda uyararak, ''Birlik partileri ne zaman ne yapacaklarını bilmedikleri dönemlerde, böyle imza kampanyaları yaparak insanların endişelerinden istifade ediyor'' dedi. 
     Almanya'da çifte vatandaşlığa karşı 1999 yılında bir imza kampanyası başlatan Hessen Eyaleti Başbakanı Roland Koch CDU , Türkiye'nin AB üyeliğine karşı imza kampanyası başlatılması için acele edilmemesi gerektiğini belirterek, ''Zamanı geldiğinde böyle bir imza kampanyası yapılabilir. Ancak bu gelecek 4 hafta içinde olmayacaktır'' şeklinde konuştu. 
     
     Her şeyi Merkel başlattı .. 

     Alman Hıristiyan Demokrat Birlik Partisi CDU Genel Başkanı Angela Merkel, Türkiye'nin AB üyeliğine karşı bir imza kampanyası başlatılmasının düşünülebileceğini söyledi. 
     Merkel, Alman ikinci televizyon kanalı ZDF'de yayınlanan ''Berlin Direkt'' adlı programda yaptığı konuşmada, ''Türkiye ile 'imtiyazlı ortaklık' için ve ülkenin tam üyeliğine karşı bir imza kampanyası başlatılması düşünülebilir'' dedi. 
     Birlik partilerinin CDU CSU Türkiye için ''yapıcı bir seçeneği'' olduğunu söyleyen Merkel, bu nedenle imza kampanyası başlatılmasını mümkün gördüğünü belirtti. 
     Hıristiyan Sosyal Birlik Partisi CSU Federal Meclis Grubu Başkanı Michael Glos'un, Türkiye'nin AB üyeliğine karşı imza kampanyası başlatabilecekleri yolundaki sözlerine bazı CDU üyesi milletvekilleri ile Birlik 90 Yeşiller Partisi Eş Başkanı Claudia Roth karşı çıkmıştı. 
     Yerel Pforzheimer Zeitung gazetesinde yayımlanan bir yorumda da, Glos'un önerisinin çok tehlikeli olduğu ve aşırı sağcı kanadın oylarıyla ilgileniyormuş gibi bir intiba yaratabileceği ifade edildi. 
     
</TEXT>
</DOC>
