<DOC>
<DOCNO> 260796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/soneko13.html </URL>
<DATE> 2004/08/05/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Enflasyonla mücadele yüzlerce yıl önce de varmış... 
</HEADLINE>
<TEXT>

     Türk ekonomisinde yıllardır büyük sıkıntılara yol açan, son dönemde AB ülkeleri seviyesine indirilmesi amacıyla yoğun çaba harcanan enflasyonla, Bizans İmparatoru Diocletian da savaşmış. Diocletian'ın Kütahya'nın Çavdarhisar İlçesi'ndeki ''Aizanoi Antik Kenti''nde bulunan dünyanın ilk borsasına gönderdiği yazıtta, enflasyonla mücadele için tespit edilen ve imparatorluk genelindeki pazarlarda uyulması gereken fiyatlar yer alıyor. 
     AA muhabirinin Kütahya Valiliği'nin internet sitesinden derlediği bilgiye göre, Kütahya'ya 57 kilometre uzaklıkta bulunan ve ''İkinci Efes'' olarak nitelendirilen ''Aizanoi Antik Kenti'', Anadolu'nun en iyi korunmuş Zeus tapınağı, 20 bin kişi kapasiteli tiyatro ve ona bitişik 13 bin 500 kişilik stadyum, iki hamam, sütunlu cadde ve nekropoller ile köprülerin yanı sıra dünyanın ilk borsasına da ev sahipliği yapıyor. 
     Antik kentin güneyinde yer alan bölümde, M.S. 2. yüzyılın ikinci yarısında yaptırılan ve gıda pazarı olarak kullanıldığı tahmin edilen ''yuvarlak yapı macellum '', dünyanın ilk borsası olarak biliniyor. 
     Alman Arkeoloji Enstitüsü'nce yürütülen kazılarda gün ışığına çıkarılan yapıda, borsada işlem yapanların oturdukları taş kaideler günümüze ulaşırken, onarılan duvarlara yerleştirilen bir yazıt, enflasyonun, yüzyıllar önce de büyük bir sorun olduğunu ortaya koyuyor. 
     Bizans İmparatoru Diocletian'ın 301 yılında gönderdiği talimatların yer aldığı yazıtta, enflasyon artışının önüne geçebilmek için tespit edilen ve imparatorluk sınırlarındaki pazarlarda satılan tüm malların ücretleri gösteriliyor. 
     Yazıtın okunabilen bölümlerinde, bir kölenin fiyatının iki eşeğin ücretine, bir atın fiyatının ise üç köleye eşit olduğu görülüyor. 
     Kentin yüksek platosu üzerinde bulunan Zeus tapınağının çevresinde yapılan kazılarda, M.Ö. 3 bin yıllarına ait yerleşme tabakaları bulunurken, Roma İmparatorluğu döneminde, tahıl ekimi, şarap ve yün üretimi sayesinde zenginleşmiş ve ünü bölge sınırlarını aşan ''Aizanoi''de kesin kentleşme bulgularına ancak 1. yüzyılın sonlarına doğru rastlanıyor. 
     Avrupalı gezginlerce 1824 yılında keşfedilen ''Aizanoi''de Alman Arkeoloji Enstitüsü tarafından yürütülen kazı çalışmaları, halen devam ediyor. 
     
</TEXT>
</DOC>
