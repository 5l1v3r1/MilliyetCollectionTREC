<DOC>
<DOCNO> 253689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonyas05.html </URL>
<DATE> 2004/07/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Terlemeyi önlemeye çalışmayın... 
</HEADLINE>
<TEXT>

     Sıcak havalarda en çok şikayet edilen konularından biri olan terlemenin, normal oranlarda gerçekleşmesinin insan sağlığı açısından çok faydalı olduğu bildirildi. 
     Erciyes Üniversitesi Tıp Fakültesi Dermatoloji Ana Bilim Dalı Öğretim Üyesi Prof. Dr. Ekrem Aktaş, A.A muhabirine yaptığı açıklamada, yaz aylarında sıcaklığın artmasına bağlı olarak ter bezlerinin daha çok çalışmasıyla ortaya çıkan terlemenin, insan sağlığı açısından faydalı olduğunu belirtti. 
     İnsanların ter kokusundan rahatsız oldukları için çeşitli yöntemlerle terlemeyi önlemeye çalıştıklarını ifade eden Aktaş, şöyle konuştu 
     ''Terleme ve sonrasında terin buharlaşmasıyla vücudun ısı dengesi sağlanır. Ter bezlerinin yaydığı sıvı, vücuttan atıldıktan sonra buharlaşır ve böylece vücudun ısı dengesi korunur. Ayrıca, vücuttaki üre, ürik asit, tuz ve diğer zararlı maddeler terleme yoluyla dışarı atılır. Böylece ter bezleri adeta birer böbrek gibi çalışarak kanın temizlenmesine yardımcı olurlar. Yetişkin bir insan vücudunda yaklaşık 1 milyon ter bezi vardır, yani 1 milyon küçük böbrek zararlı maddelerin vücuttan atılması için çalışır.'' Ter kokusundan kurtulmak için kullanılan terlemeyi önleyici kozmetik ürünlerinin bazı tehlikeleri beraberinde getirdiğini bildiren Aktaş, ter kokusundan kurtulmanın en iyi yolunun sık aralıklarla duş yapmak olduğunu söyledi. 
     Özellikle yaz aylarında deri gözeneklerinin açık tutulmasının insan sağlığı açısından önemli olduğuna dikkati çeken Aktaş, şöyle devam etti 
     ''Özellikle koltuk altına uygulanan terlemeyi önleyici kozmetik ürünler, ter bezlerinin ağzının kapanmasına ve dolayısıyla iltihaplanmaya neden olmaktadır. Bu nedenle yaz aylarında koku önleyici kozmetikler sıkça kullanılmamalı, deri gözenekleri açık tutulmalıdır. Ter ile dışarı atılan toksin maddeler, deri temiz tutulmayıp bekletilirse, vücuda yeniden emilerek girebilir. Bu nedenle ter kokusundan kurtulmanın en iyi yolu sık aralıklarla duş yapmaktır.'' Prof. Dr. Ekrem Aktaş, aşırı sıcak havalardan korunmak için mümkünse güneşe çok çıkılmaması, gölge ortamların tercih edilmesi, bol sıvı gıdalar alınması, teri dışarı verebilecek açık renkli pamuklu giysilerin tercih edilmesi, özellikle kafasında saçı olmayanların şapka giymesi, saçların sık sık ıslatılması, sık sık mekan değiştirilmesi ve fazla soğuk olmayan suyla duş alınmasının faydalı olduğunu sözlerine ekledi. 
     
</TEXT>
</DOC>
