<DOC>
<DOCNO> 275760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonyas18.html </URL>
<DATE> 2004/09/28/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Alman Vakfı'ndan üstün zekalı yabancı öğrencilere burs... 
</HEADLINE>
<TEXT>

     Alman Hertie Vakfı, Berlin Eyaleti Eğitim Bakanlığı ve Deutsche Bank Vakfı ile birlikte Berlin'de üstün zekalı yabancı öğrencilere burs verecek. 
     Berlin Eyaleti Eğitim ve Spor Bakanı Klaus Böger, başkent Berlin'de düzenlediği basın toplantısında, yabancı öğrenciler için Berlin'de başlayacak projenin önemine değinerek, ''Bu proje sayesinde toplumumuzun önemli bir grubu desteklenecek. Böylelikle yabancı öğrenciler gelecekte daha iyi mesleklere kavuşacaklar'' dedi. 
     Alman öğrenci sayısının azalmasına rağmen yabancı öğrenci sayısının arttığını söyleyen Böger, ancak diploma almadan okulu terk eden yabancı öğrencilerin sayısının fazla olduğunu, Berlin'de liseyi bitiren Alman öğrencilerinin oranının yüzde 30 olmasına rağmen yabancılarda bu oranın yüzde 10'da kaldığına dikkati çekti. 
     Bu nedenle projenin hayata geçirilmesinin çok önemli olduğunu ve yabancı öğrencilerin sistematik şekilde desteklenmesi gerektiğini ifade eden Böger, ''Böylelikle uyum sürecini şekillendirmiş oluyoruz ve insanları başarı göstermeleri yönünde cesaretlendiriyoruz'' dedi. 
     Hertie Vakfı Başkanı Roland Kaelbrandt da projeyle desteklenen öğrencilerin, başarılı bir uyum sürecinin elçileri olacaklarını belirterek, ''Biz yabancıların Almanya'da bulunmalarından gurur duyuyoruz'' diye konuştu. 
     Almanya genelinde liseyi bitiren yabancı öğrenci oranının yüzde 6'da kaldığını söyleyen Kaelbrandt, ''Bu oranın artması gerekir. Bu toplumu desteklemek, ahlaki olmasının yanı sıra bir vatandaşlık görevidir'' dedi. 
     Almanya'da yabancılar arasında yüksek eğitim görmüş bir kesim yaratma çabası içinde olduklarını ifade eden Kaelbrandt, proje kapsamına alınan öğrencilerde, 14-18 yaş grubunda yer almaları, ailelerinin gelir düzeylerinin düşük olması ve sosyal faaliyetlerde bulunmaları şartlarının arandığını belirtti. 
     Kaelbrandt, Deutsche Bank Vakfı gibi diğer kuruluşların ve özel kişilerin de projeye iştirak etmelerinden büyük memnuniyet duyduğunu söyledi. 
     Proje sorumlusu Kenan Önen de projeyi önce Hessen eyaletinde başlattıklarını, iyi sonuçlar aldıktan sonra diğer eyaletlere de yaydıklarını belirterek, şu an 24'ü Türk olmak üzere 33 ülkeden 99 öğrenciye burs verdiklerini ifade etti. 
     Projede yer alan öğrencilerin seminerlere katıldıklarını ve bu seminerlerde başarılı olabilmek için çaba harcadıklarını anlatan Önen, öğrencilerin ayda 100 euro ve internet ulaşımlı bilgisayarlarla desteklendiklerini kaydetti. 
     
</TEXT>
</DOC>
