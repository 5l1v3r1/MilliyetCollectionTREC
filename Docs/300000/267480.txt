<DOC>
<DOCNO> 267480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/spor/spo04.html </URL>
<DATE> 2004/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon gönül aldı 3-1 
</HEADLINE>
<TEXT>


Şampiyonlar Ligi'ne giremeyerek taraftarını hayal kırıklığına uğratan Bordo-Mavililer, ligde kendini affettirdi. Gençlerbirliği'ni Mehmet Yılmaz ve Gökdeniz 2 ile devirdi, 4. haftayı da firesiz geçti 


Dördüncü galibiyet 
ŞAMPİYONLAR Ligi şokunu üzerinden atmaya çalışan Trabzonspor, Gençlerbirliği galibiyetiyle teselli buldu. Bordo - Mavililer, kendisi gibi Avrupa yorgunu rakibi önünde maça hızlı başladı. Mehmet Yılmaz ile skor üstünlüğünü eline geçiren ev sahibi, Gökdeniz ile farkı ikiye çıkardı. Yıldız oyuncu ikinci yarıda Gençlerbirliği ağlarını bir kez daha havalandırırken, Uğur'un golü skoru belirledi. Trabzonspor ligin dördüncü haftasını da kayıpsız geçti. 

Küskünler barıştı 

DİNAMO Kiev maçı sonrası bir grubun sözlü saldırısına uğrayan Gözdeniz'e taraftarlar dün büyük ilgi gösterdiler. Taraftarlar Derneği ise Maraton Tribünü'ne "Ziya Doğan güneşimiz, Gökdeniz kardeşimiz" yazılı bir pankart astı. Futbolcular da ellerindeki çiçekleri seyirciye attılar. Gökdeniz, "Dinamo Kiev maçında işittiğim küfürler beni çok yaralamıştı. Yeniden moral buldum" diye konuştu. 

Doğan memnun 

TRABZONSPOR Teknik Direktörü Ziya Doğan, maçın gelecekleri açısından çok önemli olduğunu söyledi. Doğan, "Moral açısından kazanmalıydık. Her maça ayrı bakmalıyız. Galibiyet ve mağlubiyetleri aşırı büyütüyoruz. Bunun spor olduğunu unutmamamız gerekir" dedi. Gençlerbirliği Teknik Direktörü Erdoğan Arıca ise, "Top bizdeyken iyi oynadık. Ama top rakipteyken iyi değildik ve kaybettik" dedi. 

Kritik 

Bu kez Gökdeniz 
CEMAL ERSEN 

Kiev kazasından sonra Gençlerbirliği karşısında kaybedilecek olası puanlar Trabzonspor'un ligdeki zirve yarışında yarar almasından çok, kendine olan güveninin sarsılmasına, geleceğe dönük ciddi kaygılar yaşamasına yol açacaktı. Kısacası oyun kalitesinden çok kazanmak önemliydi. İşte Bordo - Mavili ekip dün akşam sadece bunu yaptı. Bir kez daha kurtarıcı rolü üstlenen isimler yarattı. Öncelikle kaleci Petkoviç, Gökdeniz, biraz da Mehmet Yılmaz. Bu üçlü Trabzonspor'un maçı koparmasına yetti. 
Avrupa Kupası maçları dahil bu sezonun en olumlu futbolunu sergileyen Gençlerbirliği'nin eksiği Trabzonspor'a oranla beceriksizliği idi. Rakibine oranla daha istekli, organize ve etkili olmasına karşın, skoru lehine çevirecek pozisyonlarda hep etkisiz kaldı. 
Trabzonspor kötü oynadığı bu bölümde rakip savunmanın "uyuduğu" bir anda Mehmet Yılmaz ile rahat bir nefes aldı. Bu gol Başkent ekibinin hızını kesmeye yetmedi. Önce Youla, sonra Boliç ve Mustafa Gürsel, Trabzonspor savunmasına ecel terleri döktürttü. Konuk ekibin baskı kurduğu bu bölümde bu kez sahneye Gökdeniz çıktı ve Ömer'i "avladı". 
İkinci yarıya Gençlerbirliği sol kanatta aksayan Flip'in yerine Uğur'u alarak başlayınca, hücum etkinliği bir kat daha arttı. Bu bölgeden gelen iki önemli top Youla ile buluştu, ancak gole dönüşmedi. Kırmızı - Siyahlılar iyi oynarken bir kez daha kalesinde golü gördü. Gökdeniz savunmanın hatasını affetmedi, farkı üçe taşıdı. 
Trabzonspor iyi oynamadığı bir etabı daha kayıpsız atlatıp, zirvedeki yerini korudu. Bu maçtaki en önemli kazancı ise Kiev karşılaşmasında seyircisi ile gerilen ilişkilerin yumuşaması ve tribünlerin eski coşkusuyla takımlarını desteklemesi oldu. 
İsmet Arzuman'lı bir maçta hakem yazacağımızı düşünmemiştik. Ama FİFA kokartlı Arzuman, kalitesine yakışmayacak bir görüntü sergiledi. Her iki takım adına birer penaltı pozisyonunu es geçerken, kart uygulamalarında hata yaptı. 


</TEXT>
</DOC>
