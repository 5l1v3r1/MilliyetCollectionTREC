<DOC>
<DOCNO> 292555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/spor/yersen.html </URL>
<DATE> 2004/11/27/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Yapma be vekilim... 
</HEADLINE>
<TEXT>



Futboldaki şike, spordaki şiddet olaylarına el koymaya karar veren TBMM'nin salı günkü oturumunda AKP Samsun milletvekili Musa Uzunkaya kürsüde konuşuyor 
"Değerli arkadaşlar, Anadolu takımları hakem satın alınmasından dolayı feryat ediyor. Üzülerek söylüyorum son Beşiktaş - Rize maçında bile ciddi boyutta bir fiili cinayet olmuştur ama bir de hakem cinayeti olmuştur, penaltı olmayan bir hadise penaltıya çevrilmiştir." Bu ifade TBMM tutanaklarından aynen alınmıştır 
Önerge sahibi sıfatıyla söz alan Uzunkaya, bir anda kendini kaptırıp, milyonlarca televizyon izleyicisi önünde maçın hakemi Serdar Tatlı'yı saha içindeki bir kararı nedeniyle cinayetle suçlayınca, araştırmanın da soruşturmanın da akibeti konusunda endişelenmeye başladık. 
Futbolun içine düştüğü bataktan kurtulması için son çare olarak siyasetçilerden medet umarken, bir vekilin meclis kürsüsünde sarf ettiği sözler, ne yalan söyleyelim, araştırmanın objektifliği konusunda kafamızda soru işaretleri yarattı. 
Öte yandan Uzunkaya'nın olaylara yaklaşımı, komisyonda görev yapacak üyelerin spor ve futbolla tanışıklıklarının bir taraftar düzeyinin çok üzerinde olması gerektiğini de gösterdi. 
Seçim hesabı, hemşehrilik ve duygusallık gibi araştırmayı etkileyecek faktörlerden arınmış milletvekillerine ihtiyaç olduğuna işaret etti. 
Bu, salt bizim görüşümüz değil elbette. 
Aynı oturumda CHP İzmir milletvekili Ali Özpolat'ın "Komisyon oluşturulurken taraftarlığı ön plana çıkmayan arkadaşlarımızdan yararlanmak daha doğru olur" şeklindeki ifadeleri, benzer endişeler taşıdığının açıkça dile getirilmesiydi. 
Acılar küllenmeden, iddialar hafızalardan silinmeden, yeni çirkinlikler yaşanmadan harekete geçme zamanı geldi. 
Umarız Araştırma Komisyonu, o tarihi oturuma ilgi göstermeyen 500 vekilin yaşattığı hayal kırıklığının boyutlarını daha da genişletmez. 
Biz çözüm üretecek, yasa ve talimatları tam olarak uygulayacak cesaretli yönetimler, radikal kararlar bekliyoruz. 
Ne olur... 
Saklandıkları delikte el ovuşturan ve gün ışığına çıkacakları günü bekleyen kan emicileri bir kez daha sevindirmeyin. 

Can yanacak 

Dikkat ediyor musunuz bilmem. Disiplin Kurulu epey bir zamandır talimat hükümlerini tavizsiz uyguluyor, en ağır cezaları gözünü kırpmadan veriyor. 
Hani derler ya "ibret - i alem olsun" misali, ne takım ayırıyor, ne futbolcu gözetiyor. 
Adıyamanspor Kulübü'ne Siirtspor maçında çıkan olaylar nedeniyle tarihinin en ağır cezalarından birini veren PFDK, talimatlar ne buyuruyorsa harfiyen uyguluyor. 
En önemlisi, şu kritik süreçte takdiri azaltıcı nedenler ileri sürüp "eyyam yapmıyor". 
Dileriz kurul, herkes haddini bilene dek bu tutarlı tavrını sürdürür. 
Yakın geçmişte verdiği saha kapatma cezasını telefon talimatıyla değiştirmeyi gururuna yedirebilen, istifa edip çekip gitmek yerine oturduğu koltuğa yapışanları anımsadıkça, Adnan Türkkan ve arkadaşlarını takdir etmemek elde değil diye düşünüyoruz. 
Elin İngiliz'i tribünde ırkçılık yaptığı gerekçesiyle sözde taraftara binlerce dolar ceza verip, yıllarca stadyumlara girmesini yasaklarken, "Türkiye'de koşullar farklı" savunmasının ardına gizlenen ve nabza göre şerbet vermeyi yarattıkları hukuk sisteminin gereği gören zihniyetten kurtulmuş olmak, sizi bilmem ama beni çok mutlu ediyor. 

Hiç beklemeyin 

Daha sezonu yarılamadan MHK seçimlerinin iptali, yasa değişikliği, kayyum tehditleri yeni bir kaosun eşiğine getirdi Türk futbolunu. 
Bugün yasayla ilgili yaşanan düzensizliğin ve özensizliğin temelinde, Haluk Ulusoy'un yeniden federasyon başkanı seçilmesinin önünü kesmek, olursa da rahat çalışmasını engelleme düşüncesinin yatmadığını kim savunabilir 
Değişiklik gündemdeyken Merkez Hakem Kurulu'nun seçimle işbaşına gelmesinin FIFA nezdinde doğuracağı sakıncaları en iyi bilenler niçin ortaya çıkmamış, neden susmuştur 
Özerk Futbol Yasası'nı revize edenler, hangi gerekçeyle federasyon ile işbirliği yapmamış, koordineli çalışmaktan çekinmiştir 
O günlerde "Ne olursa olsun Ulusoy olmasın" paronayası, yazık ki bugün yaşanan sıkıntıların temelini oluşturmuştur. 
Şimdi kafa kafaya vermiş işin içinden çıkmanın yollarını arıyoruz. 
Merkez Hakem Kurulu'nun atamayla işbaşına gelmesi doğru karardır. 
Kurul üyeleri arasında üst düzey hakemlik yapmış şahısların bulunması yerindedir. 
Son genel kurulda birbiriyle yarıştırılan üç listede çok değerli isimler vardır. Bunların bir kısmı şu anki Bıçakçı yönetiminin de gönlünde yatan kişilerdir. 
Federasyon başkanı atama yaparken geçmişteki çekişmeleri unutmalı, en verimli kadroyu oluşturmalıdır. 
Sezon başından bu yana hakem müessesesi ile ilgili yaşanan tartışmaların sona ermesi, yönetim yetersizlikleri ve sportif başarısızlıklara hakemlerin alet edilmesinin son bulması açısından yasa değişikliği zorunludur. 
Yasama görevini üstlenenlerin yakın geçmişte yaptıkları hatalara kılıf arayarak vakit geçirmesine fırsat vermeden, temyiz başvurularının sonucunu beklemeden, kayyumdan çıkar umanları sevindirmeden, Türk futbolu zarar görmeden, bir an önce kollar sıvanmalıdır. 

Eşitlik mi kaldı 

Beşiktaş Kulübü yöneticileri Cihat Aktaş'ın tribünde bıçak darbeleriyle can vermesinin ardından İnönü Stadı'nın tüm bölümlerine kamera yerleştirileceğini ve olay çıkaranların tespit edileceğini söylemiş. 
Bak sen şu işe 
Televizyon görüntüleriyle Emre Aşık'a ceza verildi diye ortalığı ayağa kaldıran, Tahkim Kurulu'na başvurup cezayı affettiren siz değil miydiniz 
Spor ahlakına ve centilmenliğe aykırı hareketlerin yeri, sınırı mı var 
İş işten geçtikten sonra kavga edeni, söveni, eline ne geçirirse sahaya atanı aynı yöntemle cezalandıracağınızı iddia ediyorsunuz... 
Aman dikkat edin... 
Maazallah yakalanıp ceza yiyen o taraftar "X statta herkes küfür ediyor. Türkiye'nin tüm statlarında kameralı takip mi var Yaptığınız iş eşitlik ilkesine aykırı" diye kararı temyiz edip af dilenirse... 
Vay halinize, bakamazsınız kimsenin yüzüne... 



</TEXT>
</DOC>
