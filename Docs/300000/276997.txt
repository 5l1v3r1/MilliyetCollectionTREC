<DOC>
<DOCNO> 276997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sontur08.html </URL>
<DATE> 2004/10/03/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Altın Portakal Film Festivali başladı... Törene katılım sınırlı kaldı... 
</HEADLINE>
<TEXT>

     41. Altın Portakal Film Festivali'nin açılışı için Cumhuriyet Meydanı'nda gerçekleştirilen törene, sinema sanatçılarından sadece Fikret Hakan ve Aykut Oray katıldı. 
     Antalya Altın Portakal Film Festivali, Cumhuriyet Meydanı'nda düzenlenen törenle başladı. Törende, saygı duruşunda bulunuldu ve Atatürk Anıtı'na çelenk konuldu. 
     Az sayıda vatandaşın ilgi gösterdiği törende, Büyükşehir Belediye Başkanı Menderes Türel, basın mensuplarına yaptığı açıklamada, Antalya'nın 41 yıldır Türk sinemasına önemli katkılar sağladığını belirtti. Türel, Altın Portakal Film Festivali'nin Avrupa'daki en eski 3 film festivalinden birisi olduğunu da ifade etti. 
     Türel, festivali, gelecek yıl uluslararası platforma çıkaracaklarını belirterek, ''Ulusal kimliğimizi korumak kaydıyla uluslararası platformda Antalya Altın Portakal Film Festivali'ne yer arayacağız. Böylesine önemli bir festivalin başlangıcında her şeyin güzel olmasını diliyorum'' dedi. 
     Sinema Oyuncuları Derneği SODER üyelerinin ''festivali protestosuyla'' ilgili soruları yanıtlayan Türel, bir gazetecinin ''Protestolara ne diyorsunuz '' sorusuna, önce ''Benim bir bilgim yok'' yanıtını verdi. Türel, daha sonra şöyle devam etti 
     ''Biz, herkesi davet ettik. Türk sinemasıyla ilgili herkes bizim başımızın tacıdır. Katılmayacaklarını bildirmiş arkadaşlar, bizimle ilgili bir sorun değil. Çok küçük sebepler, yeterli kontenjan ayrılmadığıyla ilgili şikayetleri var. Biz bu kadar masraf yapıyoruz, burada 5 kişiyi, 10 kişiyi, 15 kişiyi ağırlamaktan hiçbir zaman imtina etmeyiz. Herhalde gerçek sebep bu olmasa gerek. Gerçekten sebep buysa hakikaten çok üzücü. Bu saatten sonra geriye dönüşü olan bir durum var mı bilmiyorum. Arkadaşlarımız görüşecekler. Gelen gelir, kalan sağlar bizimdir.'' 
     
     ''TATİL İÇİN BURAYA GELMEMELİLER'' 
     Sanatçı Aykut Oray ise SODER'in protestosuyla ilgili Tanju Gürsu'dan bilgi aldığını, Gürsu'nun, ''kendilerine tanınan 5 kişilik kontenjanı az buldukları için katılmama kararı aldıklarını'' söylediğini belirtti. 
     Oray, Başkan Türel'in, ''Biz onlara gerekli kontenjanı verdik ama gelmediler'' diye konuştuğunu ifade etti. Festivalin birinci yılını da 41'inci yılını da gördüğünü belirten ve ''41 yılın en kötüsü'' yorumunu yapan Oray, şunları söyledi 
     ''Bu festivale sanatçılar sahip çıkmalı, ama tatil için buraya gelmemeliler. Antalya Festivali bir tatil olayı olmamalı. Sanatçı buraya gelmeli, festivale katkıda bulunmalı. Mahalle aralarında dolaşarak, insanların dertlerini dinleyerek, yol göstererek yardımcı olmalıdır. Kontenjan veya kontenjansızlık gibi olaylar dernekleri bağlıyor, sanatçıları bağlamıyor. Kontenjan sınırlamasının neden olduğunu bilmiyorum, profesyoneller işe el attıkları zaman kontenjan oluyor, amatörler olduğu zaman kontenjan olmuyor. Ama profesyonelin amatörü de berbat oluyor.'' Oray, İstanbul'dan gelişlerinde havaalanında, daha önce yaşamadıkları sorunlarla karşılaştıklarını, işlemlerin yapılabilmesi için 1,5 saat bekletildiklerini söyledi. Aykut Oray, ''Sanırım profesyonel festival yönetmek isteyenlerin amatörlüğünden, iş bilmezliğinden kaynaklanan bir tutumla karşı karşıyayız. Bunun Türkçe'si budur. Altın Portakal Vakfı bence devre dışında kalmıştır. Sadece etik olarak Altın Portakal Vakfı bu işin içinde görünmektedir'' diye konuştu. 
     
     MEZARLIK ZİYARETLERİ 
     Cumhuriyet Meydanı'ndaki törenin ardından her yıl gerçekleştirilen mezarlık ziyaretine, bu yıl Fikret Hakan, Antalya Kültür Sanat Vakfı AKSAV Yönetim Kurulu Üyesi Ünal Uzun ve AKSAV Genel Müdürü Giray Ercenk katıldı. Önce Andızlı Mezarlığı'nda Altın Portakal Film Festivali'nin kurucularından Avni Tolunay'ın mezarını ziyaret eden grup, daha sonra Uncalı Mezarlığı'nda yönetmen Behlül Dal ve oyuncu Hayati Hamzaoğlu'nun kabrine çiçek bıraktı ve dua etti. 
     
</TEXT>
</DOC>
