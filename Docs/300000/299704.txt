<DOC>
<DOCNO> 299704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/guncel/gun04.html </URL>
<DATE> 2004/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkaner hazinesi 
</HEADLINE>
<TEXT>


Balkaner'in villasının saunasında değeri trilyonları bulan hisse senetleri, haczedilen mülklerinde ziynet ve lüks araçlar bulundu 

LUBE AYAR İstanbul 

Tasarruf Mevduatı Sigorta Fonu TMSF , yaklaşık 1 katrilyon liralık amme alacağına karşılık Yurtbank'ın eski sabihi Ali Avni Balkaner'e ait konut ve işyerlerinden haczettiği malları basına tanıttı. Balkaner'in villasının saunasındaki seramiklerin altında trilyonlarca liralık hisse senedinin bulunduğu da açıklandı. 
TMSF'nin, Esentepe'deki merkezinde gerçekleştirilen basın toplantısı öncesinde, 19 Aralık'ta 50 kişilik ekip ve mali polisle Balkaner grubunun İstanbul'daki 3 ev ve 3 işyerinde gerçekleştirilen hacizde ele geçirilen mallar tanıtıldı. Bunlar arasında çok değerli mücevherlerin bulunduğu 156 ziynet eşyası, tablolar, Cartier, Rolex, Mont Blanc marka saatler, 2 ipek halı, 37 bin 736 dolar, 4 bin euro, 52 tablo, 33 silah, 3 bin 200 fişek, aralarında BMW, Mercedes ve Cadillac'ın da bulunduğu 5 araç yer aldı. Balkaner'in pasaportu ve nüfus cüzdanının aslı evde bulundu. 
Balkaner'in Yeniköy'deki Hattat Sitesi'ndeki villasının saunası içine gizlenmiş 17 klasör halinde hisse senedi ve muhtelif evrak da ele geçirildi. TMSF Satış Komisyonu Başkanı Fethi Çalık, "Halka borcunu ödemeyen herkes aynı işleme maruz kalacak" diye konuştu. 


</TEXT>
</DOC>
