<DOC>
<DOCNO> 257583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sondun26.html </URL>
<DATE> 2004/07/23/ </DATE>
<TIME> 18.34 </TIME>
<AUTHOR>  </AUTHOR>
<HEADLINE>
Denktaş Annan planının tekrar tartışmaya açılması kabul edilemez" 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, ''Annan planının referans olarak durduğunu ve dönülüp bakılabileceğini'' ifade ederek, ''Annan planında değişiklik istendiği anda planın tekrar tartışmaya açılmış olacağını, böyle bir şeyin ise kabul edilemeyeceğini'' söyledi. 
     Serdar Denktaş, ABD Dışişleri Bakanlığı Müsteşar Yardımcısı Laura Kennedy'i Dışişleri Bakanlığı'nda kabul etti. 
     ABD'nin Güney Kıbrıs'taki Büyükelçisi Michael Klosson ve Kıbrıs Masası Şefi Ann Hall ile Dışişleri Bakanlığı Müsteşarı Aytuğ Plümer'in de katıldığı görüşme yaklaşık 50 dakika sürdü. 
     Görüşmeye, Rum medya mensupları da ilgi gösterdi. 
     Laura Kennedy, görüşmeden önce yaptığı açıklamada, Kıbrıs'a yaptığı ziyaretin kendisi için olağanüstü ve önemli olduğunu belirterek, gelinen aşamada perspektif ve görüşleri almak istediğini kaydetti. 
     Referandumun hayal kırıklığının herkeste olumsuz etki yaptığını ifade eden Kennedy, ''Bu konularla son yıllarda çok fazla ilgilenmedim, o nedenle sizin ve hükümetinizin görüşlerini duymak istiyorum'' dedi. 
     Basından erken seçim konusunu da takip ettiğini kaydeden Kennedy, Serdar Denktaş'tan, ''seçimin hangi cumartesi günü yapılacağı'' gibi iç konularla ilgili bilgi istedi. Kennedy, ''Benimle paylaşacağınız herhangi bir konu olabilir, hepsiyle ilgileniyorum'' diye konuştu. 
     Serdar Denktaş da görüşmeden sonra, basın mensuplarının ısrarı üzerine açıklama yaptı ve soruları yanıtladı. 
     Kennedy ile tanışma toplantısı yaptıklarını, görüşmenin temel niteliğinin bu olduğunu belirten Denktaş, karşılıklı görüş alışverişinde bulunduklarını söyledi. 
     ''Geleceğe yönelik vizyonumuz nedir, partinin ve hükümetin yaklaşımları nedir, bu konuları görüştük'' diyen Denktaş, ''Ön toplantı mahiyetinde, sorunun Kıbrıs ayağını yerinde görmek, Kıbrıs Türk tarafı ve Rum tarafının görüş ve düşüncelerini anlamak için yapılan bir ziyaret'' dedi. 
     Denktaş, Kennedy'nin çok uzun süreli olarak Kıbrıs sorunuyla görevlendirilmek zorunda kalmamasını ve sorunun kısa zamanda sonuca ulaştırılmasını diledi. 
     ''Bugünkü ortamın sorunun bir 40 yıl daha gidebileceğini gösterdiğini'' belirten Serdar Denktaş, bu konuları ayrıntılı olarak görüştüklerini söyledi. 
     
     ANNAN PLANINDA DEĞİŞİKLİK KONUSU 
     Serdar Denktaş, bir gazetecinin, Laura Kennedy'nin Rum tarafındaki temasları sırasında Rum Meclis Başkanı ve AKEL partisi Genel Sekreteri Dimitris Hristofyas'ın, ''Annan planında değişiklik istedikleri'' yönündeki açıklamasını hatırlatarak, görüşlerini sorması üzerine, ''Annan planında değişiklik istendiği anda planın tekrar tartışmaya açılmış olacağını, böyle bir şeyin ise kabul edilemeyeceğini'' bildirdi. 
     ''Kıbrıs Türk tarafının planı 1,5 yıl, birbirini feci şekilde kırıncaya kadar tartıştığını, oyladığını ve bitirdiğini'' kaydeden Denktaş, planda değişikliğin aynı sürecin tekrar yaşanması demek olduğunu söyledi. 
     Bakan Denktaş, ''Ben zannetmiyorum ki Kıbrıs Türkü böyle bir sürecin yeniden yaşanmasını istesin veya kabul etsin. Bu olacak şey değil. Olabilecek şeylerden bahsetsinler'' dedi. 
     ''Planın referans olarak durduğunu ve dönülüp bakılabileceğini'' kaydeden Denktaş, Kıbrıs Türk ve Rum halklarının bir gönüllülük ilişkisi içinde Kıbrıs sorununu çözmeye yanaşması gerektiğini, önceliğin bu olduğunu, bunun için de iki taraf liderlikleri arasında net bir diyalogun başlaması gerektiğini söyledi. 
     Denktaş, iç sorunun çözülmesinin ardından ele alınacak konulardan birinin de bu olduğunu ifade etti. 
     Serdar Denktaş, hükümet sorunu ve bulacağını açıkladığı formülle ilgili soruya ise ''Bu şu anda konumuz değil ve cevap vermeyeceğim'' karşılığını verdi. 
     
</TEXT>
</DOC>
