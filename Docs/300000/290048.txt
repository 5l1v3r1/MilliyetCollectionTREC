<DOC>
<DOCNO> 290048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/spor/ysenay.html </URL>
<DATE> 2004/11/19/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Tamam mı, devam mı 
</HEADLINE>
<TEXT>



Türkiye'nin Ukrayna önündeki hezimetine imza atanlar futbol tarihimizdeki karanlık gecenin tartışılmaz sorumlularıdırlar... 
Ersun Yanal ile ilişki kurup, bu genç ve dinamik kafayı Ay - Yıldızlı formanın başına getirenler, bu işin ne denli önemli ve derinliği olan zorluklar taşıdığını kendisine hiç anlatamamışlardır... Gençlerbirliği takımı ile milli takımlar patronluğu arasındaki düşünsel, tekniksel, fiziksel ve de sosyal farklılıklar üstüne Ersun Yanal da anlaşılan fazla kafa yormamış, basının dürtü yanlışlarıyla konuyu "Milli Takım - Hakan Şükür tartışmasına inen" bir seviye uçurumuna yuvarlamışlardır... Halbuki Ukrayna, "çarşamba gecesi zaferine gelirken" dört önemli futbolcusunu sırf idmana iki saat geç kaldılar diye kadro dışı bırakmıştır... İşte disiplin anlayışı budur... Buna karşın Ukrayna maçına hazırlanan ve 90 dakika da oyunda olan saygın bir futbolcumuz benim yanımda olan bir kardeşimizi karşılaşmanın başlamasından dört saat önce telefonla arayarak, kendisiyle sohbet etme gereğini duymuştur... Bu mudur "mental kamp programı" veya "disiplin tarifinin gerekleri"... İşte Ersun Yanal'ın prensipleri şimdilik h l kulüp antrenörlüğü hoşgörüsüyle yaşamaktadır ve genç hocanın kendisi henüz milli eşofmanı hak edip, giyememiştir üzerine... Maç saatlerinde elinde cep telefonlarıyla dostlarını arayan futbolculardan 90 dakika içinde hangi "özel kazanma düşüncesine" kilitlenmesini bekleyebilirsiniz.. 

Çocukça taktikler 

Yeni federasyon da Yanal'ın kamp isteğini ve de diğer fikirlerini kendisiyle hiç araştırmaya girmeden kabullenmiş ve hocamız biraz da başı boş bırakılmıştır bu konuda... Teknik konulara elbette teknik patron karar verir... Ancak liglerin tehir edilmesi kararının Milli Takım'ın hayati maçına hangi ölçüde faydalar getirip, hangi ölçekte zararlar getireceğini tartışmak ve uygulamak tamamen Futbol Federasyonu içinde olması gereken sporcu beyinlerin işleridir... Öyle ya, iş sadece federasyonun direksiyonlarında oturur görünmek ise eğer, o zaman bırakalım rutin işleri de, sekreterya yapsın, yürüsün gitsin... Emre Belözoğlu geçen hafta Inter forması içinde... Shevchenko ise, yine Emre ile birlikte Milan formasıyla... İtalya liglerinde ter akıtıp, kendi yarışma ölçeklerini sağlıkla korudukları için Shevchenko gecenin kahramanı olup, çıkmış, bizde ise ayakta kalan tek oyuncu olarak Emre Belözoğlu izlenmiştir... Buna karşın haftayı alargada geçiren "Bizim ligin çocukları" ise, başta Servet olmak üzere, daha oyunun ısınmasına meydan kalmadan adeta sonuca havlu atmış ve Türkiye adına fiyasko oyunda o andan itibaren ipler kopmuştur... 
Şimdi başta FF Başkanı ve heyeti ile Ersun Yanal hoca çok ciddi düşünmeye başlamalıdırlar... Yanal'ın çocukça taktikleriyle bu iş yürümez... Eğer hocamız milli takımlar bütünlüğünün gereğini yepyeni ve gerçekçi düşüncelerle ele alacaksa, "yola devam" ... Ancak hocamız, "prensiplerimden dönmem" gibi bir katılığın içinde kalmakta kararlıysa derhal "70 milyonluk milli formanın yakasından düşmelidir"... Ne dersiniz baylar, "TAMAM MI, DEVAM MI ". 



</TEXT>
</DOC>
