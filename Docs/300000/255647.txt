<DOC>
<DOCNO> 255647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/soneko29.html </URL>
<DATE> 2004/07/15/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
ÖİB Başkanı Petkim ve THY çalışmalarımız programa göre sürüyor 
</HEADLINE>
<TEXT>

     Özelleştirme İdaresi Başkanı ÖİB Metin Kilci, özelleştirme konusunun artık ülke gündeminden çıkartılması gerektiğini söyledi. 
     Kilci, Müstakil Sanayici ve İşadamları Derneği MÜSAİD Genel Başkanı Ömer Bolat'ı ziyaret etti. Kilci, ziyaret sırasında yaptığı konuşmada, ''20 yıldır konuştuğumuz özelleştirme konusu dilimize pelesenk oldu. Artık mesaimizi özelleştirme projelerinin başarısı için neler yapabileceğimize vermeliyiz. Özelleştirme konusunu artık ülke gündeminden çıkarmamız gerek'' diye konuştu. 
     2003 yılı başında son derece kapsamlı bir özelleştirme çalışmasına başlandığını ve yüksek hedefler belirlenmiş olsa da yararlı çalışmalar yapıldığını anlatan Kilci, ''Çok sayıda küçük ve orta boy işletmenin özelleştirilmesi yapılmış olmasına rağmen PETKİM, TEKEL ve TÜPRAŞ özelleştirmeleri çok fazla ön plana çıktı. Bunlarla ilgili çalışmalar da planlandığı gibi yapıldı'' dedi. 
     PETKİM ihalesinde alıcı firmayla ilgili sorunlar, TÜPRAŞ özelleştirilmesinde ise yargı süreci nedeniyle başarılı olunamadığını anlatan Kilci, TEKEL'in alkollü içki bölümünün özelleştirilmiş olmasına rağmen, sigara kısmının verilen teklif yeterli görülemediği için iptal edildiğini hatırlattı. 
     ÖİB Başkanı Kilci, sözlerini şöyle sürdürdü 
     ''Tüm eleştirilere rağmen 2003 yılı başından bugüne kadar 1 milyar 156 milyar dolarlık özelleştirme gerçekleştirildi. TÜPRAŞ özelleştirmesi mahkeme tarafından durdurulmasaydı 2.4 milyar doları aşardık. 2003 yılında yapılması gereken ne varsa yapılmıştır. 
     Benzer şekilde 2004 yılında özelleştirme çalışmaları ihale takvimine uygun sürdürülüyor. İlk 6 ayda öngördüğümüz tüm ihaleleri gerçekleştirdik. Hatta yılın 3. çeyreğinde ihalesi düşünülen birçok kuruluşun ihalesi de ilk 6 ayda yapıldı ve bunların büyük kısmı sonuçlandırıldı. 
     2004 yılında şu ana kadar 14 şirket ve işletmenin bilfiil devri gerçekleştirilerek, paraları tahsil edildi. Aynı kapsamda 7 ayrı şirket ve işletme için sözleşme görüşmeleri devam etmekte. Bunun dışında fazla gündeme gelmeyen çok sayıda varlık ve gayrimenkulun satışı idaremiz ve idaremize dahil şirketlerce gerçekleştirildi. Bunların bu yıl için toplamı 200 civarındadır. Geçen yılla birlikte düşünüldüğünde 700'e yakın. Devredilen şirket ve işletme sayısı toplamı ise 40 civarındadır.'' 
     
     ''MUAYENE İSTASYONLARI KONUSU SON AŞAMADA'' 
     TEKEL, PETKİM, THY, Milli Piyango ve araç muayene istasyonları gibi 2004 yılı içinde özelleştirilmesi planlanan kuruluşlarla ilgili önemli mesafeler alındığını kaydeden Kilci, şunları söyledi 
     ''TEKEL'in sigara bölümünün 2004 yılında yeniden özelleştirilmesi için çalışmalarımız ileri bir aşamaya geldi. Özellikle strateji ve değer tespit konusunda çalışmalarımız sonuçlanmak üzeredir. Bu çalışmalar neticesinde bu yıl içinde tekelin sigara bölümünün yeniden ihale edilmesi sağlanmış olacaktır. 
     Diğer yandan PETKİM ve THY için halka arz yönündeki çalışmalarımız 2004 yılı programında öngörüldüğü şekilde devam ediyor. Milli Piyango özelleştirmesi içinde çalışmalar sürüyor. Araç muayene istasyonlarının özelleştirilmesi konusunda ise çalışmalar son aşamasına geldi. Bununla ilgili yasa tasarısı TBMM gündeminde bulunuyor. İlgili düzenleme yasalaştığında araç muayene istasyonlarının özelleştirilmesine hızla başlanacak'' diye konuştu. 
     Bu yıl içinde elektrik sektörünün özelleştirilmesi konusunda ise Yüksek Planlama Kurulu'nun Nisan ayında aldığı kararlar doğrultusunda çalışmaların sürdürüldüğünü ifade eden Kilci, önceliğin dağıtım sektörüne verildiğini, bu yıl içinde dağıtım bölgelerinin belirlenerek 2005 yılı içinde özel sektöre devredilmesi için gerekli hazırlıkların yürütüleceğini söyledi. 
     Kilci, 2006 yılında ise elektrik santrallerinin özelleştirilmesinin planlandığını sözlerine ekledi. 
     TEKEL ve TÜPRAŞ özelleştirmesinde yoğun eleştirilere maruz kaldıklarını belirten Kilci, ''7 Haziran 2003'te TEKEL VE TÜPRAŞ ihalesi ilanına çıkmadan önce ulusal ve uluslararası boyutta tanıtım çalışması yapıldı. Bu çalışmalar kamuoyuna duyuruldu ve basında yer aldı. Bu kuruluşlar uzun süre ilanda kaldılar. Büyük ölçekli birleşme ve devralmalar kapsamına girdikleri için gerek yatırımcı firmaların tekliflerini hazırlama ve gerek finansman temini için sürenin uzun olması gerekiyordu. İhalelerde gizli kapaklı işler çevriliyor görüntüsü verildi. Kanunların yapılmasını zorunlu kıldığı her şey yapılmıştır'' dedi. 
     TÜPRAŞ'ın devrinin mahkeme tarafından durdurulduğunu hatırlatan Kilci, ''Bürokratik sorumluluk gereği TÜPRAŞ hakkında yargı sürecini etkileyecek tutum ve söylemlerden kaçınıyoruz. Yargı kararlarını eleştirme konumunda değilim'' diye konuştu. 
     
</TEXT>
</DOC>
