<DOC>
<DOCNO> 270665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/soneko19.html </URL>
<DATE> 2004/09/10/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Eti Maden'den dev yatırımlar... 
</HEADLINE>
<TEXT>

     Eti Maden İşletmeleri Genel Müdürlüğü, bu yıl 25 trilyon lira yatırım yaptığı Eskişehir'in Seyitgazi İlçesi'ne bağlı Kırka Beldesi'ndeki tesislerine, 2005'te de 46 trilyon liralık yatırım yapacak. 
     Dünya rezervinin büyük bir bölümünü elinde bulunduran Türkiye için bor madeni, gelişmiş teknolojinin hammaddesi olması nedeniyle stratejik bir maden olarak kabul ediliyor. 
     Eti Maden İşletmeleri'nin, bor sektöründe pazar payını artırmak için rafine ürün üretim kapasitesini artırması gerektiğini bildiren yetkililer, bor üretiminde sıçrama yapılmasının zorunlu olduğunu söylediler. 
     Bu sıçramanın Ar-Ge'den yatırıma, yatırımdan üretime, üretimden kaliteye ve pazara kadar sürdürülebilir dinamik bir yapı içinde gerçekleştirilmesinin hedeflendiği ifade eden yetkililer, şöyle konuştular 
     ''Eti Maden olarak işletmelerin bulunduğu yörelerde eğitime katkıda bulunmaya çalışıyoruz. Bu amaçla Kırka Bor İşletme Müdürlüğü tesislerimizin bulunduğu Kırka Beldesi'nde 96 öğrenci kapasiteli çok amaçlı lise ve öğrenci pansiyon binasının yapımına karar verdik. Bu kapsamda Eti Maden işletmeleri olarak Eskişehir Valiliği emrine ödenek olarak 2.3 trilyon lira tahsis edildi. İşletmenin kalifiye eleman ihtiyacının bir kısmını bu okuldan karşılamayı planlıyoruz.'' 
     
     KIRKA'YA 46 TRİLYON LİRALIK YATIRIM 
     Yetkililer, bu yıl 25 trilyon lira yatırım yapılan Kırka Bor İşletmesi'ne 2005 yılında 46 trilyon liralık yatırım yapılmasının planlandığını belirterek, şöyle devam ettiler 
     ''Bu kapsamda programlanan önemli yatırımlar 14.7 milyon dolara mal olması beklenen susuz boraks tesisidir. Yıllık üretim kapasitesi 15 bin ton olarak planlanan Susuz Boraks Üretim Tesisi Projesi'nin yapımıyla ilgili ihale ilanı 25 Ağustos'ta yayımlandı. Paketleme ve ambar binası ürünün kristal yapısındaki bozulmaları ve ürün kayıplarını en aza indirmek ve nakliye maliyetlerini düşürmek amacıyla kurulması planlanan tesisin yatırım tutarı ise 4.5 trilyon lira. Yeni atık göleti, üretimlerin darboğaza girmemesi ve çevre sorunları yaşanmaması için yapılmasına karar verilen 1.9 milyon metreküp hacimli atık göletinin yatırım tutarı ise 12.3 trilyon liradır.'' Doğalgaza dönüşüm projesinin de Kırka Bor Tesisleri'nin enerji ihtiyacının karşılanması ve üretim maliyetlerinin düşürülmesi amacıyla BOTAŞ tarafından yapıldığına da değinen yetkililer, doğalgaz boru hattının tamamlanmasınının ardından tesislerin doğalgaza dönüşümüyle yılda 13.5 milyon dolar enerji tasarrufu sağlanacağını ifade ettiler. 
     Yetkililer, Kırka Bor İşletmesi'nde 168'i memur, 830'u işçi olmak üzere toplam 998 kişinin istihdam edildiğini belirterek, bu tesiste üretilen Etibor-48 rafine bor ürününün yıllık ihracat değerinin 100 milyon doları bulduğunu kaydettiler. 
     
     ETİ MADENCİLİĞİN İHRACATI... 
     Eti Madencilik tarafından pazardaki rakip firmaların hareketleri, üretici firmaların durumu, dünyadaki genel ekonomik durum, pazardaki talep gibi konuların sürekli değerlendirilmesi sonucu 2000 yılında 215 milyon dolar, 2001 yılında 208 milyon dolar, 2002 yılında 186 milyon dolar, 2003 yılında 207 milyon dolar ve 8 Eylül 2004 tarihi itibariyle de 155 milyon dolar ihracat gerçekleştirildiğini anlatan yetkililer, şunları söylediler 
     ''Yıl sonu itibariyle gerçekleşmesi beklenen ihracat 255 milyon dolar düzeyindedir. Ulaşılan bu ihracat rakamı tüm zamanların en yüksek ihracat rakamıdır. Tesislerimiz tam kapasiteyle çalışmaktadır. Ayrıca, bu yıl için Kırka'daki Boraks Pentahidrat tesislerimizden 400 bin ton üretim yapılacak ve ihraç edilecek. Bu üretim rakamı da tüm zamanların en yüksek üretim değeri olacak. 
     Ayrıca Genel Müdürlük, bu yıl içinde 100 bin ton yıl üretim kapasiteli 120 milyon dolara mal olan ve yıllık ihracat getirisi 38.5 milyon dolar olan Emet Borik Asit Tesislerini ve 80 milyon dolar yatırım yapılan 240 bin ton yıl kapasiteli Bandırma Sülfürik Asit Tesisleri'ni işletmeye aldı. İşletmelerin yedi aylık karı 126 trilyon lira olup Kırka İşletmemizin aynı dönemdeki karı 24 trilyon liradır.'' 
     
</TEXT>
</DOC>
