<DOC>
<DOCNO> 257957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/guncel/gun13.html </URL>
<DATE> 2004/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
SATIRBAŞI 
</HEADLINE>
<TEXT>



3 kişinin daha kimliği belirlendi 

Sakarya Pamukova'daki tren kazasında ölenlerden üç kişinin daha kimliği tespit edildi. 37 kişinin öldüğü kazada böylece 35 kişinin kimlik tespiti yapılmış oldu. Kimliği tespit edilen kişilerin adları şöyle Ahmet Kaya Yenen, M.Kemal Çolak, Halil Gültekin. 

Sevigen Tren deneme sürüşlerinde yan yattı 

CHP Genel Sekreter Yardımcısı Mehmet Sevigen, TCDD'nin bilerek ihmalde bulunduğunu öne sürerek, "İddia ediyorum ve biliyorum ki tren, daha önce deneme seferlerinde Pamukova'daki sürüşte hafif yan yatmıştı. Ancak bu görmezden gelindi" dedi. 

'Kazadan Erdoğan ve Yıldırım sorumlu' 

DYP'li Aydın Menderes, uyarılara aldırmadan, 'caka' uğruna hızlandırılmış tren seferlerini başlatan Başbakan Erdoğan ve Ulaştırma Bakanı Yıldırım'ın Sakarya'daki kazanın birinci derece sorumlusu olduğunu söyledi. 

Çelişkinin nedeni ceset torbalarıymış 

Tren kazasında ölü sayısındaki çelişkili açıklamaların talep edilen ceset torbalarından kaynaklandığı öne sürüldü. Bir yetkili, gönderilen 110 ceset torbasına, parçalanmış cesetlerin ayrı ayrı konulmasının ölü sayısının fazla algılanmasına neden olduğunu açıkladı. 

Sendika Hıza uygun değişiklik yapılmadı 

Birleşik Taşımacılık Sendikası Genel Sekreteri Hasan Soysal, hızlandırılmış tren vagonlarında hıza uygun değişiklikler yapılmadığını belirterek "Şasi mesafesi gibi detaylar düşünülmeliydi. Böyle değişiklikler yapılmadığı biliniyor" dedi. 

Makinistlerin avukatı Deliller karartıldı 

Sakarya'da raydan çıkan trenin tutuklanan makinistleriyle şefinin avukatı İsmail Gürses, kaza yerindeki çalışmalar nedeniyle delillerin karartıldığını öne sürdü. Gürses, kazanın nedeninin hız değil, eskiyen altyapı, rayların genleşmesi olabileceğini söyledi. 


</TEXT>
</DOC>
