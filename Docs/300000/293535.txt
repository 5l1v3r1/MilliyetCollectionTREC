<DOC>
<DOCNO> 293535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sontur14.html </URL>
<DATE> 2004/11/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Fare zehiri içtikten sonra pişman oldular ama... 
</HEADLINE>
<TEXT>

     
     Ahmet ÇERİ CEYHAN Adana , DHA 

     

ADANA'nın Ceyhan İlçesi'nde fare zehiri içerek yaşamlarına son vermek isteyen 30 yaşındaki Uğur Turunç ve eşi 25 yaşındaki Gülizar Turunç, pişman olup yardım istemek için kendilerini güçlükle sokağa attı. Hastaneye kaldırılan Uğur Turunç kurtarılamadı. 
     Dün meydana gelen olayda İnönü Mahallesi Derya Apartmanı'nda oturan ve bakkal dükkanı işleten Uğur-Gülizar çifti, belirlenemeyen bir nedenle bunalıma girip birlikte intihara kalkıştı. Çift, kızları 7 yaşındaki İdil ve 4 yaşındaki Nazlıcan'ın da evde olduğu halde kahvelerinin içine koydukları fare zehirini içti. 
     Karı-koca daha sonra pişman olarak apartman kapısı önüne inerek son güçleriyle çığlık atıp komşularından yardım istedi. Yerde baygın halde bulunan karı-koca Ceyhan Devlet Hastanesi'ne götürüldü. Ancak Uğur Turunç'un öldüğü anlaşıldı. 
     Komada olan Gülizar Turunç ise ilk tedavisinin ardından Çukurova Üniversitesi Tıp Fakültesi Balcalı Hastanesi'ne sevk edildi. Genç kadının sağlık durumunun ciddi olduğu belirtilirken son pişmanlığı fayda etmeyen Uğur Turunç'un cesedi, otopsi için Adana Adli Tıp Kurumu'na gönderildi. 
     Öte yandan Gülizar Turunç'un eşi Uğur ile 9 yıl önce severek kaçıp evlendikleri, ancak Gülizar'ın ailesinin bu evliliğe hala tepki göstererek sorun çıkarttığı iddia edildi. Komşuları çiftin bu nedenle ölmek istemiş olabileceğini ileri sürdü. 
     
</TEXT>
</DOC>
