<DOC>
<DOCNO> 279501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sontur03.html </URL>
<DATE> 2004/10/12/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Bağcılar'da trafik kazası 2 ölü, 2 yaralı... 
</HEADLINE>
<TEXT>

     Bağcılar'da meydana gelen trafik kazasında 2 kişi öldü, 2 kişi yaralandı. 
     AA muhabirinin aldığı bilgiye göre, İkitelli yönüne giden Vahdet Tokçu'nun kullandığı 34 HSB 54 plakalı otomobil ile aynı yönde giden 34 AB 4159 plakalı otomobil, TEM Otoyolu Bağcılar İSTOÇ Mevkii'nde birbirlerine çarptıktan sonra bariyerlere vurdu. 
     Kazayı görerek yardım etmek için otomobillerden inen Serkan Aydın ile Canan Akarsu'ya, plakası alınamayan ve aşırı hız yapan başka bir otomobil çarptı. 
     Aydın ve Akarsu, olay yerinde hayatlarını kaybettiler. Kaza yapan araçlarda bulunan Tekin Durdemir ile Vahdet Tokçu ise yaralı halde çevredeki hastanelere kaldırıldılar. 
     Kazadan sonra kaçan diğer otomobilin sürücüsünün yakalanması için çalışma başlatıldı. 
     Bu arada, Küçükçekmece Altınşehir'de 34 AT 9492 plakalı minibüs, ilköğretim okulu öğrencisi Burcu Cüher'e çarptı. 
     Ağır yaralanan Cüher, İstanbul Hospital'da tedavi altına alındı. 
     Öte yandan, Şişli Kurtuluş Caddesi'nde yol çalışması yapan Şişli Belediyesi'ne ait bir iş makinesine, Fahrettin Ufuk Erginoğlu yönetimindeki 34 YM 3769 plakalı minibüs çarptı. 
     Kaza sonrası araçta sıkışan Erginoğlu, olay yerine gelen itfaiye ekiplerince kurtarılarak, hastaneye kaldırıldı. 
     
</TEXT>
</DOC>
