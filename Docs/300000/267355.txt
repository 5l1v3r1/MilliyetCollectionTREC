<DOC>
<DOCNO> 267355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sonsiy01.html </URL>
<DATE> 2004/08/29/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
CHP'li Selvi Hükümet, çalışanların sendika seçme hakkını yok sayıyor 
</HEADLINE>
<TEXT>

     CHP Genel Başkan Yardımcısı Cevdet Selvi, hükümetin, çalışanların sendika seçme haklarını yok saydığını, konfederasyonlar arası tercihini yaparak çalışanları ve kuruluşları birbiriyle çatıştırdığını savundu. 
     Selvi, yaptığı yazılı açıklamada, hükümetin, işçi sendikaları ve meslek örgütleri arasında taraf tuttuğunu öne sürdü. Selvi, hükümete, ''sendika, sivil toplum örgütleri, özerk kurum ve kuruluşlardan elini çekmesi'' uyarısında bulundu. 
     Kadrolaşmada ''sınır tanımayan'' hükümetin, iç ve dış politikada bugüne kadar el attığı her işi eline yüzüne bulaştırdığını iddia eden Selvi, ''Hükümet, işçi ve kamu sendikaları başta olmak üzere, tüm demokratik kuruluşları meclisteki çoğunluğuna dayanarak yasal düzenlemelerle etkisiz ve yetkisiz hale getirirken, Anayasa'nın 'hiç kimse bir sendikaya üye olmaya, ya da üyelikten ayrılmaya zorlanamaz' hükmünü de ihlal etmektedir'' dedi. 
     Selvi, Uluslararası Çalışma Örgütü ile temel hak ve özgürlük içeren anlaşma ve sözleşmeleri onaylayan Türkiye Cumhuriyeti'nde, iktidarın, örgütsüz bir toplum oluşturma veya çalışanları kendi felsefi anlayışı doğrultusunda örgütlenmeye zorlamasının Türkiye'ye yapılacak en büyük haksızlık, ayrıca anayasal suç olduğunu kaydetti. 
     Son günlerde sendikaya üye olanların işten atıldığını, sendika değiştirmeye yönelik baskıların arttığını ifade eden Selvi, örgütlenmek isteyen kamu çalışanlarının idari baskı altına alındığını, sendikasız bırakıldığını, iktidarın istediği kamu sendikasına üye olmaya zorlandığını ileri sürdü. 
     Demokrasi ve özgürlükten bahseden iktidarın, bu olaylar karşısında seyirci olması, taraf tutmasının kabul edilemeyeceğini kaydeden Selvi, ''Hükümet, iktidar avantajını kullanarak çalışanların yasal hakları olan özgür iradesiyle sendika seçme haklarını yok saymakta ve konfederasyonlar arası tercihini yaparak çalışanları ve kuruluşları birbiriyle çatıştırmaktadır. Bu, yeni toplumsal sorunlar yaratır. Bunun sonucu ve bedeli ağır olacaktır'' dedi. 
     
</TEXT>
</DOC>
