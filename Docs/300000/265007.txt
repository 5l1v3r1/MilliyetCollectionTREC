<DOC>
<DOCNO> 265007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/soneko28.html </URL>
<DATE> 2004/08/20/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Petrol fiyatlarında 49 dolar da geride kaldı... 
</HEADLINE>
<TEXT>

     Son günlerde yükselişini iyice hızlandıran petrol fiyatlarında 49 dolar seviyesi de geçilerek uzmanların uzun süredir dikkat çektiği 50 dolara bir adım kaldı. 
     New York Borsası'nda hafif türü ham petrolün varil fiyatı 49.27 dolara kadar çıkarken Londra Borsası'nda da Brent türü ham petrol 45.15 doları gördü. 
     Irak'ın güney kentlerinde son 24 saat içinde çatışmaların yeniden şiddetlenmesi, ülkenin petrol ihracının sürdürülemeyeceğine yönelik korkuları beslerken, dünya petrol arzında baş gösterecek açığın nasıl kapatılacağının somut olarak açıklanamaması, petrol fiyatlarındaki artışı körüklüyor. 
     Fiyatların 50 dolar seviyesine iyice yaklaşmasıyla, OPEC'in Eylül toplantısında soruna çözüm aranacağı bildirilse de, piyasalarda 60 dolar konuşulmaya başlandı. 
     Irak'taki durumun fiyat yükselişlerinin nedenlerinden biri olduğunu belirten petrol uzmanlarının asıl korkusu ise dünyanın en büyük petrol üreticisi Suudi Arabistan'a yönelebilecek terör saldırıları. Rus petrol devi Yukos konusundaki belirsizlik de endişeleri beslemeyi sürdürüyor. 
     Uzmanlarca dikkat çekilen bir diğer nokta ise fiyatların yüksek seyrini sürdürmesi halinde ithalatçı ülkelerin çözüm arayışlarının hızlanabileceği. Güney Kore ve Tayland'da başlayan petrol tüketiminde tasarruf sağlamaya yönelik çabaların petrol ithalatçısı diğer ülkelerde de yaygınlaşabileceği bildiriliyor. 

     
</TEXT>
</DOC>
