<DOC>
<DOCNO> 288920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun10.html </URL>
<DATE> 2004/11/15/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Şener Kıbrıs Türkü, çözüm için üzerine düşeni yaptı 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Kıbrıs Türk halkının, adada eşit ve adil bir çözüme ulaşılması için üzerine düşeni yaptığını ifade ederek, uluslararası camianın da verdiği sözleri yerine getirmesi ve Kıbrıs Türk halkının dünyayla bütünleşme isteğine olumlu yanıt vermesi gerektiğini söyledi. 
     Şener, KKTC'nin 21. kuruluş yıldönümü kutlamaları çerçevesinde Lefkoşa Dr. Fazıl Küçük Bulvarı'nda düzenlenen törende yaptığı konuşmada, hükümet adına kutlamalara katılmaktan mutlu olduğunu kaydetti. 
     Bakan Şener, Kıbrıs Türkünün ve Türkiye'nin barışı amaçladığını, Kıbrıs Türk halkının özgürlük yolunda büyük engelleri aştığını ve 15 Kasım'da çok önemli bir karar verdiğini ifade ederek, o tarihten bu yana KKTC'nin adada barış ve istikrarın simgesi olduğunu söyledi. 
     Kıbrıs Türk halkının son olarak BM barış planına ''evet'' dediğini, Rumların ise liderlerinin yönlendirmesiyle çözüme ve Kıbrıslı Türklerle yeni bir ortaklığa ''hayır'' dediğini anlatan Şener, 24 Nisan referandumlarından sonra kimin çözüm istediğinin, kimin istemediğinin herkes tarafından bilindiğini kaydetti. 
     Kıbrıs Türkünün, adada eşit ve adil bir çözüme ulaşılması için üzerine düşeni yaptığını vurgulayan Şener, Kıbrıs Türkleri üzerindeki izolasyonların kaldırılması için dünyanın üzerine düşeni yapması gerektiğini söyledi. 
     Verilen sözlerin yerine getirilmesi gerektiğini ifade eden Şener, bugüne kadar yapılanların tatmin edici olmadığını belirtti. 
     Kıbrıs Türkünün uluslararası camianın çağrısına uyduğunu kaydeden Şener, uluslararası camianın da Kıbrıs Türkünün dünyayla bütünleşme isteğine yanıt vermesi gerektiğini söyledi. 
     KKTC'nin bölgesinde barış ve istikrarın simgesi olduğunun altını çizen Abdüllatif Şener, Türkiye'nin her konuda KKTC'yi desteklemeye devam edeceğini, KKTC ekonomisinin uluslararası alanda rekabet edecek seviyeye getirilmesinin temel hedef olduğunu vurguladı. 
     Şener'in konuşmasından önce, Cumhurbaşkanlığı Genel Sekreteri Kemal Nehrozoğlu, Cumhurbaşkanı Ahmet Necdet Sezer'in mesajını Genelkurmay Başkanlığı Eğitim ve Doktrin Komutanı Orgeneral İsmail Koçman da Genelkurmay Başkanı Orgeneral Hilmi Özkök'ün mektubunu KKTC Cumhurbaşkanı Rauf Denktaş'a sundu. 
     
</TEXT>
</DOC>
