<DOC>
<DOCNO> 262496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur06.html </URL>
<DATE> 2004/08/11/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
İstanbul'da dünden bu yana 1275 su baskını oldu... 
</HEADLINE>
<TEXT>

     İstanbul Büyükşehir Belediyesi Afet Koordinasyon Merkezi AKOM , il genelinde dünden beri 1275 su baskını olduğunu bildirdi. 
     AKOM'dan yapılan açıklamada, dün öğle saatlerinde başlayan ve aralıklarla sabaha kadar süren sağanak yağışın Kartal, Bayrampaşa, Bahçelievler, Küçükçekmece, Bağcılar ve Maltepe'de etkili olduğu belirtildi. 
     Kentte halen süren yağış nedeniyle bu ilçeler başta olmak üzere, il genelinde İSKİ, itfaiye ve Yol Bakım Müdürlüğü'ne 1275 su baskını ihbarı yapıldığı ifade edilen açıklamada, İSKİ, İtfaiye, Yol Bakım, İşletmeler, Park ve Bahçeler ile İSTON'a ait 800 personelin 425 araçla baskınlara müdahale ettiği kaydedildi. 
     Açıklamada, dere yatakları, kot yüksekliği düşük olan yerleşim yerlerindeki ev ve işyerleri ile köprü altlarında su baskınlarının gerçekleştiği belirtilerek, ekiplerin bugün de çalışmalarını yoğun bir şekilde sürdüreceği bildirildi. 
     
</TEXT>
</DOC>
