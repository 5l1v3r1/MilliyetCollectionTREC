<DOC>
<DOCNO> 296339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sontur33.html </URL>
<DATE> 2004/12/09/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Uzanlar'ın çiftliğindeki hayvanlar da satılacak .. 
</HEADLINE>
<TEXT>

     Tasarruf Mevduatı Sigorta Fonu'nca TMSF el konulan Uzan ailesine ait Pamukova'daki eski çiftlikte 20 ayrı noktada kazı yapıldığı belirtildi. 
     TMSF Grup Başkanı Orhan Seyfi Güner, AA muhabirine yaptığı açıklamada, Cem Uzan'ın çiftliği basmasının ardından 15 Kasım Pazartesi gününden itibaren çiftlikte arama çalışmalarının yapıldığını söyledi. Çiftlikte 20 ayrı noktada kazı yapıldığını ancak herhangi bir nesne ya da bir bilgiye ulaşılamadığını belirten Güner, şu an satış yoğunluğu nedeniyle çiftlikteki aramalara ara verildiğini bildirdi. 
     Güner, önümüzdeki günlerde arazide delme çalışmalarına başlanılacağını da kaydetti. 
     Halen çiftlikte TMSF'nin 12 güvenlik görevlisinin çalıştığını, jandarmanın ise zaman zaman gelerek kontrol ettiğini açıklayan Güner, çiftlikte 39 keçi, 1 at, 1 inek, tavuk, ördek, horuz ve kazlardan oluşan kümes hayvanlarının bulunduğunu bu hayvanların önümüzdeki günlerde satışa çıkarılacağını sözlerine ekledi. 
     
</TEXT>
</DOC>
