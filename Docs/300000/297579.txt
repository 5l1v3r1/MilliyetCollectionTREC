<DOC>
<DOCNO> 297579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/soneko47.html </URL>
<DATE> 2004/12/14/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
İtalyan ekonomisi alarm veriyor... 
</HEADLINE>
<TEXT>

     Lütfullah Göktaş AA 

İtalyan Sanayiciler Birliği Confindustria Başkanı Luca Cordero di Montezemolo, İtalyan ekonomisinin geleceğine ilişkin makroekonomi raporunun açıklandığı toplantı sırasında yaptığı konuşmada, ekonomik tablonun hiç de iç açıcı olmadığını söyledi. 
     Di Montezemolo, ''Aşırı karamsar olmamakla birlikte, İkinci Dünya Savaşı'ndan bu yana, rakiplerimize oranla 360 derecelik bir dönüşle böylesine olumsuz parametrelerin yan yana gelişine asla tanık olmamıştık. En azından ben böyle bir durum hatırlamıyorum'' dedi. 
     Confindustria'nın hazırladığı raporda, İtalya'da 2005 yılının Haziran ayı itibarıyla öngörülen büyüme oranının, daha önceki tahminlerin aksine yüzde 2 değil, yüzde 1,4 olarak gerçekleşeceği açıklandı. 
     Di Montezemolo, Confindustria tarafından hazırlanan raporla ortaya çıkan tabloyu şu sözlerle özetledi 
     ''Veriler, gerçekten yapısal sorunlarla yüz yüze olduğumuzu açıkça gösteriyor. Kıtasal sorunlara kafa yoracak durumda değiliz. Zira 15 yıldır büyümenin sürekli düştüğü, üretimin Avrupa'daki diğer ülkelere oranla en alt düzeylerde seyir ettiği, aynı şeyi kamu ve özel yatırımlarda da gözlendiği, sanayi üretiminin yere çakıldığı, maliyetin Avrupalı rakiplerimizden çok daha fazla olduğu, küçük ölçekli yatırımların yerinde saydığı bir ülkede yaşıyoruz.'' Di Montezemolo, hizmet sektörü açısından da İtalya'da durumun hiç parlak olmadığını belirterek, ''Bürokrasinin yüksek maliyete sebep olması Avrupa ülkelerine oranla had safhada olduğu gibi, adalet mekanizmasının ağır işleyişi konusunda da rekor bizim ülkemizde'' dedi. 
     Confindustria tarafından açıklanan ekonomik verilerin, herkes tarafından dikkatli biçimde incelenmesi ve analiz edilmesi gerektiğine işaret eden Di Montezemolo, ''Tüm bu sorunları, karamsarlığa kapılmaksızın, var gücümüzle göğüslemek zorundayız'' diye konuştu. 
     
</TEXT>
</DOC>
