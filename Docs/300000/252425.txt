<DOC>
<DOCNO> 252425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/soneko13.html </URL>
<DATE> 2004/07/02/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Euro Bölgesi'nde beklenen Haziran enflasyonu yüzde 2.4 
</HEADLINE>
<TEXT>

     Euro Bölgesi'nde 2004 Haziran ayı için tahmin edilen enflasyon oranı yüzde 2.4 olarak belirlendi. 
     AB'nin istatistik kurumu Eurostat, Avrupa Para Birliği Tüketici Fiyatları Endeksi MUICP tarafından belirlenen Haziran ayı enflasyonunu açıkladı. Eurostat, tahmini enflasyon rakamlarını belirlerken, MUICP'nin ortaya koyduğu rakamları, ilgili ayın fiyatlarına ilişkin erken verilerle birlikte hesaplıyor. Hesaplamada, tüketim maddeleriyle birlikte enerji fiyatları da değerlendirmeye katılıyor. 
     Haziran ayı için yapılan hesaplamalara göre, AB içinde Euro kullanan 12 ülke için tahmin edilen ortalama enflasyon rakamı yüzde 2.4 olarak belirlendi. Söz konusu tahmini enflasyon rakamları, en fazla yüzde 0.1 ve 0.2 arasında değişen hata payıyla doğru çıkıyor. 
     AB içinde Euro ortak para birimini kullanan 12 ülke ise, Belçika, Almanya, Yunanistan, İspanya, Fransa, İrlanda, İtalya, Lüksemburg, Hollanda, Avusturya, Portekiz ve Finlandiya olarak sıralanıyor. 
ANKA 
     
</TEXT>
</DOC>
