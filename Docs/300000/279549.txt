<DOC>
<DOCNO> 279549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sontur51.html </URL>
<DATE> 2004/10/12/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
Bodrum'da çok sayıda balık ölüsü sahile vurdu 
</HEADLINE>
<TEXT>

     Muğla'nın Bodrum İlçesi'ne bağlı Gündoğan Beldesi'nin Küçükbük Koyu'nda çok sayıda ölü kupez balığı karaya vurdu. 
     Alınan bilgiye göre, Küçükbük Koyu açıklarından dalgalarla birlikte kıyıya vuran ölü kupez balıkları, sahildeki vatandaşlar tarafından bulundu. 
     Küçükbük Koyu'na gelerek inceleme yapan Bodrum Su Ürünleri Enstitüsü'nde görevli mühendis Dr. Mehmet Aydın, ilk belirlemelere göre balıkların deri, göz ve ağız bölgelerinde herhangi bir zehirlenme belirtisi bulunmadığını söyledi. 
     Aydın, ''Görünürde trol avlanması sonucu bir ölüm de gerçekleşmemiş. Araştırmamız sürüyor, kesin sonucu tahlillerin ardından öğrenebiliriz'' dedi. 
     Küçükbük Koyu'nda yaklaşık 50 kasa ölmüş kupez balığının karaya vurduğu öğrenildi. 
     
</TEXT>
</DOC>
