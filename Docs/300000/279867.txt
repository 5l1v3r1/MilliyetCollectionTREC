<DOC>
<DOCNO> 279867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonyas19.html </URL>
<DATE> 2004/10/13/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Süpermen'in gözü arkada kalmayacak... 
</HEADLINE>
<TEXT>

     Hayata veda eden beyazperdenin Süpermen'i Christopher Reeve'in gözü arkada kalmayacak. Reeve'in yönetmenliğini üstlendiği ''Yankee Irving'', yeni bir rejisör tarafından tamamlanacak. 
     Internetteki ''hollywoodreporter'' sitesinin haberine göre, attan düşerek geçirdiği felç sonucunda hayatının son 9 yılında tekerlekli sandalyeye mahkum olan ve iki gün önce de 52 yaşında hayata veda eden Reeve'in emaneti el değiştiriyor. 
     Reeve'in yaşadığı sağlık sorunlarına rağmen yönetmen koltuğuna oturduğu film, yeni bir yönetmen bulunarak tamamlanacak. Filmin yapımcılığını üstlenen IDT Entertainment şirketi, henüz bir yönetmen bulamadıklarını, ancak prodüksiyonun kesinlikle durdurulmayacağını, planlandığı gibi devam edeceğini duyurdu. 
     Fiziksel engellerine rağmen beyzbol oynama düşlerini gerçekleştirmeye çalışan bir baba ile oğulun öyküsünü konu alan filmin 2006 yılında izleyiciyle buluşması planlanıyor. 
     Felçli olmasına rağmen yaşama küsmeyen Christopher Reeve, Glenn Close'un rol aldığı ''In the Gloaming'' isimli filmi yönetmişti. Reeve, bir televizyon kanalı için Alfred Hitchock'un ''Arka Pencere'' filminin yeni versiyonunda kamera karşısına geçmiş, buradaki tekerlekli iskemleye mahkum karakteri canlandırmıştı. 
     Ünlü aktör, 1978, 1980, 1983 ve 1987 yıllarındaki dört filmde ''Süpermen-Clark Kent'' karakterine can vermişti. 
     
</TEXT>
</DOC>
