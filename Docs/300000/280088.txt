<DOC>
<DOCNO> 280088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonspo16.html </URL>
<DATE> 2004/10/14/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Dünya Kupası elemelerinde Slovakya süprizi... 
</HEADLINE>
<TEXT>

     2006 Dünya Kupası Avrupa Elemeleri'nde şu ana kadar gruplarında oynadıkları maçlarda en fazla puanı Portekiz, Slovakya ve İngiltere topladı. Kazakistan, Ermenistan, Lüksemburg ve San Marino ise şu ana kadar maç kazanamadı. 
     8 grupta 51 takımın mücadele ettiği Avrupa elemelerinde, oynadıkları 4 maçta rakip filelere 15'er gol bırakan Portekiz ve Slovakya'yı 14 golle İsveç takip ediyor. 
     Kazakistan, Ermenistan, Belçika, Bosna Hersek, Malta ve Azerbaycan milli takımları rakip fileleri 1'er kez havalandırırken, San Marino halen gol sevinci yaşayamayan tek ülke olarak göze çarpıyor. 
     Gruplarında en fazla gol yiyen takımlar sıralamasında kalesinde 19 gol gören Lüksemburg ilk sırada yer alırken, bu ülkeyi 12 gol ile Faroe Adaları ve San Marino izledi. 
     Öte yandan Türkiye, şimdiye kadar oynadığı 4 maçta 6 puan alarak 2. Grup'ta Ukrayna'nın ardından ikinci sırada yer alıyor. Milliler, 2. Grup'ta oynadığı 4 karşılaşmada Kazakistan'a karşı aldığı 4-0'lık galibiyete karşın diğer 3 maçında rakipleriyle yenişemedi. Milli takım, rakip filelere attığı 6 gole karşılık, kalesinde 2 gol gördü. 
     
</TEXT>
</DOC>
