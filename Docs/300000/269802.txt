<DOC>
<DOCNO> 269802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonspo21.html </URL>
<DATE> 2004/09/07/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Beşiktaş'ta Tayfur takımla birlikte çalışmaya başladı 
</HEADLINE>
<TEXT>

     Beşiktaş, ligde 11 Eylül Cumartesi günü yapacağı Sakaryaspor maçının hazırlıklarını sürdürdü. 
     BJK Nevzat Demir Tesisleri'nde, Teknik Direktör Vicente Del Bosque yönetiminde yaklaşık 2 saat süren antrenmanda futbolcular, ilk 45 dakika salonda çalıştı. Kaleciler Oscar Cordoba, Murat Şahin ve Ramazan Kurşunlu, kaleci antrenörü İlie Datcu ile birlikte sahada idman yaptı. 
     Siyah-beyazlı takımın futbolcuları, sahada dar alanda pas çalışması yaptıktan sonra çift kale maç ile antrenmanı tamamladı. 
     Bu arada, bir süredir tedavisi devam eden menajer-oyuncu Tayfur Havutçu, idmana fizyoterapist eşliğinde sahada koşu yaparak başlarken, ardından takımın sahada yaptığı çalışmalarına katıldı. Tayfur, uzun aradan sonra takımla birlikte topla yapılan idmanda yer aldı. 
     Günü tek idmanla geçiren siyah-beyazlı takım, Sakaryaspor maçı hazırlıklarını yarın sabah idmanı ve akşam da İkinci Lig A Kategorisi takımlarından Karagümrük KYOTO ile BJK Nevzat Demir Tesisleri'nde yapacağı hazırlık maçıyla sürdürecek. 
     
</TEXT>
</DOC>
