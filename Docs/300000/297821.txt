<DOC>
<DOCNO> 297821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun25.html </URL>
<DATE> 2004/12/15/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Fischer, Türkiye'yi Bild'e yazdı... İşte o makale... 
</HEADLINE>
<TEXT>

     Evren Aydemir bildiriyor 

Almanya Dışişleri Bakanı Joschka Fischer, ''Türkiye'nin AB yolunun uzun ve zor olacağını, ancak bu yolun doğru olduğunu'' belirtti. 
     Fischer, Bild gazetesine yazdığı makalede, Türkiye'nin AB üyeliğinin gerekliliğine değinerek, ''Avrupa, 1989 yılında demir perdenin kalkmasından bu yana en önemli karar aşamasına geldi. Eğer AB hükümet ve devlet başkanları Cuma günü yapacakları zirvede Türkiye ile üyelik müzakerelerine başlanması yönünde karar alırlarsa, bu, Avrupa tarihinde yeni bir sayfa açılması anlamına gelecektir. Türkiye'nin AB yolu uzun ve zor, ancak bu yol doğru'' şeklinde görüş belirtti. 
     AB zirvesinde Türkiye'nin üyeliği hakkında değil, müzakerelerin başlaması hakkında karar alınacağını hatırlatan Fischer, müzakerelerin 10 ila 15 yıl sürmesinin beklendiğini ve bu süre içinde Türkiye'nin üyeliğe hazır olacağını kaydetti. Fischer, Türkiye'ye şimdi ''Evet'' denildiği takdirde bir Avrupa perspektifi verileceğini, bunun da Almanya'nın olduğu kadar tüm Avrupa'nın çıkarına olduğunu ifade etti. 
     Türkiye'nin Avrupa'ya ait olduğunu, Türkiye'yi ''İslamiyet kadar geçmişte Hıristiyanlığın da etkilediğini'' belirten Fischer, Başbakan Recep Tayyip Erdoğan'ın hızlı bir reform süreci başlatarak yıllardan beri Avrupa'nın Türkiye'den istediğini yaptığını, daha da yapılması gereken şeyler olduğunu kaydetti. 
     Fischer, Türkiye'nin stratejik önemine dikkati çekerek, hoşgörülü, modern ve ılımlı bir Türkiye'nin tüm İslam alemine önemli etkisi olacağını, demokrasi ile İslamiyet'in bağdaştırılmasının mümkün görülmesi durumunun tüm bölgenin istikrar ve reform perspektifleri için çok önemli rolü olacağını, bu konunun özellikle ABD'deki 11 Eylül saldırılarından sonra daha da önem kazandığını belirtti. 
     Almanya Dışişleri Bakanı, bugüne kadar tüm Alman hükümetlerinin Türkiye'ye üyelik vaadinde bulunduklarına işaret etti. Hıristiyan Demokrat Birlik Partisi'nden CDU eski Başbakan Helmut Kohl'ün de her zaman bu sorumluluğun bilincinde olduğunu kaydeden Fischer, bugün CDU Genel Başkanı Angela Merkel ve Hıristiyan Sosyal Birlik Partisi CSU Genel Başkanı Edmund Stoiber'in seçim mücadelesinden dolayı bu konuda uzlaşmadan vazgeçtiklerini ifade etti. 
     Birlik partileri CDU CSU tarafından önerilen ''imtiyazlı ortaklığın'' Türkiye'ye ''Hayır'' demekten başka bir anlama gelmediğini belirten Fischer, Türkiye'ye kapıların kapatılmasının Türkiye'de Avrupa'ya ve demokratik geleneklerine karşı olan çevrelerin güçlenmesine neden olacağını, bunu da kimsenin isteyemeyeceğini kaydetti. 
     
     SCHAEUBLE VE STOIBER'İN GÖRÜŞLERİ 
     Gazetede, ''Türkiye Gerçekten Avrupa'ya mı Ait '' başlığıyla yayınlanan makalenin yanında Türkiye'nin AB üyeliğine karşı olan Birlik partilerinin CDU CSU Federal Meclis Grubu Başkan Yardımcısı Wolfgang Schaeuble'nin de bir makalesi yayınlandı. 
     Schaeuble, Avrupa'nın entegrasyonunun siyasi bir bütünlük içinde sağlanması gerektiğini, bunun da AB'nin sınırsız bir şekilde genişletilmesiyle mümkün olamayacağını, hiç kimsenin Türkiye'nin güneydoğusunda, Irak, İran ya da Suriye sınırında kendisini Avrupa'da gibi hissedemeyeceğini savundu. 
     Türkiye'nin dışlanmasından yana olmadıklarını, ancak iyi ilişkiler için Türkiye'nin AB'ye alınmasının şart olmadığını ifade eden Schaeuble, Türkiye'nin İslam ülkelerine örnek olabilmesi için de üyeliğin gerekli olmadığını belirtti. 
     Schaeuble, Türkiye'nin AB üyesi olmaması durumunda da Almanlarla Türklerin barışçı bir şekilde bir arada yaşayabileceklerini ifade ederek, Türkiye'de hala bazı eksikliklerin bulunduğu ve bunların göz ardı edilmesi durumunda Türkiye'ye yardımcı olunmayacağı görüşüne yer verdi. 
     Türkiye'nin üyeliği hakkında şimdi karar verilmeyeceğini söyleyenlerin dürüst davranmadıklarını savunan Schaeuble, Türkiye'nin gelecekte üye olarak alınmamasının çok daha büyük bir hayal kırıklığı yaratacağını, bu nedenle ''imtiyazlı ortaklığın'' kabul edilmesi gerektiğini kaydetti. 
     CSU Genel Başkanı Stoiber de, Stern dergisine yaptığı açıklamada, 2006 yılında yapılacak genel seçimlerde iktidara geldikleri takdirde Türkiye'nin AB üyeliğini engelleyeceklerini tekrarlayarak, Türkiye ile üyelik dışında ilişkilerin geliştirilmesi görüşünün Avrupa'da gittikçe daha fazla taraftar kazanacağını öne sürdü. 
     Stoiber, Ukrayna'nın Türkiye'den daha fazla Avrupa'ya ait olduğunu da savundu. 
     
</TEXT>
</DOC>
