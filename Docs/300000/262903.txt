<DOC>
<DOCNO> 262903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur47.html </URL>
<DATE> 2004/08/12/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
BTS ATS TCDD'de kullanılmaktadır ama lokomotifte magnet yoktu 
</HEADLINE>
<TEXT>

     Birleşik Taşımacılık Çalışanları Sendikası BTS Genel Başkanı Fehmi Kütan, kırmızı sinyalin ihlal edilmesi durumunda devreye girecek otomatik durdurma sisteminin ATS TCDD'de kullanıldığını, ancak Başkent Ekspresi'ni çeken Konchar marka lokomotifte sistemin yer magnetleri ile etkileşimini sağlayacak lokomotif magnetinin bulunmadığını söyledi. 
     Kütan, sendika genel merkezinde düzenlediği basın toplantısında, kazanın ardından, ''Adapazarı bölgesel treninin ve Başkent Ekspresi'nin aynı yola alınması ve Başkent Ekspresi makinistlerinin 'dur' bildirisi veren kırmızı sinyalde durmayıp, geçmeleri nedeniyle meydana geldiği'' şeklinde açıklamalar yapıldığını anımsattı. 
     Pakmukova'da meydana gelen hızlı tren kazasında olduğu gibi burada da makinistlerin suçlu ilan edilmesinden korktuklarını ifade eden Kütan, ''Kazanın gerçek nedeni belirlenmeden açıklama yapma gayreti içinde değiliz. Ancak, güvenli bir tren işletmeciliği için gece-gündüz demeden çalışan demiryolu personelinin günah keçisi yapılmasına da izin vermeyeceğiz'' diye konuştu. 
     Kazanın Başkent Ekspresi makinistlerinin ters yoldan ilerlerken kırmızı sinyali ihlal etmeleri nedeniyle meydana geldiği yönünde belirtiler bulunduğunu kaydeden Kütan, şöyle devam etti 
     ''Bu noktada vurgulamak isteriz ki, makinistin 'dur' bildirisi veren kırmızı sinyali ihlal etmesi durumunda devreye girecek Otomatik Durdurma Sistemi ATS TCDD'de kullanılmaktadır. Ancak söz konusu olayda Başkent Ekspresi'nin vagonlarını çeken Bosna-Hersek'ten alınan Konchar marka lokomotifte sisteminin yer magnetleriyle etkileşimini sağlayacak lokomotif magnetleri bulunmamaktadır. Bu güvenlik sistemi Trafiğin Merkezden Kontrolü CTC-Central Traffic Control denilen sistemle beraber satın alınmaktadır. TCDD, milyonlarca dolar ödeyerek aldığı sistemin parçası olan fren güvenlik sistemini kullanmamaktadır.'' Kütan, Pamukova'da raydan çıkan trenlerin vagonlarını da bu lokomotiflerin çektiğini anımsatarak, bu tip lokomotiflerin hiçbirisinde ATS fren sistemi bulunmadığını söyledi. 
     
     ''ULAŞTIRMA BAKANI İSTİFA ETSİN'' 
     Ulaştırma Bakanı Binali Yıldırım'ın kazanın ardından sarf ettiği ''demiryolunun 50 yıldır biriken sorunlarının çözüm gerektirdiği'' yönündeki sözlerine kendilerinin de katıldığını ifade eden Kütan, konuşmasını şöyle sürdürdü 
     ''50 yıldır bakımı yapılmayan yollarda tren hızını artırmakla olmayacağı, ciddi teknolojik yenileme gerektiği, personel tasarrufunun aslında ne gibi facialara yol açtığı, 'Yeniden Yapılanma' diye adlandırılan ve TCDD için bir kurtuluş olarak sunulan çalışmanın aslında demiryolu işletmeciliğine en büyük kötülüğü yaptığını ve 150 yıllık demiryolu işletmeciliği kültürünün oluşturduğu bilgi ve birikimin partizanca atamalara heder edilmemesi gerektiğinin iktidar tarafından bilinmesi gerekiyor. 
     Sayın Bakan, aynı toplantıda, istifa edip etmeyeceğinin sorulması üzerine, 'kaza Türkiye'de her gün oluyor. Karayolu trafik kazalarında her yıl 5 bin vatandaşımız hayatını kaybediyor' yanıtını vermiştir.'' ''Tam da bu noktada Sayın Bakan'ın istifa etmesi gerekmektedir'' diyen Kütan, karayolu trafiği ile demiryolu trafiğini birbirine karıştıran Bakan Yıldırım'ın ''büyük bir hata'' içinde bulunduğunu söyledi. 
     
     SORULAR 
     Kütan, açıklamasının ardından yöneltilen bir soru üzerine, TCDD bünyesinde ''Yeniden Yapılanma'' adı altında bir proje uygulandığını belirterek, projede ''demiryollarının derhal ticari bir kuruluş haline dönüştürülmesi gerektiğinin'' vurgulandığını söyledi. 
     Projede, ''teknolojiye yatırım yapılmamalıdır'', ''yol yenileme çalışmaları yeterlidir'', ''elektrikli lokomotif işletmeciliğine geçilmesi doğru değil'', ''yeni yatırım yapılmasın'' gibi başlıkların ön plana çıktığını anlatan Kütan, ''Tamamen kara dayalı bir işletmeciliğe dönülmesi isteniyor. Bu nedenle, demiryolunda 1995 yılından yapılan uygulamaların temelinde tasarruf ve kar etme hırsı vardır. Bu hırsın sonuçlarını yaşanan kazalarla ödüyoruz'' diye konuştu. 
     Kütan, bir gazetecinin, ''ATS fren sisteminin lokomotifte olmaması, makinistin kırmızı sinyali ihlal etmesini haklı çıkarıyor mu Makinisti hiç mi suçlu bulmuyorsunuz '' sorusuna şu yanıtı verdi 
     ''Kırmızı da durulması gerekir, biz makinisti suçlu ya da suçsuz çıkarma noktasında bir savunu yapmıyoruz. Yalnızca sistemi tümüyle makinistin üstüne kurgulamak doğru değil. Demiryollarını güvenli kılan da her şeyin kontrol altında tutulmasıdır. Makinistin bir insan olduğunu ve hata yapabileceğini bilmek gerekiyor. Ama tabii ki makinist lokomotife bindiği zaman ATS olduğunu ya da olmadığını biliyor.'' Bir gazetecinin, bugün gazetelerde, merkezi Haydarpaşa'da bulunan kumanda sisteminin başındaki görevlinin, Başkent Ekspresi'nin makinistini ışık ihlali nedeniyle uyardığı yönünde haberler yer aldığını anımsatarak, ''Bu uyarılara rağmen makinistin hala treni durdurmamasının gerekçesi ne olabilir '' sorusuna Kütan, ''Hata yapabileceğini söylüyoruz. Kumanda merkezi ile makinistin arasında geçen telsiz ve telefon konuşmalarının bant kayıtları vardır. Böyle bir şey varsa bant kayıtlarında ortaya çıkacaktır'' yanıtını verdi. 
     
</TEXT>
</DOC>
