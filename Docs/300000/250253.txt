<DOC>
<DOCNO> 250253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonsiy05.html </URL>
<DATE> 2004/06/23/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Bakan Çelik Karaman Milli Eğitim Müdürü'ne neyi kastettiğini sorduk 
</HEADLINE>
<TEXT>

     Milli Eğitim Bakanı Hüseyin Çelik, bir tören sırasında yaptığı konuşmada, ''1920'li yılların zihniyetini bırakalım'' ifadesini kullanan Karaman İl Milli Eğitim Müdür Vekili Sebahattin Altun'a ''konuşmasında neyi kastettiğinin resmi olarak sorulduğunu'' söyledi. 
     Çelik, TBMM Milli Eğitim Komisyonu'nda CHP milletvekillerinin konuyu gündeme getirmesi üzerine, ''Bu sözü niçin olumsuz anlamda alıyorsunuz. Atatürk, 1920'li yıllarda köhnemiş zihniyetle mücadele ederek genç Cumhuriyeti kurarak yeni bir yönetim getirdi. Niçin bu anlamda anlamıyorsunuz da olumsuz olarak anlıyorsunuz '' dedi. 
     Karaman İl Milli Eğitim Müdür Vekili Altun'un konuşmasında neyi kastettiğini resmi olarak sorulduğunu belirten Çelik, alacakları cevabı da kamuoyuna sunacaklarını bildirdi. 
     
     YURTKUR'UN BORÇLULARI 
     Çelik, Yüksek Öğrenim Kredi ve Yurtlar Kurumu'ndan YURTKUR alınan öğrenim kredilerinin geri ödenmesine ilişkin yeni düzenlemeler içeren yasa teklifiyle ilgili bilgi verirken, ödenen kredilerin büyük bölümünün geri dönmediğini söyledi. Çelik, 1984 yılından bu yana 235 bin kişinin, aldığı kredileri hiç ödemediklerini, bu rakamın 106 trilyon liraya ulaştığını kaydetti. 
     Katkı kredilerinden de 200 bin kişinin aldığı krediyi hiç ödemediğini ifade eden Çelik, bu kişilerin isimlerinin İnternet sitesinde ilan edildiğini bildirdi. 
     Çelik, bundan sonra üniversite öğrencilerine kredilerin 3 ayda bir değil her ay verileceğini açıkladı. 
     
     ''WELCOME MUHARREMCİĞİM...'' 
     CHP Yalova Milletvekili Muharrem İnce, Alt Komisyon raporunda kendisinin Ankara Milletvekili olarak gösterildiğini belirterek, ''Van'a doğru yaklaşıyoruz'' dedi. Bakan Çelik de ''Welcome Muharremciğim. Van'da size oy vermezler'' dedi. 
     AK Parti Yozgat Milletvekili Mehmet Çiçek'in ''niye imzaladın '' diye tepki göstermesi üzerine İnce de ''ben önce imzalamıştım, adımı sonra yazmışlar'' karşılığını verdi. 
     
</TEXT>
</DOC>
