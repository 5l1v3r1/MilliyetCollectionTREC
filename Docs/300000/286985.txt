<DOC>
<DOCNO> 286985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/siyaset/axsiy01.html </URL>
<DATE> 2004/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Okula dönüş umudu 
</HEADLINE>
<TEXT>


Milletvekilleri Şirin ve Kandoğan'ın öğrenci affı teklifleri, Başbakanlığa ve YÖK'e gönderildi. İki teklif de, 1980 yılından beri üniversiteden atılan türbanlılar dahil tüm öğrencileri kapsıyor 

ÖNDER YILMAZ Ankara 


TBMM Milli Eğitim Komisyonu, türbanlıların da aralarında bulunduğu 60 bin öğrencinin merakla beklediği öğrenci affı için ilk adımı attı. 
AKP'li Komisyon Başkanı Tayyar Altıkulaç, DYP Denizli Milletvekili Ümmet Kandoğan ve Bağımsız İstanbul Milletvekili Emin Şirin'in TBMM Başkanlığı'na sunduğu af tekliflerini görüş için Başbakanlık, YÖK ve Milli Eğitim Bakanlığı'na gönderdi. Özellikle YÖK Başkanı Erdoğan Teziç'ten gelecek yanıtı önemsediklerini vurgulayan Altıkulaç, şunları söyledi 
"Affın şartları, kapsamı konusunda belirleyici görüş olacak. Milli Eğitim'e de gönderdik. Hükümetten bir tasarı gelip gelmeyeceğini bekleyeceğiz. 15 gün içinde yanıt gelir. Hiç yanıt vermeyebilirler de. Biz de ona göre stratejimizi belirleriz." 
AKP Balıkesir Milletvekili Ali Aydınlıoğlu ve AKP Samsun Milletvekili Mehmet Kurt'un AKP Grubu'na verdiği tekliflerin parti yönetimince henüz işleme konulmadığını da belirten Altıkulaç, "İktidarın bu tekliflere sıcak bakmadığı ve bekletmeyi uygun gördüğü anlaşılıyor. CHP ile uzlaşma isteniyor, ama pek olumlu bir gelişme olmadı. CHP de katılsa iyi olur ama katılması zorunlu değil" dedi. 
Bu arada öğrencilerin TBMM'ye sunduğu 1 milyon imzalı af dilekçesi, Meclis Başkan Vekili Ali Dinçer tarafından Dilekçe Komisyonu Başkanlığı'na iletildi. 

AKP ve CHP anlaşamadı 
Komisyon da Meclis İç Tüzüğü'nün 116. maddesi gereği, "affın kanun olarak düzenlenmesinde toplumsal yarar" gördüğü gerekçesiyle Başbakan Recep Tayyip Erdoğan ve TBMM Başkanı Bülent Arınç'a birer mektup yazacak. 
Erdoğan ise öğrenci affının, yeni bir gerginlik konusu olmasını istemediğini kurmaylarına iletti. Daha önceki tekliflerin "türban affı" diye istismar edildiğini ve aynı duruma düşmek istemediğini kaydeden Erdoğan, "CHP ile uzlaşarak çıkarın" talimatı verdi. AKP ve CHP, öğrenci affı konusunda anlaşamamıştı. CHP'li milletvekilleri, AKP'yi, "Topu bize atıyorlar" diye suçluyordu. 

12 Eylül'den sonra atılanlara 

Ümmet Kandoğan'ın teklifi, türbanlılar dahil 1980'den beri üniversiteden atılan öğrencileri kapsıyor. Öğrencilerin disiplin cezaları ortadan kalkıyor, ilişiğin kesilmesine neden olan dersler için devam, 2 sınav ve bütünleme hakkı veriliyor. Askerlik dönemi gelenler, hakkı kullanırlarsa tecilli sayılıyor. Şirin'in teklifiyse 12 Eylül 1980'den 2003 - 2004 öğretim yılı sonuna kadar, ilişkileri kesilmiş tüm ön lisans, lisans ve lisansüstü öğrencilerin, yürürlükteki kanuna uyarak devamını öngörüyor. 


</TEXT>
</DOC>
