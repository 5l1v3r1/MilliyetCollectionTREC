<DOC>
<DOCNO> 256581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sontur05.html </URL>
<DATE> 2004/07/19/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Geleceğin enerji merkezi İstanbul'da kurulacak... 
</HEADLINE>
<TEXT>

     Çevreyi kirletmemesi ve bugünün enerji kaynakları gibi sınırlı olmaması nedeniyle ''geleceğin enerjisi'' olarak adlandırılan hidroenerjinin dünyada kullanılır hale gelmesi için bilimsel çalışmalar yapacak ''Dünya Hidroenerji Merkezi'', İstanbul'da kurulacak. 
     Konuya ilişkin bilgi veren Uluslararası Hidroenerji Derneği Başkanı Prof. Dr. Nejat Veziroğlu, BM'nin Uluslararası Kalkınma Teşkilatı ve Enerji Bakanlığı'nın imzaladığı protokol doğrultusunda merkezin İstanbul'da kurulması kararının alındığını ve şu an merkez için uygun yer arama çalışmaları yapıldığını dile getirdi. 
     Prof. Dr. Veziroğlu, hidrojen enerjisinin dünyada günümüzde kullanılan fosil yakıtlardan elde edilen enerjiye göre pek çok artıları bulunduğunu belirterek, petrol, doğalgaz, kömür gibi fosil yakıtların er geç tükeneceğini, petrol şirketlerinin 15 yıl içinde petrol ve doğalgaz üretiminin düşüşe geçeceğini öngördüğünü vurguladı. 
     Öte yandan dünya nüfusunun arttığı ve enerjiye olan ihtiyacın da çoğaldığının altını çizen Prof. Dr. Veziroğlu, yapılan araştırmaların, petrolün yerini alacak en iyi enerji kaynağının hidroenerji olduğunu gösterdiğini söyledi. 
     30 yıl önce kurulan Uluslararası Hidroenerji Derneği'nin ortaya attığı bu fikri bugün bütün dünyanın kabul ettiğini anlatan Prof. Dr. Veziroğlu, derneğin Japonya'da gerçekleştirilen ve enerji mühendisleri ve çevrecilerden idarecilere ve hükümet temsilcilerine geniş bir kesimden 2 bin 500 delegenin katıldığı kongresinde, hidroenerjiye ne kadar çabuk geçilirse dünya için o kadar iyi olacağının kabul edildiğini bildirdi. 
     
     FOSİL YAKITLARIN ZARARLARI 
     Prof. Dr. Veziroğlu, enerji kaynağı olarak fosil yakıtların çevreye, eko-sisteme ve canlılara büyük zarar verdiğini de hatırlatarak, günümüzde iklim değişikliği, hava sıcaklıklarının artması ve kirlilik kaynaklı doğal felaketlerin görüldüğüne dikkati çekti. Prof. Dr. Veziroğlu, şunları söyledi 
     ''İklim değişikliği, havanın ısınması, asit yağmurları hep fosil yakıtlardan kaynaklanıyor. Hidroenerjinin, şimdiki enerji sistemine göre büyük faydaları, avantajları var. Fosil yakıtların iki problemi var. Birincisi bitmez tükenmez değiller. Hidroenerji ise yenilenebilir bir enerji taşıyıcısı. 
     Sudan üretilecek ve kullanıldıktan sonra yine su buharı oluyor. Hidrojen, ayrıca en randımanlı yakıt. Petrolden, doğalgazdan yüzde 26 oranında daha fazla randıman veriyor. Bunun yanı sıra, en temiz yakıt da yine hidroenerji. Çevreye hiç zarar vermiyor. Petrol, doğalgaz gibi asit yağmurları, hava, çevre ve deniz kirlenmesine neden olmuyor.'' Endüstriden sigorta şirketlerine ve hükümetlere kadar bütün dünyanın hidroenerjinin kullanılması gerektiğini kabul ettiğini ve bu alanda araştırmalar yapıldığını belirten Prof. Dr. Veziroğlu, ünlü otomobil firmalarının hidroenerjiyle çalışan prototip arabalar yaptığını, bunun yanı sıra hidroenerjiyle çalışan toplu taşıma araçları, klima, ısıtma sistemleri, elektrik santralleri, dizüstü bilgisayarlar ve cep telefonları gibi konularda da çalışmaların sürdürüldüğünü kaydetti. 
     Prof. Dr. Veziroğlu, ''Ne kadar çabuk hidroenerjiye geçersek o kadar faydalı olacak. Yani çevrenin daha az zarar görmesini sağlayacağız. İklim değişikliği, havanın ısınması hep fosil yakıtlardan kaynaklanıyor. Hidrojen enerjisine döndüğümüzde dünyanın ısısı normale dönecek ve iklim değişikliğinden dolayı meydana gelen büyük felaketler ortadan kalkacak'' diye konuştu. 
     
     İSTANBUL'DAKİ MERKEZ 
     Bu enerjiye geçilmesi için bilimsel çalışmalar ve prototip uygulamalar yapılması için bir merkez kurulmasının kararlaştırıldığını anlatan Prof. Dr. Veziroğlu, Uluslararası Hidroenerji Derneği'nin önerisi ve BM Endüstriyel Kalkınma Teşkilatı ile Enerji Bakanlığı'nın da Mayıs ayında vardıkları karar doğrultusunda böyle bir merkezin Avrupa ve Asya'nın ortasında, anahtar bir coğrafyada yer alan Türkiye'de oluşturulmasının kararlaştırıldığını bildirdi. 
     Prof. Dr. Veziroğlu, şunları kaydetti 
     ''Şu an bu merkez için İstanbul'da uygun yer arama aşamasındayız. Merkezin tamamlanması 3-4 yıl sürecek. Bu, çok mühim bir merkez olacak ve Türkiye'de kurulmuş olması Türkiye'ye büyük bilimsel ve ekonomik avantajlar sağlayacak. Dünyanın birçok yerinden bilimadamları gelip burada hidroenerjiyi geliştirmek ve dünyada yaygınlaştırmak için çalışacak. Uluslararası konferanslar olacak, worshoplar düzenlenecek. İlk aşamada ABD, Çin, Afrika ve Arjantin'de açılacak hidroenerji uygulama merkezlerinin koordinasyonu da İstanbul'daki bu merkezden yapılacak. Böylece dünyanın hidrojene geçmesine önayak olacağız.'' 
     
</TEXT>
</DOC>
