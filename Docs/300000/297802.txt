<DOC>
<DOCNO> 297802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun06.html </URL>
<DATE> 2004/12/15/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Yunanistan'da silahlı kişiler otobüs kaçırdı, ülke alarmda 
</HEADLINE>
<TEXT>

     Yunanistan'ın başkenti Atina yakınlarındaki Maratonas sahil kasabasında, silahlı şahıslar, 25 kişiyi taşıdığı sanılan bir yolcu otobüsünü kaçırdı. Silahlı 2 saldırgan yanlarında patlayıcı madde bulunduğunu söyleyerek otobüsü havaya uçurmakla tehdit etti. Ardından rehinelerden 7'sini serbest bıraktı, Başbakan Karamanlis Brüksel'deki AB zirvesine gidişini yarın sabaha erteledi. 
     
     1 milyon euro istediler 

     Yunanistan'ın başkenti Atina yakınlarındaki Maratonas sahil kasabasında, bir yolcu otobüsünü kaçıran silahlı 2 kişinin, rehineleri serbest bırakmak için 1 milyon Euro istediği bildirildi. 
     
     7 rehine serbest 

     Yunanistan'da, başkent Atina yakınlarındaki Maratonas sahil kasabasında, içinde 25 kişinin bulunduğu sanılan bir yolcu otobüsünü kaçıran silahlı 2 kişi rehineleri ara ara serbest bırakıyor. Saldırganlar, öğle saatlerinde bıraktıkları 5 rehinenin ardından 2 rehineyi daha serbest bıraktı. 
     Yunan basın yayın organları, Arnavut uyruklu oldukları sanılan şahısların, 2 rehineyi daha serbest bıraktıklarını, bu çerçevede şu ana kadar serbest bırakılan rehine sayısının 7'ye ulaştığını duyurdu. 
     Atina Haber Ajansı ANA , otobüste halen 11 kadınla 8 erkek rehine bulunduğunu kaydetti. 
     
     Karamanlis Brüksel'e gidişini erteledi 

     Yunanistan Başbakanı Kostas Karamanlis'in, bir yolcu otobüsünün kaçırılarak yolcularının rehin alınmasıyla ilgili krizin devam etmesi üzerine, AB zirvesinin yapılacağı Brüksel'e gidişinin yarın sabaha ertelendiği bildirildi. 
     Yunanistan Hükümet Sözcü Yardımcısı Evangelos Andonaros, A.A muhabirine yaptığı açıklamada, ''Başbakan Karamanlis'in, gelişmeleri yakından izleyebilmek için Brüksel ziyaretini yarın sabaha ertelediğini'' söyledi. 
     Karamanlis'in Brüksel'e bu akşam üstü gitmesi bekleniyordu. 
     Dakika dakika gerilim 
     Atina Haber Ajansı, Maratonas-Atina seferini yapan otobüsün harekete geçtikten kısa bir süre sonra havaya bir el ateş eden 2 maskeli şahsın kontroluna geçtiğini, ilk andaki kargaşadan yararlanan otobüs şoförünün araçtan atlayarak kaçtığını ve aracın Geraka semtinde hareketsiz kaldığını duyurdu. 
     Görevli polislerin olay yerine gelmesinin ardından maskeli şahısların 4 el ateş ettiklerini kaydeden ajans, güvenlik güçlerinin trafiği keserek aracın etrafını sardığını kaydetti. 
     
     Havaya uçurmakla tehdit ettiler 

     İçerisinde 25 yolcu bulunan otobüsü 2 silahlı kişi, istekleri yerine getirilmediği takdirde otobüsü havaya uçurmakla tehdit etti. 
     Yunan Alpha Radyosu'nun canlı yayınına bağlanan ve adının ''Hasan'' olduğunu söyleyen eylemcilerden biri, otobüsü çevreleyen polis kuvvetlerinin olay yerinden ayrılmaları ve havaalanına giden yolun açılmasının yanı sıra kendilerine bir de şoför tahsis edilmesini istediklerini, yoksa otobüsü hava uçuracaklarını söyledi. 
     Bu arada, basın-yayın organları, otobüsteki rehinelerden kalp hastası olan bir erkek ile 2 kadın rehinenin serbest bırakıldığını duyurdu. 
     Maratonas-Atina seferini yapan otobüs hareket ettikten kısa bir süre sonra havaya bir el ateş eden 2 maskeli kişinin kontrolüne geçmiş, ilk andaki kargaşadan yararlanan otobüs şoförü araçtan atlayarak kaçmayı başarmıştı. 
     
     Otobüsteki rehine cepten aradı 

     Yunan Devlet Televizyonu NET, Rus uyruklu oldukları tahmin edilen silahlı ve maskeli eylemcilerle irtibata geçebilmek için Rus Büyükelçiliği'nden yetkililerin olay yerine geldiklerini duyurdu. 
     Bu arada, otobüsteki rehinelerden birinin cep telefonu ile yakınlarını aradığı, çoğunluğu erkek olan rehinelerin sağlık durumlarının iyi olduğunu söylediği belirtildi. 
     Güvenlik güçleri, halen otobüsün durduğu Geraka semtinde aracın etrafını sarmış durumda. 

     
</TEXT>
</DOC>
