<DOC>
<DOCNO> 270608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/yazar/tamer.html </URL>
<DATE> 2004/09/10/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Milletvekillerine çağrı TBMM'ye silahla girmeyin 
</HEADLINE>
<TEXT>


Umut Vakfı'nın geçen hafta düzenlediği bireysel silahsızlanma arama konferansında 19. dönem milletvekili Selçuk Maruflu, kendisi Parlamento'ya girdiğinde neredeyse zorla bir silah satın almak durumunda bırakıldığını anlatmış ve her milletvekilinin 10 silahlık kontenjanı bulunduğuna dikkat çekmişti. Kendisine belki 1000 kişiden talep geldiği halde bu kontenjanı kullanmadığını belirten Maruflu, pek çok milletvekilinin İçişleri Bakanlığı'na isim bildirmek suretiyle kontenjanın tümünü kullandığına da işaret etmişti. 

Al İmtiyazı kaldırdık 
Maruflu'nun pazar günkü köşemde yer alan bu sözlerine ilk itiraz, 21. dönemde DSP milletvekili olarak Parlamento'da bulunan, AA Haber Yayın Daire Başkanlığı Müdür Yardımcısı Erol Al'dan geldi. Al, gönderdiği e - postada diyor ki 
"Milletvekillerinin, çok sayıda ikinci el ya da kullanılmış silah alma kontenjanları vardı. 57. hükümet döneminde, benim de İçişleri Komisyonu üyesi olduğum dönemde bu imtiyaz kaldırıldı. Önceden konulup da o dönemde kaldırılan pek çok imtiyaz gibi. örneğin eski milletvekillerine emekli olmadıkları sürece makam tazminatı ödenmesi, uçak ve tren indirimi 

"Zorlama hiç olmadı" 
Sayın Maruflu, kendisine ısrarla silah verilmek istendiğinden söz etmiş. Bu, TBMM'de şu ya da bu şekilde bulunmuş herkesi güldürebilecek bir iddia. 21. dönemde pek çok arkadaşım silah almadı, kimse de onları silah almaları için zorlamadı. Bu baskı belki 19. döneme mahsus olabilir. İkinci el silah alımı için seçmenleri kendisine baskı yapmıştır. Çok sıkıldıysa, bizim yaptığımız gibi kaldırıverselerdi bu imtiyazı değil mi " 
Al'dan gelen bu e - posta üzerine, yıllar önce birlikte gazetecilik yaptığımız arkadaşım TBMM eski başkan vekillerinden Uluç Gürkan'ı aradım. "Vallahi ben 3 dönem 19 - 20 - 21 milletvekiliydim. Hiçbir zaman silahım olmadı, kimse de beni silah alacaksın diye zorlamadı" dedi. 

TBMM Başkanlığı hazır 
Dün sabah TBMM Başkanı Bülent Arınç'ın İletişim Danışmanı Kemal Öztürk'ten gelen telefonda ise bireysel silahsızlanma ile ilgili bir kampanyanın açılması ve milletvekillerinin de buna sahip çıkması halinde, bu kampanyaya destek verebilecekleri, düzenlenecek toplantılar için mek nlarını açabilecekleri haberini aldım. Ve çok sevindim. Milletvekillerine ve Umut Vakfı'na duyurulur. 
Önceki dönemlerde TBMM Genel Kurulu'na girişteki polis kontrollerinde, milletvekillerinin silahlarını teslim etmek istememeleri nedeniyle problem yaşandığını da kaydeden Öztürk, "2 yıldır herhangi bir problem yok. Silah konusunda aldığımız şik yet neredeyse yüzde 5'e indi. Sadece silaha çok alışmış Doğulu milletvekilleri ve eski emniyet müdürleri, silahlarını girişte bırakmak istemiyor" dedi. Direnenler artık çok azınlıkta kaldıklarına göre artık milletvekillerinin "TBMM'ye silahla girmeyeceğiz" diye açıklama yapmalarının zamanı da geldi demektir. Parlamenterlerimizin bu olgunluğa eriştiğini umuyor ve bekliyoruz. 

"Zoralım" silahları 
TBMM Başkanlığı'ndan gelen bilgi notunda ise, milletvekillerinin silah edinebilmeleri konusunda, kendilerine tanınmış kontenjan ve ayrıcalıkla ilgili herhangi bir kanuni düzenleme, yönetmelik, kararname ve genelge bulunmadığı belirtilirken, parlamenterlerin sade vatandaşlardan farklı olarak "zoralım" silahlarından 1 adet, bedeli karşılığı edinebileceklerine işaret ediliyor. 
Şimdi bu zoralım silahları ne diyeceksiniz Ben de yeni öğrendim. Bunlar baskınlarda, terör eylemlerinde ele geçmiş silahlar. Pek çok milletvekiliyle konuştuktan sonra anladım ki, Maruflu'nun milletvekili olduğu yıllarda depolarda saklanamayacak kadar çok kaçak silah ele geçiriliyormuş ve bunları bir biçimde "eritmek" için de önce askerlere, sonra polislere, ardından da parlamenterlere ve onlardan silah talep eden vatandaşlara çok düşük bedelle satılıyormuş. Anlayacağınız devletin ele geçirdiği kaçak silahların haddi hesabı yok. Biriken silah dağlarının eritilmesi için bulunan çarelerden biri de, milletvekillerinin yakınlarını silahlandırmak 
Not 19. dönemin İçişleri Bakanları Demirel hükümetinde İsmet Sezgin, Çiller hükümetinde Mehmet Gazioğlu ve Nahit Menteşe. 



</TEXT>
</DOC>
