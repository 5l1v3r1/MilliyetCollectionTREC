<DOC>
<DOCNO> 273578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sondun03.html </URL>
<DATE> 2004/09/21/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Yunanistan 24 AB ülkesi karşı olsa da Türkiye'nin üyeliğini destekleriz 
</HEADLINE>
<TEXT>

     Türkiye ve Yunanistan, Ege'de güven artırıcı önlemler konusunda devam eden istişkafi görüşmelerin hızlandırılması ve Doğu Akdeniz'de yapılan planlı tatbikatların bu yıl da karşılıklı iptali konularında anlaştı. 
     Dışişleri Bakanı ve Başbakan Yardımcısı Abdullah Gül, New York'ta bir araya geldiği Yunanistan Dışişleri Bakanı Petros Molivyatis'ten Avrupa Birliği AB üyeliği ve Türkiye'nin BM Güvenlik Konseyi geçici üyeliği için destek aldı. 
     Gül ve Molivyatis, her iki ülkenin de ekim ayı içinde Doğu Akdeniz'de yapmayı planladıkları tatbikatları iptal ettiklerini açıkladılar. 
     Abdullah Gül tarafından okunan ortak açıklamada, ''Bilindiği üzere, Türkiye ve Yunanistan son yıllarda vardıkları karşılıklı mutabakat çerçevesinde Doğu Akdeniz bölgesinde ekim ayı için planladıkları bazı askeri tatbikatları icra etmemektedirler. Bu çerçevede, Türkiye Barbaros ve Toros, Yunanistan ise Toksotis ve Nikoforos tatbikatlarını geçen yıllarda icra etmemişlerdir. 
     Türk ve Yunan Dışişleri Bakanları olarak, iki ülke arasındaki iyi komşuluk ilişkileri ve mevcut güven ortamına katkıda bulunmak konusundaki kararlılığımız doğrultusunda bu mutabakatı bu yıl da devam ettirmek ve bu çerçevede söz konusu tatbikatları iptal etmek konusunda anlaştık'' denildi. 
     ''İyi bir arkadaşı'' olarak bahsettiği Molivyatis ile faydalı bir görüşme yaptıklarını kaydeden Gül, görüşmede ikili, bölgesel ve çok taraflı konuları ele alma fırsatı bulduklarını ifade etti. Bu bağlamda, iki ülke arasındaki ilişkilerin çeşitlendirilerek, bugün var olan diyalog ve işbirliğinin daha da geliştirilmesi konusunda kararlılıklarını dile getirdiklerini belirten Gül, iki tarafın da Ege'de güven artırıcı önlemler sürecinin hızlandırılması konusunda, istişkafi görüşmelerin devamına dair anlaştıklarını söyledi. 
     Gül, Kıbrıs sorununun da ele alındığını, AB'nin yapmayı düşündüğü düzenlemeler hakkında görüş alışverişinde bulunduklarını ifade etti. Bu vesileyle Irak ve Ortadoğu konularındaki görüşlerini Yunanlı muhatabına iletmek için bir fırsat bulduğunu bildiren Gül, Molivyatis'i mümkün olan en kısa zamanda Türkiye'de görmek istediğini kaydetti. 
     Molivyatis de, ''iyi bir arkadaşını'' görmekten büyük mutluluk duyduğunu ifade ederek, her iki ülke hükümetinin de yakın işbirliği ve anlayışın devam etmesinden yana irade koyduğunu kaydetti. Molivyatis, bunun hem Türk, hem de Yunan halkının çıkarlarına olduğu kadar bölgede barış, refah ve güvenliğe de katkıda bulunacağını kaydetti. 
     
     GÜL OLİMPİYATLARDAN DOLAYI TEBRİK ETTİ 

     Bu arada, diplomatik kaynaklardan edinilen bilgilere göre, son derece dostane bir havada geçen toplantıda Gül, başarılı Olimpiyat oyunları organizayonundan dolayı Molivyatis'i tebrik etti. 
     Yunanistan'ın AB üyeliği konusundaki desteği için de teşekkür eden Gül, bu desteğin devam etmesini istedi. 
     Toplantıda istişkafi görüşmelerde ortak bir zeminin de oluşmaya başladığını kaydeden Gül, güven artırıcı önlemlerle ilgili görüşmelerin devam ettirilmesinin önemine dikkati çekti. 
     Gül, görüşmede ayrıca Kıbrıs Türk tarafının izolasyondan kurtarılması için Yunanistan'ın destek vermesini ve AB'nin bu konudaki taahütlerini yerine getirmesini beklediklerini ifade etti. 
     
     MOLİVYATİS'TEN AB ÜYELİĞİNE GÜÇLÜ DESTEK 

     Diplomatik kaynaklara göre, Molivyatis de görüşmede, Türkiye'nin AB üyeliğine 24 AB ülkesi karşı olsa da destek vereceklerini söyledi. AB üyeliği konusunda Türkiye'ye verdikleri desteğin duygusal bir destek olmadığını kaydeden Molivyatis, bu desteğin köklü bir stratejik karar çerçevesinde olduğunu ifade etti. 
     Molivyatis, toplantı sırasında Türkiye'nin AB üyeliğinin sadece Türkiye ve Yunanistan için değil, Avrupa ve bölge için de önemli faydaları olacağını belirtti. 
     İstişkafi görüşmelerin de sabır ve süreklilik içinde devam etmesini isteyen Yunanlı Bakan, Ege'de güven artırıcı önlemler konusunda da Türkiye'nin yaklaşımını paylaştıklarını ve iki ülkenin NATO daimi temsilcileri aracılığıyla yürütülen görüşmelere hız verilmesini isteyeceklerini kaydetti. 
     Kıbrıs Türk tarafının izolasyonun kaldırılması konusunda AB dönem başkanı Hollanda'nın inisisiyatifini desteklediklerini kaydeden Molivyatis'in, ''Bu sorunun çözülmesini istiyoruz. Kıbrıs Türk tarafının ekonomik standartının gelişmesini istiyoruz. Kapsamlı bir çözüm için bunun faydalı olacağına inanıyoruz'' dediği ifade edildi. 
     Aynı kaynaklar, Molivyatis'in Yunanistan'ın Türkiye'nin BM Güvenlik Konseyi geçici üyelik adaylığına olumlu baktığını ve bu konuda da her türlü desteği vereceğini ifade ettiğini söylediler. 
     
</TEXT>
</DOC>
