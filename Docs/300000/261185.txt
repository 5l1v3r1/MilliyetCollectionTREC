<DOC>
<DOCNO> 261185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sontur06.html </URL>
<DATE> 2004/08/06/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Hac ön kayıtları, bugün sona eriyor... 
</HEADLINE>
<TEXT>

     Hacca gitmek isteyenlerin il ve ilçe müftülüklerine ön kayıt yaptırmaları için tanınan süre, bugün mesai bitiminde sona erecek. 
     AA muhabirinin aldığı bilgiye göre, 2005 yılında hacca gitmek isteyenler, bugün saat 18.00'e kadar ön kayıtlarını yaptırabilecekler. 
     Geçen yıllarda olduğu gibi hac kotası uygulamasının devam edeceği düşünülerek bu yıl da ilk defa hacca gidecekler ile daha önce hacca gittiği halde hiç hacca gitmemiş eşine, kızına, kız kardeşine, annesine veya kayınvalidesine refakat edecek olanların müracaatları kabul edilecek. 
     Refakatçileriyle birlikte olmak kaydıyla, bu yıl engelli vatandaşların da hac kayıtları yapılabilecek. 
     Ön kayıt bilgileri bilgisayar ortamına aktarılacak, bu bilgiler, geçmiş yıllarda hacca gidenlerin bilgileri ile karşılaştırılacak ve mükerrer kayıt tespit edilmesi halinde bu kayıtlardan sadece biri esas alınacak. Daha önce hacca gidenlerden şartı tutmayanların kayıtları ise iptal edilecek. 
     Ön kayıt sayısının Türkiye'nin hac kontenjanından fazla olması halinde, 16-17 Ağustos 2004 tarihlerinde vali veya vali yardımcısının başkanlığında oluşturulacak komisyon huzurunda, il müftülüklerince çekilecek kura ile asıl ve yedekler tespit edilecek. 
     Kesin kayıtlar, Diyanet İşleri Başkanlığı ile başkanlığın denetim ve gözetimi altında hac organizasyonu düzenlemek üzere sözleşme imzalayan A Grubu seyahat acentelerince, 23 Ağustos - 10 Eylül 2004 tarihleri arasında yapılacak. Kontenjanın dolmaması halinde, yedeklerin kesin kayıtları 13-24 Eylül 2004 tarihleri arasında yedek sıra numarasına göre gerçekleştirilecek. 
     
</TEXT>
</DOC>
