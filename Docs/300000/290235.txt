<DOC>
<DOCNO> 290235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sontur22.html </URL>
<DATE> 2004/11/19/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İşadamının evine giren hırsızı güvenlik görevlisi öldürdü 
</HEADLINE>
<TEXT>

     İşadamı Mustafa Aşıcıoğlu'nun Sarıyer'deki evine giren hırsız, özel güvenlik görevlisinin silahından çıkan kurşunla öldü. 
     A.A muhabirinin aldığı bilgiye göre, Emirgan Boyacıköy Yokuşu Çam Sokak'ta bulunan 4 katlı villaya gelen hırsız, Özel Çevre Hastanesi'nin ortaklarından Mustafa Aşıcıoğlu'nun 2. kattaki dairesine girdi. 
     Evde para ve ziynet eşyası arayan hırsızın bir eşyayı düşürmesi üzerine, Mustafa Aşıcıoğlu uyandı. 
     Bunun üzerine kaçmaya çalışan hırsız ile güvenlik görevlisi emekli polis memuru Ali Türkel arasında boğuşma çıktı. 
     Boğuşma sırasında güvenlik görevlisinin silahının ateş alması sonucu hırsız, kalbine isabet eden kurşunla olay yerinde öldü. 
     Polis yetkilileri, ''olayda hayatını kaybeden kişinin hırsızlık suçundan sabıkalı Ali Tahtacı olduğunu'' bildirdiler. 
     Özel güvenlik görevlisi Ali Türkel ise olayın ardından polis merkezine götürüldü. 
     Bu arada villada çalışan bazı görevliler, basın mensuplarına, ''aynı kişiyi 2 ay önce de hırsızlık yapmak isterken yakalayıp polise teslim ettiklerini'' söylediler. 

     
</TEXT>
</DOC>
