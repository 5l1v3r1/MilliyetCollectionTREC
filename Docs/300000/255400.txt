<DOC>
<DOCNO> 255400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonsiy19.html </URL>
<DATE> 2004/07/14/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Köşk'te Sezer tasarrufu 
</HEADLINE>
<TEXT>

     ANKARA Milliyet 

Cumhurbaşkanlığı, 26 trilyon 680 milyar TL ödenek ayrılan 2003 bütçesinin 17 trilyon 36 milyar 55 milyon lirasını kullanırken, 8 trilyon 445 milyon lira tasarruf yaptı. 
     TBMM Hesapları İnceleme Komisyonu, Cumhurbaşkanlığı'nın 2002 - 2003 kesin hesaplarını görüştü. AKP Tokat Milletvekili Ergün Dağcıoğlu'nun başkanlığında toplanan komisyona, hesaplarla ilgili sunuşu Cumhurbaşkanlığı Genel Sekreteri Kemal Nehrozoğlu yaptı. 
     Nehrozoğlu'nun yaptığı sunuşa göre, Cumhurbaşkanlığı'na 2003 bütçesinden 26 trilyon 680 milyar lira ödenek verildi. Bu ödeneğin, 229 milyar lirası Çankaya Köşkü'nün büyük onarımlarında kullanılmak üzere Bayındırlık ve İskan Bakanlığı bütçesine, 1 trilyon lirası ise GAP uçağının giderlerinde kullanılması için Milli Savunma Bakanlığı bütçesine aktarıldı. Cumhurbaşkanlığı, gönderilen ödeneğin 17 trilyon 36 milyar 55 milyon lirasını kullanırken, 8 trilyon 445 milyon lirası yıl sonunda iade edildi. 
     Müze Köşk restorasyon işlemleri için ayrılan 200 milyar liranın da 162 milyar 840 milyon lirası kullanıldı. 2003'te Cumhurbaşkanlığı bütçesinin gerçekleşme oranı yüzde 66.90 olarak gerçekleşti. 
     Cumhurbaşkanlığı'na 2002'de 21 trilyon 950 milyar lira ödenek verildi. Köşk'ün 2002 yılı bütçesi de yüzde 76.80 oranında gerçekleşti. Ayrıca, Çankaya Köşkü'nün çeşitli yapım ve onarım işleri için ayrılan 925 milyar lira, Türkiye'nin içinde bulunduğu ekonomik durum gözetilerek kullanılmadı. 
     Adana Milletvekili Atilla Başoğlu'nun AKP'ye geçmesi nedeniyle Hesapları İnceleme Komisyonu'nda CHP'nin üye sayısı da bir azaldı. 

     
</TEXT>
</DOC>
