<DOC>
<DOCNO> 292257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/spor/ygokce.html </URL>
<DATE> 2004/11/26/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Bir takım aranıyor 
</HEADLINE>
<TEXT>



Beşiktaş için Türkiye'de hava çok kızgın... Bükreş'te ise buz gibi soğuk... Del Bosque ve futbolcuları elbette içinde bulundukları koşullardan kendilerini soyutlayamıyorlar. Bunun en açık örneği Ghencea Stadı'nda görüldü. Beşiktaş rakibi karşısında ligdeki en kötü maçlarından daha kötü bir performans göstererek tel tel döküldü. 
Sergen tribünde... Pancu, Cordoba ve Ahmed Hassan kulübede. Del Bosque dün öyle bir takım çıkardı ki, daha baştan maça havlu attı. Siyah - Beyazlılar, sadece fizik kaliteleri ile mücadele eden Rumen rakipleri karşısında oyuna kendi futbol anlayışlarını koyamadılar. Teknik becerilerini, fizik kapasitelerini sergileyemediler. Aciz, edilgen, kırılgan ve gergin bir kalabalık olarak topun ve rakiplerinin peşinde koştular. 

Basit goller 
Tıpkı Ukrayna karşısındaki Milli Takımımız gibi. Güya hücumda etkinlik sağlamak istediler, ama nafile Onlar saldırdıkça, Steaua savunmadan kazandığı toplarla çok hızlı kontrataklar yaptı. İki golü de böylesine basit bir futbol mantığı ile attılar. Beşiktaş'ta İbrahim Üzülmez belli ki, kötü bir dönem geçiriyor. O ve sol kanattaki partneri Juanfran üst üste yaptıkları hatalarla yenilginin en belirgin mimarları oldular. Elbette sadece onları suçlayamayız. Beşiktaş dün orta alanda didinip koşan Okan ve Ahmet Yıldırım'a rağmen tümüyle kaybolmuş, dağınık bir takımdı. 10 kişi kalan ve vasat bir görüntü veren rakipleri karşısında son dakikalarda attıkları tek golün öncesinde kaçırdıkları net pozisyonlar işte bu dağılmışlığın en çarpıcı göstergesiydi. Gözlerimiz Fenerbahçe ve Bilbao maçlarındaki dayanışmayı, gayreti, aklı, beceriyi ve mücadeleyi aradı. Ne yazık ki, saha dışında huzuru kaçan, tarihinin en zor günlerini geçiren Beşiktaş saha içinde de ağır bir travmaya uğramıştı. 

Cordoba ihtiyaç 
Del Bosque'nin ısrarla Cordoba'sız kale anlayışı ile ligi ve UEFA Kupası'nı taşıması zaten balansı oturmamış takım için başlı başına bir handikap. Beşiktaş'ın devre arasında Cordoba ile ilgili satış düşüncesi ne olursa olsun, bu takımın özellikle UEFA Kupası'nda ve seyircisiz oynanacak lig maçlarında Kolombiyalıya çok ihtiyacı var. Aksi halde Del Bosque ne ligi, ne de Avrupa'yı taşıyabilir. Bu grupta üçüncülük hayal değil ama, şimdiden söyleyelim, Parma ve Standard Liege maçları da hiç kolay değil. 



</TEXT>
</DOC>
