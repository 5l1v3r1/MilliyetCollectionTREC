<DOC>
<DOCNO> 295357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonyas20.html </URL>
<DATE> 2004/12/06/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Balet Tan Sağtürk ''Müslüman ülkesinde salyangoz satıyoruz'' 
</HEADLINE>
<TEXT>

     Balet Tan Sağtürk, bale sanatını benimsettiklerini ve yaygınlaştırmaya çalıştıklarını belirterek, ''Müslüman ülkesinde salyangoz satıyoruz'' dedi. 
     Sağtürk, Ankara Devlet Opera ve Balesi Çocuk Bölümü Başkanı Ömür Uyanık ile birlikte, Gaziantep Üniversitesi'nde GAZÜ ''Bale Sanatı'' konulu söyleşiye katıldı. 
     Sağtürk, söyleşide yaptığı konuşmada, Gaziantep'te bir yıl önce Bale ve Dans Okulu açtıklarını ve ilk olarak üniversitede öğrencilerle bir araya gelip söyleşiye katıldıklarını söyledi. 
     Sanat adına bir yıl içinde Türkiye genelinde 100'ün üzerinde konferansa katılıp, değişik kesimden insanlarla bir araya geldiklerini belirten Sağtürk, Türk balesini daha geniş kitlelere yaygınlaştırmak için çalıştıklarını ve bir anlamda Müslüman ülkesinde salyangoz satmaya çalıştıklarını bildirdi. 
     Ankara Devlet Opera ve Balesi Çocuk Bölümü Başkanı Ömür Uyanık ise Türkiye'deki opera ve bale okullarının sayısının yetersiz olduğuna dikkat çekerek, şöyle konuştu 
     ''Türkiye genelinde 5 olan okul sayısını artırmamız gerekir. Bale ve dans eğitimi veren okulların sayısını artıramamış olmakla birlikte bu alanda çok başarılı sanatçılar yetiştiğine inanıyorum. Bir sanatçı olarak ben de bu alanda birşeyler yapmaya çalışıyorum. 
     Kısacası, kantinde dedikodu yapan bir dansçı olmak istemiyorum. İşimi severek yapıyorum. İnsanlar hangi işi yaparsa yapsınlar, eğer severek ve isteyerek yapıyorlarsa mutlaka başarıya ulaşırlar.'' Sağtürk ile Uyanık, söyleşiye katılan öğrencilerin sorularını da cevaplandırdılar. 
     
</TEXT>
</DOC>
