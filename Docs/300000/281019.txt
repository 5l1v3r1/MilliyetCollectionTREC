<DOC>
<DOCNO> 281019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sonspo28.html </URL>
<DATE> 2004/10/17/ </DATE>
<TIME> 22.23 </TIME>
<AUTHOR>  </AUTHOR>
<HEADLINE>
Malatyaspor maçının ardından... 
</HEADLINE>
<TEXT>

     Malatyaspor Teknik Direktörü Aykut Kocaman, verilen aralardan sonra lige başlamanın zor olduğunu belirterek, ''Milli maçlar nedeniyle lige verilen ara, bizim aleyhimize gelişti'' dedi. 
     Kocaman, yaptığı açıklamada, bu maçtan önce önlerindeki 4 karşılaşma için kendilerine hedef belirlediklerini söyledi. 
     ''Samsunspor maçını kazanıp İstanbulspor, Kayserispor ve Akçaabat Sebatspor maçlarını düşünecektik'' diyen Kocaman, Samsunspor'un adeta 10 kişiyle defans oluşturduğunu ve kendilerinin de kanatlardan istediklerini yapamayınca, rakip takımın az sayıda pozisyona girmesine rağmen iki gol bulduğunu kaydetti. 
     Kocaman, Samsunspor'un da güçlü bir takım olduğunu belirterek, artık önlerindeki maçlara bakacaklarını kaydetti. 
     Samsunspor Teknik Direktörü Ertuğrul Sağlam ise Malatyaspor'dan önceki 3 maçı kazandıklarını ve Malatya'ya da galibiyet için geldiklerini belirterek, ''Bunu elde ettiğimiz için çok sevinçliyiz. Futbolcularımı kutluyorum. Hedefimiz, ligin üst sıralarıdır'' dedi. 
     Sağlam, gelecek hafta yapacakları Gençlerbirliği maçından da galibiyetle ayrılıp, Samsunspor'un ne kadar güçlü bir takım olduğunu herkese göstereceklerini sözlerine ekledi. 
     
</TEXT>
</DOC>
