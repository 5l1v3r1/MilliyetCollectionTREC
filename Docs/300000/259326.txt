<DOC>
<DOCNO> 259326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sonsiy11.html </URL>
<DATE> 2004/07/30/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Başbakanlık'tan "yaş" açıklaması... 
</HEADLINE>
<TEXT>

     Başbakanlık Basın Merkezi'nden yapılan açıklamada, bazı basın organlarında yer alan, ''Genelkurmay Başkanı Orgeneral Özkök'ün Yüksek Askeri Şura YAŞ üyelerine vereceği akşam yemeğine Başbakan Erdoğan'ın katılmayacağı, Erdoğan'ın ise vereceği yemeği iptal ettiğine'' ilişkin haberlerin gerçeği yansıtmadığı bildirildi. 
     ''Bugünkü bazı gazetelerde, YAŞ toplantısı çalışma ve sosyal faaliyet programına ilişkin olarak gerçeklerle bağdaşmayan haberler yer aldığı'' ifade edilen Başbakanlık açıklamasında, şöyle denildi 
     ''Söz konusu haberlerde, Genelkurmay Başkanı'nın YAŞ üyelerine vereceği akşam yemeğine Sayın Başbakan'ın katılmayacağı, kendi vereceği yemeği de iptal ettiği öne sürülmektedir. 
     Genelkurmay Başkanı Orgeneral Hilmi Özkök'ün, YAŞ programı çerçevesinde şura üyelerine akşam yemeği vermesi söz konusu değildir. 
     Başbakan Recep Tayyip Erdoğan'ın YAŞ üyelerine akşam yemeği vermesi de planlanmamıştır. Dolayısıyla, hiç düşünülmeyen bir yemeğin iptali de söz konusu değildir. 
     YAŞ programının Sosyal Faaliyet Çizelgesi'ne göre, Kara Kuvvetleri Komutanı 2 Ağustos Pazartesi günü, Jandarma Genel Komutanı 3 Ağustos Salı günü, Milli Savunma Bakanı 4 Ağustos Çarşamba günü öğle yemeği vereceklerdir. Akşam yemeğini ise Sayın Cumhurbaşkanı, 4 Ağustos Çarşamba akşamı vereceklerdir. 
     Yukarıda belirtilen program çerçevesi dışındaki bütün haberler asılsız ve spekülasyonlardan ibarettir. 
     Geçen yıl da YAŞ çalışmaları döneminde benzer spekülatif haberler yayınladıkları bilinen bu yayın organlarının YAŞ çalışmalarına gölge düşürmeye yönelik bu tür gerçek dışı haberleri adeta alışkanlık haline getirmiş olmalarını görmek, son derece üzücüdür.'' 
     
</TEXT>
</DOC>
