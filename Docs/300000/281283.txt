<DOC>
<DOCNO> 281283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sonspo27.html </URL>
<DATE> 2004/10/18/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Tuncay Şanlı Lyon maçı final havasında geçecek... 
</HEADLINE>
<TEXT>

     Fenerbahçeli futbolcular Tuncay Şanlı ve Fabio Luciano, yarın Avrupa Şampiyonlar Ligi'nde Olympique Lyon ile yapacakları mücadelenin çok zorlu geçeceğini belirttiler. 
     İki futbolcu, Fenerbahçe Şükrü Saracoğlu Stadı'nda Christoph Daum'un ardından basın mensuplarının karşısına geçti. 
     Yarınki maçın bir final havasında geçeceğini vurgulayan Tuncay, ''Bir dönüm maçı. Tabii ki kazanmak zorundayız. O düşünceyle sahaya çıkacağız. Güçlü bir takımız. Kazanmak için herşeyi yapacağız'' dedi. 
     Fransız ekip karşısında alacakları kötü sonucun herşeyin sonu olmayacağını da belirten Tuncay, ''Kazanmak da kaybetmek de var. Hem iyi oynayıp hem de istediğimiz sonucu almak durumundayız. İstediğimiz sonucu aldığımız taktirde yolumuza devam edeceğiz. Yarınki maç final havasında geçecek'' diye konuştu. 
     Şampiyonlar Ligi'nin, bireysel olarak futbolcuların tanıtımı için çok önemli olduğunu kaydeden Tuncay, ''Ancak bireysel olarak değil de takım olarak anılırsak bu Türkiye için daha önemli olur'' dedi. 
     
     FABIO LUCIANO'NUN GÖRÜŞLERİ 

     Fenerbahçe'nin Brezilyalı futbolcusu Fabio Luciano, 6-2 yenildikleri Manchester United maçından gerekli dersleri aldıklarını ifade ederek, ''Olympique Lyon maçında hataları tekrarlamayacağız. Takımız hataları tekrarlamamak için yeterli zeka ve kapasiteye sahip'' dedi. 
     Rakiplerinin maçlarını sürekli izlediklerini anlatan Luciano, ''Kuvvetli oyuncuları var. Hücumda sürekli yer değiştiren forvet oyuncularına sahipler. Bugünkü son antrenmanımızda hocamız bunlara önlem alacaktır'' diye konuştu. 
     Luciano, iki ekipte de çok sayıda Brezilyalı futbolcunun bulunduğu hatırlatılması üzerine, ''Başa güreşen her takımda Brezilyalı oyuncu vardır. Yarın iyi bir maç olacak'' şeklinde konuşarak sözlerini tamamladı. 
     
</TEXT>
</DOC>
