<DOC>
<DOCNO> 289513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/soneko07.html </URL>
<DATE> 2004/11/17/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Financial Times'ın dergisi FDI Manisa, yatırıma en uygun kent 
</HEADLINE>
<TEXT>

     Ertan KORKMAZ MANİSA, DHA 

ULUSLARARASI ekonomi gazetesi Financial Times'ın dergisi fDI tarafından düzenlenen, Barcelona, Viyana gibi dünyaca ünlü kentlerin de yer aldığı geleceğin kentleri araştırmasında Manisa yatırıma en uygun kent olarak gösterildi. Dergiye Valilik adına Manisa Raporu'nu sunan dönemin İl Planlama Koordinasyon Uzmanı Erdinç Karaköse, 19 Kasım'da Hong Kong'da derginin plaket törenine katılacağı belirtildi. 
     Manisa Valiliği, ekonomi gazetesi Financial Times'in dergisi fDI'ın, 2004 yılı içerisinde düzenlediği Geleceğin Kentleri' yarışmasına Ankara'dan yetkililerin yönlendirmesiyle bir rapor sundu. Manisa'nın ekonomi ve yatırım ile ilgili envanterlerinin yer aldığı raporda kentin yeraltı ve yerüstü kaynakları ile yatırımcılar için cazip şartlar sıralandı. 
     Dünyadan yaklaşık 200 kentin katıldığı yarışma sonucunda yapılan değerlendirmede Manisa Yatırıma En Uygun Kent' ünvanını aldı. Yarışmaya katılan Avrupa kentleri arasında yer alan Barcelona kültür ve ulaştırma alanında, Viyana ise güvenlik alanında en iyiler arasına girdi. fDI dergisinin 7 kategoride düzenlediği yarışmaya rapor sunan Manisa Valiliği İl Planlama ve Koordinasyon Birimi'nde yarışmanın düzenlendiği dönemde uzman olarak görev yapan Erdinç Karaköse, raporun o dönemde titizlikle hazırlandığını belirtti. 
     Manisa İl Kültür ve Turizm Müdürlüğü görevine getirilen Erdinç Karaköse, Manisa'nın yarışma sayesinde dünya çapında prestij kazanacağına dikkati çekti. Karaköse, "Manisa'nın yatırım merkezi olarak seçilmesi bizim için büyük gurur. Manisa'nın dünya çapında cazibe merkezi haline gelmesi önemli bir olay. Bunun ötesinde Manisa Valiliği'nin böyle bir projeyle dünya çapında yapılan yarışmada derece alması çok güzel'' dedi. 
     Manisa Valisi Orhan Işın ise yaptığı açıklamada, "Manisa'nın yatırım kenti olarak seçilmesi şehir açısından büyük gurur. Bu yarışma Manisa için büyük bir reklam oldu. Kentin sanayileşmesinde önemli bir adım olacağını düşünüyorum. Yabancı yatırımcıların da dikkatini Manisa'ya çekmiş olacağız'' diye konuştu. Halen Manisa İl Kültür ve Turizm Müdürlüğü görevini yürüten Erdinç Karaköse, 19 Kasım'da Hong Kong'da düzenlenecek fDI dergisinin plaket törenine de katılacağı belirtildi. 
     
</TEXT>
</DOC>
