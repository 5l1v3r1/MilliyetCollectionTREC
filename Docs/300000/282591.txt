<DOC>
<DOCNO> 282591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/ekonomi/eko05.html </URL>
<DATE> 2004/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan, P G'yi doğuya yatırıma çağırdı 
</HEADLINE>
<TEXT>


P G'nin Gebze'deki fabrikasını açan Başbakan, 'Teşvik Yasası'ndan yararlanıp doğuya da yatırım yapın' dedi 

TAHSİN AKSU İstanbul 

Dünyanın en büyük temizlik ve kişisel bakım ürünleri şirketlerinden Procter Gamble'in P G Gebze Organize Sanayi Bölgesi'ndeki yeni fabrikasının açılışını yapan Başbakan Recep Tayyip Erdoğan, firmadan doğuya yatırım yapmasını istedi. P G'nin teşvik yasasının sağladığı yeni olanaklardan yararlanarak fabrikanın bir benzerini Doğu veya Güneydoğu'ya da kurmasını öneren Erdoğan, firmanın hem buradan Kafkaslar, Türk cumhuriyetleri ve Ortadoğu'ya açılabileceğini, hem de Türkiye'ye istihdam konusunda destek sağlayacağını söyledi. 
P G Yönetim Kurulu Başkanı A.G. Lafley, 300'den fazla kişiye istihdam sağlanan fabrikada deterjandan kişisel bakım ürünlerine kadar birçok ürünün imal edileceğini belirtti. Lafley, Türkiye'de büyümeye odaklandıklarını belirterek, şöyle konuştu 

36 milyon dolarlık fabrika 
"Türkiye'de bugüne kadar 200 milyon dolardan fazla yatırım yaptık. Yeni fabrikamızın açılışı bu pazara ve Türk tüketicilerine bağlılığımızın bir göstergesi. Her yıl burada 35 milyon dolardan fazla vergi ödüyoruz. Türkiye'de 3 binden fazla kişi için istihdam yaratıyoruz. Hükümetin yatırım ortamını iyileştirme çalışmalarını da takdirle karşılıyoruz. Bu, Türkiye'nin bölgedeki diğer pazarlara yerel ve bölgesel tedarikçi olmasını sağlayacak." 36 milyon dolara mal olan fabrikada iç ve dış pazarlara yönelik olarak Ariel, Alo ve ACE markalı deterjanlar üretilecek. Fabrikanın açılış töreninin ardından Kroman Çelik Sanayi A.Ş tarafından yaptırılan ilköğretim okulunu hizmete açan Başbakan Erdoğan, akşam da İstanbul'a geçerek, Bayrampaşa'daki Çevik Kuvvet Şube Müdürlüğü yemekhanesinde Çevik Kuvvet polisleriyle birlikte orucunu açtı. 


</TEXT>
</DOC>
