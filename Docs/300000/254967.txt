<DOC>
<DOCNO> 254967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/siyaset/axsiy02.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kadromu açıklarsam yer yerinden oynar' 
</HEADLINE>
<TEXT>


CHP Genel Merkezi'nin eleştirilerine büyük tepki gösteren Şişli Belediye Başkanı Sarıgül, partiden ihraç edilirse mahkemeye gidecek 

ERAYDIN AYTEKİN Sivas DHA 


"CHP'li doğdu, CHP'li öleceğim" diyen Şişli Belediye Başkanı Mustafa Sarıgül, ihraç edilmesi halinde hakkını mahkemede arayacağını söyledi. Ülkesi için çalışacak yeni bir takım kuracaklarını kaydeden Sarıgül, "Yer yerinden oynayacak" dedi. 
Sivas gezisini sürdüren Sarıgül, CHP Genel Merkezi'nin eleştirilerini basın toplantısıyla yanıtladı. Partiden ihraç edilmesi halinde vatandaşların desteğiyle yargıya gideceğini söyleyen Sarıgül, "İnanıyorum ki, bağımsız adalet bunun cevabını en güzel şekilde verecektir. Beni k ğıt üzerinde koparmaya çalışabilirler, ancak gönlümden CHP'yi asla koparamazlar" diye konuştu. Sarıgül, CHP Genel Başkanı Deniz Baykal'ın kendisi için "Kişiliksiz ve kimliksiz" dediği iddialarıyla ilgili de şunları söyledi 
"CHP gelenek göreneklerine, parti disiplinine son derece uyan, parti tüzüğünü, kurallarını sonuna kadar özümsemiş bir kişiyim. Genel Başkanımızın böyle sözler sözleyeceğine kesinlikle inanmak istemiyorum. Şayet böyle bir olay varsa, Sarıgül'e laf söylenmeye başlandıysa bunda hayır vardır." 

İthal adamlar yok 
Kuracağı ekiple ilgili ipuçları da veren Sarıgül, sözlerini şöyle sürdürdü 
"Öyle bir takım kuruluyor ki, açıklandığı zaman yer yerinden oynayacak. O takımda ithal adamlar yok, aracılar yok, tefeciler yok. Sadece ülkesi için çalışan yepyeni isimler olacak. Her takımın bir kaptanı, 10 oyuncusu olacak. Sanayi konusunun bir kaptanı, 10 oyuncusu, turizmin bir kaptanı, 10 oyuncusu var. Yeni çalışma anlayışımızda 'ben' yok, 'biz' varız. Asla uzağa gitmeye gerek yok. CHP içinde ve dışındaki tüm arkadaşlarımızın görüşlerinden yararlanacağız. Herkes masayı parmağının ucuyla değil, 'Bismillah' diyerek, kuvvetli şekilde tutacak. Anadolu çocukları da bu ülkede söz sahibi olabilir." 
CHP'yi ilk genel seçimlerde tek başına iktidar yapmayı amaçladıklarını söyleyen Sarıgül, her yere CHP'li Şişli Belediye Başkanı olarak gittiğini, kişisel bir isteği olmadığını söyledi. 


</TEXT>
</DOC>
