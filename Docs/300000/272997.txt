<DOC>
<DOCNO> 272997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/dunya/axdun01.html </URL>
<DATE> 2004/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçen kızın katili Albay'ı affettiler 
</HEADLINE>
<TEXT>


Rusya'daki Çeçen karşıtı hava, sorguladığı kızı öldüren Albay'ın bağışlanmasında başrolü oynadı 

CENK BAŞLAMIŞ Moskova 


Bir Çeçen genç kızı öldürmekten suçlu bulunan Albay Yuri Budanov, Rusya'da esen Çeçen karşıtı havanın etkisiyle bağışlandı. 
Ulyanovsk kenti af komitesi, 18 yaşındaki Çeçen Elsa Kunyageyeva'yı 2000 yılında öldürmekten 10 yıl hapis cezasına çarptırılan Budanov'un serbest bırakılmasını kararlaştırdı. Keskin nişancı olduğu gerekçesiyle gözaltına alınan Kunyageveya, sorgu sırasında Budanov tarafından boğularak öldürülmüştü. Genç kızı öldürdüğünü itiraf eden, ancak olay sırasında akli dengesinin yerinde olmadığını savunan Budanov, 2002 yılında beraat etmiş, yapılan itirazla yeniden yargılanarak 10 yıl hapis cezasına çarptırılmıştı. Putin, af kararını onaylarsa Çeçen kamuoyunu, onaylamazsa sağcı çevreleri ve Rus kamuoyunun büyük bölümü karşısına alacak. 



</TEXT>
</DOC>
