<DOC>
<DOCNO> 258479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sondun33.html </URL>
<DATE> 2004/07/27/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Rum basını Hollanda Kıbrıslı Türklerle ticareti yeniden ele alıyor 
</HEADLINE>
<TEXT>

     Güney Kıbrıs'ta yayımlanan gazeteler, Avrupa Birliği AB Dönem Başkanı Hollanda'nın, KKTC ile AB arasında doğrudan ticaretin başlatılması için gerekli olan yasal zemini incelemeye aldığını ve eylülden itibaren Kıbrıs sorununun çözümü için yeni uluslararası girişim başlatmaya hazırlandığını yazdı. 
     Fileleftheros gazetesi, ''Hollanda, doğrudan ticaret kararları için yasal zemini yeniden inceliyor'' başlığıyla verdiği haberde, ''Hollanda'nın Kıbrıslı Türklerle doğrudan ticaretin başlatılması konusunda bir uzlaşmaya ve bunun sonucunda da eylül ayında kesin bir anlaşmaya varılması amacıyla doğrudan ticaretin dayandığı yasal zeminde değişikliklere gidilmesi konusunu ele aldığını'' kaydetti. 
     AB Dönem Başkanı Hollanda'nın Kıbrıslı Türklerle ticareti, '' Kıbrıs Cumhuriyeti nin AB'ye katılım anlaşmasının 10. protokolünün 2. maddesi altına ve üçüncü ülkelerle ticareti düzenleyen 133. madde yerine iç faaliyetlere ilişkin 308. maddesi altına'' dahil etmeyi düşündüğünü iddia eden gazete, 308. maddenin, doğrudan ticarete ilişkin kararın alınması için, AB ülkelerinin üçte iki çoğunluğunu öngören 133. maddenin aksine, üye ülkelerin oybirliğini de gerektirdiğini belirtti. 
     Gazete, bu gelişmenin, ''eğer gerçekleşirse'', Rum yönetimi için olumlu olarak değerlendirildiğini, ancak aynı zamanda Rum yönetiminden ''yeni yasal zemine dayandırılarak kendisine verilecek olan veto hakkını kullanarak kararı engellemeyeceği konusunda güvenceler vermesinin istendiğini'' yazdı. 
     
     EYLÜLDE YENİ GİRİŞİM 
     Politis gazetesi ise ''Sonbaharda yeni girişim. AB Dönem Başkanı Hollanda Kıbrıs sorununu yeniden gündeme getiriyor'' başlıkları altında verdiği haberde, Hollanda'nın eylül ayından itibaren Kıbrıs sorununun çözümü için yeni uluslararası girişimler konusunu incelediğini, Hollanda ve AB'nin bu konu hakkında BM ve ABD ile iletişim hattını açık tuttuğunu yazdı. 
     Haberde, Hollanda Dışişleri Bakanlığı'nın, olası yeni bir girişimin başarısı konusunda yüksek düzeydeki bir yetkilisinin hazırladığı raporu incelediği ve raporun merkezinde Rum AKEL partisi, AKEL Genel Sekreteri ve Rum Meclis Başkanı Dimitris Hristofyas'ın bulunduğu belirtildi. Gazeteye göre, ''Hristofyas'ın, AKEL ile Rum yönetimi lideri Tasos Papadopulos arasında bulunan görüş ayrılığını giderip gidermeyeceği ya da Kıbrıs sorunu konusunda kendi yolunu mu izleyeceği'' sorusu cevap bekliyor. 
     Gazete, Kıbrıs sorununun çözümü için son girişimin sonbaharda yapılması düşüncesinin, referandumlardan hemen sonra Brüksel, Washington ve New York'ta tartışılmaya başlandığına işaret etti. 
     AB Dönem Başkanı Hollanda'nın, Kıbrıs sorununun Türkiye'nin AB perspektifinin değerlendirileceği aralık ayına kadar çözülmesi olasılığını ayrıntılarıyla incelemek için Kıbrıslı Türklere yönelik önlemlerin onaylanmasını ertelediğini belirten gazete, Hollanda'nın ''Kıbrıslı Türkler için önlemler konusu ikincil, teknik bir kondur, asıl konu Kıbrıs sorununun referandumdaki 'hayır' cevabının ardından politik açıdan nereye gittiğidir'' inancında olduğunu iddia etti. 
     
     DİKKATLER HRİSTOFYAS'A 
     Gazete, Hollanda'nın ve AB'nin büyük üye ülkelerinin, Rum yönetimi lideri Papadopulos'un Annan planının özünün yeniden müzakere edilmesi yönündeki ''maksimalist'' isteklerinde ısrar etmesi durumunda bu girişimin de başarısızlıkla sonuçlanacağı değerlendirmesinde bulunduklarını ve dikkatlerini Hristofyas'a yönelttiklerini belirtti. 
     Haberde, AB ve Hollanda'nın AKEL ile ''flört'' ettiği, BM ve ABD ile sürekli temas halinde olduğunu, ''Kıbrıslı Rumlara verilecek bölgelerin denetiminin BM askerlerine tesliminin, Kıbrıslı Türklerin buraları terk etmesinden üç ay önce değil, çözümün hemen ertesi günü teslim edilmesi ihtimalini inceledikleri'' öne sürüldü. 
     Haberde ayrıca, Brüksel'de tartışılan bir diğer konunun da ''Türkiye'nin çözümü uygulayacağını, AB ile müzakerelere başlama tarihinin verileceği belgede özel bir değinmeyle taahhüt etmesi ihtimali olduğu ve Hollandalıların, AB'nin Ankara'dan, çözüm için iyi niyet göstergesi olarak sonbaharda Kıbrıs'tan asker çekeceğine dair güvenceler aldığına değindikleri'' iddia edildi. 
     
</TEXT>
</DOC>
