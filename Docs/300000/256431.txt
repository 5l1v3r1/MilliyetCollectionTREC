<DOC>
<DOCNO> 256431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/yasam/yas05.html </URL>
<DATE> 2004/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aşiret reisi'nden aşirete karşı film 
</HEADLINE>
<TEXT>


Ferhat Gündoğdu, Amerik aşiretinin reisi. Ama o, 2 milyon dolarını senaryosunu yazıp başrolünü oynadığı 'aşiret zihniyetine' karşı bir filme yatırdı 

BAYRAM KAYGUSUZ 

Şanlıurfa'daki Amerik Aşireti'nin reisi Ferhat Gündoğdu "Hoşgeldin Hayat" isimli sinema filminin hem yapımcılığını, hem başrolünü, hem de senaryo yazarlığını yapıyor. Ümit Elçi'nin yönettiği filmde aşiret töreleri yüzünden Türkiye'den kaçan bir genci canlandıran Gündoğdu'ya diğer rollerde Kerem Alışık, Ceyda Düvenci, Yelda Reynaud, Arzu Yanardağ, Ahmet Mekin ve Nihat Nikerel eşlik ediyor. 

'Töre zihniyeti bitmeli' 
Önceki gün cenaze sahneleri çekilen filmden önce 4 sinema filmi daha çektiğini belirten Gündoğdu, aşiret kavramına da karşı. "O zihniyetten arınılmalı" diyen Gündoğdu, şunları söyledi "Birtakım insanlar 'Aşiret Ağasıyım' diyerek vatandaşları sömürmeye çalışıyor. Aşiretler töreleri yüzünden çok insan öldü. Bizim amacımız da bunları ortadan kaldırmak". 

Güney'i örnek alıyor 
20 yıldır İstanbul'da yaşadığını ve müzik yapımcılığıyla uğraştığını anlatan Gündoğdu, Yılmaz Güney'i örnek aldığını ifade etti. Ancak Güney'i taklit etmediğini belirten Gündoğdu, sözlerini şöyle bitirdi "Yılmaz Güney'in yapmak isteyip de yapamadıklarını yapmaya çalışıyorum. Halkımın sorunlarını ve yaşadıklarını anlatmaya çabalıyorum. Çektiğimiz filmlere ticari bakmıyorum. 'Hoşgeldin Hayat'a 2 milyon dolar 2.9 trilyon lira bütçe ayırdık. 120 kopyayı, Özen Film dağıtacak". 



</TEXT>
</DOC>
