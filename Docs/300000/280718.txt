<DOC>
<DOCNO> 280718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonsiy32.html </URL>
<DATE> 2005/03/15/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Erkan Mumcu'dan "pazarlık" iddiası için açıklama geldi 
</HEADLINE>
<TEXT>

     Erkan Mumcu, kendisinin üniversite reformuyla ilgili hazırladığı çözümleri Başbakan Recep Tayyip Erdoğan'ın CHP Genel Başkanı Deniz Baykal'a söz verdiğini gerekçe göstererek ertelediğini belirterek, "Bunun bir görüşmeye veya pazarlığa dayalı olup olmadığı bilebileceğim bir şey değildir, bu yönde bir iddiaya sahip değilim. Bu görüşme Mart 2003'te gerçekleşmiştir ve ayniyle gerçektir" dedi. 
     AKP'nin Başbakan Erdoğan'la CHP Genel Başkanı Baykal arasında gizli görüşme ve pazarlık yapıldığı iddialarını yalanlamasının ardından, Erkan Mumcu'da yeni bir açıklama yaptı. Mumcu, bir gazetede yayınlanan söyleşide kendisinin Başbakan Erdoğan'la CHP Genel Başkanı Baykal arasında yapılan gizli bir görüşme veya pazarlıktan söz etmediğini, bunun gazetenin başka bir haberinde ve kendisinin ifadelerinden bağımsız olarak yer aldığını bildirdi. Mumcu, bu ropörtajında, öğrenci affından önce kapsamlı bir üniversite reformunun kaçınılmaz zorunluluk olduğunu ve Bakanlığı döneminde bu ihtiyacı karşılayacak çözümleri geniş bir mutabakat sağlayacak şekilde hazırladığını ancak bunun Başbakan Erdoğan'ın erteleme kararı yüzünden gerçekleştiremediğini ifade ettiğini belirtti. 
     Mumcu, bu ertelemeyle ilgili olarak, bildiği tek nedenin Başbakan Erdoğan'ın AKP Genel Merkezi'ndeki makamında kendisine "Onu biraz ertelememiz lazım. CHP'liler bu konuda çok hassas, ben Baykal'a söz verdim" şeklindeki sözleri olduğunu bildirdi. 
     Mumcu, "Bunun bir görüşmeye veya pazarlığa dayalı olup olmadığı bilebileceğim bir şey değildir, bu yönde bir iddiaya sahip değilim. Bu görüşme Mart 2003'te gerçekleşmiştir ve ayniyle gerçektir. İkinci, üçüncü elden dolaylı yalanlamalarda bulunmak yerine gerçeğin tanığı olanların kamuya açık samimi beyanlarına ihtiyaç vardır" dedi. 
     Mumcu, konuyu başörtüsü sorununa indirgemenin ne geçmişte ne de bugün tercihi yada yöntemi olmadığını da kaydetti. 
     
</TEXT>
</DOC>
