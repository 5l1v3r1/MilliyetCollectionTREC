<DOC>
<DOCNO> 295452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/yazar/uras.html </URL>
<DATE> 2004/12/07/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kredi kart taksitinde faturayı satıcı ödüyor 
</HEADLINE>
<TEXT>


Şimdilerde kredi kartıyla alışverişlerde taksit modası var. İki taksitten on iki taksite kadar farklı uygulamalara rastlanıyor. 
Ayşe Hanım Teyzem soruyor "Markete gidiyorum. Ekmek, peynir alıyorum. Kasadaki hanım kız, iki taksit mi, dört taksit mi yapayım deyince aklım karışıyor... Peşin alınca ucuz, taksitli olunca yüksek fiyat mı ödüyorum Taksitle alınca faiz benim faturama mı biniyor " 
Ayşe Hanım Teyzemi cevaplamak için, BKM Bankalararası Kart Merkezi tepe yöneticisi Sertaç Özinal'ı aradım. Öğrendiklerimi Ayşe Hanım Teyzeme anlattım. 
Merak eden sayın okuyucularım için de öğrendiklerimi yazıyorum. 
1 Ayşe Hanım Teyzem, markete gitti. 100 liralık hesabı ödemek için kredi kartını uzattı. Kasadaki hanım kız kartı makineden geçirdi. Bundan sonra olacaklar şunlar 
- Kart eğer o kartı çıkaran bankanın değil de, bir başka bankanın kart makinesinden geçirilmiş ise, kartı çıkaran bankanın komisyonu olarak 100 liradan 2.35 lira kesiliyor. Kalan 97.65 lira kartın geçtiği makinenin sahibi bankanın hesabına borç yazılıyor. Banka belli bir süre sonra örneğin 20 - 30 gün sonra Ayşe Hanım Teyzemden 100 lirayı istiyor. Ayşe Hanım Teyzem de bankaya ödüyor. Ama banka Ayşe Hanım Teyzemin ödemesini beklemeden 97.65 lirayı bir süre sonra örneğin 20 gün sonra marketin hesabına geçiriyor. Bankanın buradaki kazancı 97.65 lirayı 20 gün faizsiz olarak kullanmak. Eğer market sahibi parayı hemen almak isterse, banka o zaman market sahibine 100 lira, 97.65 lira değil daha da düşük ödeme yapıyor. 
Açık anlatımıyla marketin 100 liralık malı nakit satması ile kredi kartıyla satması arasında fark var. Kredi kartıyla satış yapıldığında market 1 Kredi kartı komisyonunu kaybediyor. 2 Parasını gecikmeli tahsil edebiliyor. Hemen tahsil etmek ister ise, banka iskontolu kesintili ödeme yapıyor. 
2 Ayşe Hanım Teyzem markete gitti. 100 liralık peynir zeytin aldı. Kasadaki hanım, "İki taksit yapayım mı " diyerek sordu. Ayşe Hanım Teyzemin kafası karıştı "Acaba taksit istersem, benden faiz mi alacaklar .." "Acaba taksit istemezsem, bana tenzilat mı yapacaklar " 
Efendim kredi kartıyla taksitlendirme şansı varsa, peşin ödemede tenzilat yok. Taksitli ödemede faiz yok. 
Taksitli ödeme varken, peşin ödemeyi kabul eden Ayşe Hanım Teyzem "saf duruma" düşüyor. Çünkü taksitin faizini ceremesini market çekiyor. 
Bu tür taksitlendirmeler genelde her bankanın kartıyla yapılamıyor. Satıcı market, belli bankalarla taksitlendirme anlaşması imzalıyor. Bu durumda da satış yerinde kredi kartı sadece o bankanın makinesinden geçirilerek işlem tamamlanıyor. 
Ayşe Hanım Teyzem, 100 liralık ödemeyi iki taksitte yapacağım, dediğinde şunlar oluyor. Kart, bankanın makinesinden geçiriliyor. Ayşe Hanım Teyzemin ödemesi banka tarafından ikiye bölünüyor. Birinci taksit, bir ay sonra. İkinci taksit iki ay sonra Ayşe Hanım Teyzemden isteniyor. Banka da normalde markete 100 liranın 50 lirasını bir ay sonra, 50 lirasını iki ay sonra ödüyor. Market parayı hemen almak isterse, banka faiz oranları ölçüsünde iskonto kesinti yaparak bankaya para ödüyor. Örneğin 100 liralık harcama karşılığında 90 lira peşin ödeme yapıyor. 100 lirayı Ayşe Hanım Teyzem'den iki ayda iki taksitte tahsil ediyor. 

Aynı parayı ödüyor 
Ben bunları anlatınca Ayşe Hanım Teyzem sordu "İyi de... Nakit de alsam, kredi kartıyla da alsam, peşin de alsam, taksitle de alsam ben aynı parayı ödüyorum... Halbuki market kredi kartıyla peşin ödemede en az yüzde 2.35 komisyon kaybediyor. Parasını en erken 20 gün sonra alıyor. Hele taksitli ödemede markete taksit süresince faiz biniyor. Nakit ödemede veya taksitsiz kartla ödemede market bana neden tenzilat yapmıyor 
Bunu da öğrendim. Kredi kartları kullanan müesseselerin nakit ödemede, peşin kredi kartlı ödemede tenzilat yapmaları yasakmış. 
Ayşe Hanım Teyzem beni dinledi. Dinledi... "Şimdi millet neden kredi kartı kullanıyor .. Hangi market kredi kartıyla ne kadar taksit yapıyorsa neden oraya koşuyor anladım... Bu durumda nakit ödeme yapanlar ile kredi kartıyla peşin ödeme yapanlar gerçekten saf duruma düşüyor" diyerek uzaklaştı. 



</TEXT>
</DOC>
