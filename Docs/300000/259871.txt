<DOC>
<DOCNO> 259871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/spor/spo08.html </URL>
<DATE> 2004/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bıçakçı'dan tırpan 
</HEADLINE>
<TEXT>


RAŞİT ALTUN 


Yakın takipteler 
LEVENT Bıçakçı başkanlığındaki Futbol Federasyonu, yeniden yapılanmak için düğmeye bastı. İdari ve Personel Kurulu, 239 personelin mali ve verimlilik durumlarını gözden geçirirken, verimsiz oldukları ve yüksek ücretle çalıştıkları tespit edilenlerin sözleşmeleri feshedilecek. İlk etapta daha önce MHK'deki görevi sona ermeden eğitim departmanında 5 milyar lira maaşla görevlendirilme kararı alan MHK eski Başkanı Bülent Yavuz'un sözleşmesi yürürlüğe koyulmadı. 

Süper zam yapıldı 
MİLLİ Takım Menajeri Can Çobanoğlu ile Ümit Milli Takım İdari Menajeri Burhan Satır'ın da sözleşmelerinin feshedileceği iddia edildi. Çobanoğlu, 19 milyar lira maaş alırken, Haluk Ulusoy yönetimi mayısta ücretini 35 milyar liraya, Burhan Satır da 4 milyar maaşla görev yaparken, yine aynı dönemde ücreti 9 milyar 500 milyon liraya yükseltilmişti. Çobanoğlu, "Hesabıma ne kadar maaş yattığını bilmiyorum. Yedi yıldır hiç para konuşmadım, konuşmam da" dedi. 

İstanbul'da dev zirve 

FEDERASYONUN yeni yönetimi, tüm profesyonel futbol kulüplerinin temsilcilerini bugün İstanbul'da bir araya getirecek. Süper Lig, İkinci ve Üçüncü liglerde mücadele eden takımların kulüp başkanları ve genel sekreterleri saat 19.30'da Ortaköy Feriye Restaurant'ta düzenlenecek kokteylde buluşacak. 


</TEXT>
</DOC>
