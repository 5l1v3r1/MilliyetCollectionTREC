<DOC>
<DOCNO> 259045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonsiy12.html </URL>
<DATE> 2004/07/29/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Erdoğan Tahran'da "Un var şeker var. Neden helva yapamıyoruz " 
</HEADLINE>
<TEXT>

     Başbakan Recep Tayyip Erdoğan'ın, İran Dışişleri Bakanı Kemal Harrazi ile yaptığı görüşmede, bölgesel konular ile terör ele alındı. 
     Edinilen bilgiye göre, Azadi Oteli'nde gerçekleşen görüşmede, Başbakan Erdoğan, İran ile terör konusunda yapılan işbirliğine vurgu yaparak, ilişkilerin gelişmesinden duyduğu memnuniyeti dile getirdi. Irak'ın doğal zenginliklerinin halkı tarafından kullanılmasını, etnik bir grubun başka bir grup üzerinde üstünlük kurmaması gerektiği yönündeki Türkiye'nin tezlerini Harrazi'ye anlatan Erdoğan, Filistin-İsrail sorununu da gündeme getirdi. Erdoğan, İsrail'in, Gazze'den ''ortalığı yakıp yıkmadan çekilmesi gerektiğini'' belirtti. 
     Kıbrıs ile ilgili gelişmelere de değinen Erdoğan, KKTC'ye İran'dan üst düzey ziyaretler beklediğini kaydetti. 
     İran Dışişleri Bakanı Harrazi de iki ülke ilişkilerinin olumlu bir şekilde gelişmesinden duyulan memnuniyeti ifade ederek, ''iki ülke arasında bundan önce yaşanan yanlış anlamaların ortadan kalktığını'' söyledi. İki ülke arasında hiçbir siyasi sorun bulunmadığını belirten Harrazi, Türkiye ve İran'ın terörden çok çektiğini, bu konudaki hassasiyeti bildiklerini anlatı. Harrazi, terörü oluşturan düşünce ikliminin ortadan kaldırılması gerektiğini kaydetti. 
     Terör örgütü El Kaide'nin gelişmesinde ABD'nin de sorumluluğunun bulunduğunu ve bu ülkenin Halkın Mücahitleri Örgütü ile anlaştığını öne süren Harrazi, El Kaide'nin Batı'da da örgütlenmeye başladığını iddia etti. Harrazi, ABD'nin, Irak'ı işgalinden sonra terör gruplarının bölgede çok daha elverişli bir faaliyet ortamı bulduğunu ifade ederek, Irak'taki Geçici Hükümete adil ve demokratik bir seçim için yardımcı olunması gerektiğini belirtti. 
     Görüşmede, İsrail'i de eleştiren Harrazi, İsrail'in Kuzey Irak'taki Kürtler arasında 1960'lardan beri bazı çalışmalar yürüttüğünü, bu çalışmaların bugün de sürdüğünü ifade etti. Harrazi, ''İsrail, ABD'den başka kimseyi dinlemez'' ifadesini kullandı. 
     Harrazi, Afganistan'da uyuşturucu ticareti ve bölgenin yeniden yapılandırılması sorunu giderilmeden barış ortamının sağlanmasının zorluğuna işaret etti. 
     KKTC halkının çektiği zorluğun farkında olduklarını dile getiren Harrazi, bir KKTC parlamento heyetinin de yakın bir tarihte Tahran'ı ziyaret edeceğini söyledi. 
     Türkiye ile İran'ın bölgesinde müşterek iş yapabileceğini ifade eden Harrazi, Türkiye'nin farklı biçimde de olsa ''demokrasiyi uyguladığını'' belirtti. Harrazi, ''Burada işlerin yürümesinde dengeleri gözetmek zorundayız. Bütün demokratik ülkelerde kendi demokrasilerine göre organlar vardır. Bunlar arasındaki dengeyi gözetmeliyiz'' dedi. 
     Erdoğan'ın, görüşmenin sonunda, iki ülke arasındaki ilişkilerin gelişmesinde atılacak adımları anlatırken, ''Un, şeker var. Neden helva yapamıyoruz Usta yok herhalde'' demesi üzerine Harrazi, ''Tam tersine çok fazla usta işe karıştığı için'' karşılığını verdi. 
     
</TEXT>
</DOC>
