<DOC>
<DOCNO> 283833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonspo40.html </URL>
<DATE> 2004/10/27/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
İstanbulspor, Zeytinburnu yolcusu... 
</HEADLINE>
<TEXT>

     İstanbulspor, maçlarını Zeytinburnu Stadı'nda oynamak için Zeytinburnuspor Kulübü ile protokol imzaladı. 
     Sarı-siyahlı kulübün genel müdürü Ergün Yücel, A.A muhabirine yaptığı açıklamada, maçların oynanması için Zeytinburnusporlu yöneticilerle protokol yaptıklarını ve iç sahadaki maçları artık Zeytinburnu Stadı'nda oynayacaklarını kaydetti. 
     Son anda bir aksilik olmaması durumunda İstanbulspor, ligin 12. haftasındaki Denizlispor maçını Zeytinburnu Stadı'nda yapacak. 
     3 sezondur maçlarını Güngören'deki Mimar Yahya Baş Stadı'nda yapan İstanbulspor'un, güvenlik konusunda yaşanan sıkıntılar nedeniyle Valilik'ten gelen uyarı sonucunda böyle bir karar aldığı, ayrıca reklam alanlarının genişliği ve seyircinin ulaşım kolaylığının da tercih nedeni olduğu belirtildi. 
     Öte yandan, Gençlerbirliği maçının hazırlıklarını sürdüren İstanbulspor'da yöneticiler, yarın futbolcularla iftarda biraraya gelecek. 
     
</TEXT>
</DOC>
