<DOC>
<DOCNO> 254710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/spor/ysenay.html </URL>
<DATE> 2004/07/12/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Serbest bölge 
</HEADLINE>
<TEXT>



Evet, Avrupa Şampiyonası sürprizlerle dolu bir film şeridi olarak hafızalara yerleşti artık... Ancak "futbol görsel bir sanat mıdır" arayışlarını da kökünden silip, kazıyarak bitti bu devrenin Avrupa etiketli yarışmaları... Katı bir defans, orta alandaki amansız çarpışmalar ve yan toplara usulca girerek attığı gollerle sonuçta şampiyon olan komşumuz Yunanistan... Estetik olarak dişe dokunur bir anısı olmayan bu dönemdeki yarışmalar, dünyadaki futbol seyircilerini biraz da bu sihirli oyundan uzaklaştırdı gibi geliyor bana. 
Futbolun, böylesine yıldızlardan uzağa düşüp, ayaklarını ve vücutlarını Amerika'nın rugby oyuncuları gibi kullanan genç insanlara prim tanır hale gelmesi, gelecek adına büyük korkular getirmektedir insanların aklına... Öyle ya, Almanya, Fransa, İngiltere, İtalya ve İspanya gibi endüstrisi zengin ülkeler sponsor olarak futbolun büyük destekçileridir. Dünyanın en zengin şirketlerinin, zaman zaman yaşanan sürprizlerle hesapları şaşabilir. Ancak bu yanılgılar sürekli hale gelir, futboldaki dünya devi ülkeler önümüzdeki yıllarda da patır patır dökülmeye devam ederlerse eğer, korkarım devasa dünya holdingleri ile birlikte ekran karşısındaki seyirci de futboldan sıkılmaya ve de uzaklaşmaya başlayabilirler... İşte bunun sonu felaket olur, bizler gibi bu işin içinde doğup, yaşayanlar için... 
Futbolda yeniden gollü maçlara ve de aradığımız temaşaya ulaşmak için ne yapmak gerekmektedir .. Ülkelerin kendi içlerinde oynadıkları liglerde pek mesele yoktur bu konuda... Büyük takımlar, küçüklerle karşılaşırken nasıl olsa bazı oyunlar bol gollü geçmekte ve tribünler aradığı heyecanı bulmaktadırlar... Ancak Dünya Kupası, Avrupa Şampiyonası gibi ülke takımlarının denk güçlerdeki karşılaşmaları bu büyük sorunun başını çekmektedir... Ama evrensel seyircinin de, aradığı büyük heyecan ve zevk, sponsorların da müşterisine ulaştırmak istediği ambians işte bu tip büyük organizasyonlardadır... Bu hassas konunun ilk çaresi bence artık 18 çizgisini yan çizgiler sınırıyla birleştirip, bu alan içindeki ofsayt kararını kaldırmaktadır... Böyle bir yenilenme hem kaleler önündeki yığılmaları, hem de "Çanakkale geçilmez" mantığıyla oynayan savunma cambazlarını futbola davet edecek, ayrıca da karşı alandaki 18 çevresinde kontratak için beklemesi gereken hızlı adamların varlığıyla oyun karşılıklı olarak büyük bir çabukluğa kavuşacaktır... Ayrıca altı pasın içinde, hatta kale çizgisi üstünde bile ofsayt ihtimallerini kovalayan hakem üçlüleri önemli bir rahatlığa kavuşup, oyunu diğer bölgelerde daha kolay takip etmeleri 90 dakikalardaki hakem yanlışlarından büyük bir arınma yaratacaktır. 
İkinci tedbir ise futbolda tekrar tekniği yüksek, top cambazı yıldızlar üretmeye başlamaktır... Ama bu konu çok emek ve zaman isteyen bir iştir... Ayrıca dünyamızın sosyal dengeleri ve yaşamın hıza dayalı sayısız detayları adına yıldız yetiştirmenin amansız emekçiliğine soyunacak ne teknik adam sabrı vardır, ne de altı yaşından 18'lere kadar bu işe benliğini vererek futbolcu olmaya yeminli ve de yetenekli talebe bulabilirsiniz gelişmiş ülkelerin gelişmiş ailelerinden... 
Sevgili UEFA'cılar, ne dersiniz şu 18 hattını kenar çizgilere çekip, ceza sahası içini "SERBEST BÖLGE" ilan etmeye .. Futbolun sıkıntılarına önemli bir ölçüde katkı sağlamaz mı bu düşünce 


</TEXT>
</DOC>
