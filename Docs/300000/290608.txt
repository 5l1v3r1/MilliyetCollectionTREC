<DOC>
<DOCNO> 290608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/yazar/theper.html </URL>
<DATE> 2004/11/21/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Haber sizi yanıltmasın 2 
</HEADLINE>
<TEXT>


Şimdi geliyorum işin bir başka yönüne. Yani vatandaşlar arası ilişkiye. Vatandaşlar arası ilişkiyi Kat Mülkiyeti Kanunu düzenliyor. 
Kat Mülkiyeti Kanunu'na göre, bir binanın dış cephesini değiştirmek mümkün değil. Ayrıca ortak mahallere müdahale de mümkün değil. Oysa bir binada balkon kapatılması dış cephe değişikliği, yani projeye müdahale anlamına geldiği gibi dış duvarlar ortak mahal kabul edildiğinden, ortak mahalle müdahale anlamı da taşıyor. Bu halde de vatandaşın biri ana yapıda bağımsız bölüm maliki adliye mahkemesine başvurup Kat Mülkiyeti Kanunu hükümlerine göre kapatılan balkonun eski hale getirilmesini isteyebilir. Bu talebi incelenir, mahallinde bilirkişi incelemesi yapılır ve balkonun yıkılarak projeye uygun hale getirilmesi kararı verilir. 
Görüldüğü gibi, vatandaş ile bir başka vatandaşın ihtilafına idari mahkemeler, mesela Danıştay bakmıyor. Bu nedenle vatandaşlar arası ilişkide balkon kapatmak serbest değil. Dolayısıyla bu haber yanlış anlaşılıp "yasalar balkon kapatmayı serbest bıraktı" diye işe girişenler, binlerce yeni ihtilaf kaynağı yaratacağı gibi, önemli ölçüde mali kaynak israfına neden olacaklardır. Günlük yaşantımızda balkonların kapatılması konusunda yasal girişimde bulunanlar, aynı binada oturan komşulardır ve onlar açısından değişen hiçbir şey yoktur, balkon kapatmak yasal değildir ve adliye mahkemeleri tarafından yıkımına karar verilmektedir. 
Ben de okuyucularıma, sonradan ihtilaflar yumağı haline gelmemeleri için kapatılan balkonlara anında müdahale edilmesini tavsiye ediyorum. Zaten inanılmaz çirkin bir şehirde yaşamakta olduğumuzdan, şehri bir kat daha çirkinleştiren bu davranışlara idarenin de müdahale etmesi gerektiği, bunun da yasal olduğu kanaatindeyim. 



</TEXT>
</DOC>
