<DOC>
<DOCNO> 276598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sontur31.html </URL>
<DATE> 2004/10/01/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
"Trafik magandaları" tartıştıkları sürücüyü tabancayla vurdu 
</HEADLINE>
<TEXT>

     Antalya'nın Alanya İlçesi'nde, trafikte tartıştıkları sürücüyü tabancayla yaralayan 2 kişi tutuklandı. 
     AA muhabirinin aldığı bilgiye göre, çok sayıda hırsızlık suçundan sabıkalı Tarık Altuntaş ile Baran Zoroğlu bir motosikletle seyir halindeyken, Çarşı Mahallesi'nde, bir alışveriş merkezinde çalışan sürücü Ali Alper ile tartıştılar. Tartışmanın büyümesi üzerine olay yerinden uzaklaşan Ali Alper'i takip eden Tarık Altuntaş ile Baran Zoroğlu, Alper'i, tabancayla yaraladılar. Ali Alper, Özel Can Hastanesi'ne kaldırılarak, tedavi altına alındı. 
     Sanıklardan Baran Zoroğlu olay yerinde yakalanırken, motosikletle kaçan ve polisin uzun süre yakalamak için uğraştığı Tarık Altuntaş, polisin tüm kavşakları kesmesi sonucu 2 saat sonra ruhsatsız tabancasıyla birlikte gözaltına alındı. 
     Sanıklar, sorgularının ardından çıkartıldıkları mahkemece tutuklandılar. 
     
</TEXT>
</DOC>
