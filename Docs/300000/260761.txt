<DOC>
<DOCNO> 260761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sondun19.html </URL>
<DATE> 2004/08/05/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Malezya'dan Irak'a asker şartı... 
</HEADLINE>
<TEXT>

     Malezya, Irak'ta oluşturulması planlanan Müslüman ülkelerin gücüne asker göndermek için, bu gücün koalisyon güçlerinin yanında çalışmaması şartını koştu. 
     Malezya Başbakan Yardımcısı Necib Razak, resmi Bernama ajansına yaptığı açıklamada, Malezya birliğinin, Irak halkı tarafından kabul edilmesi ve İslam Konferansı Örgütü İKÖ yönetimi altında olması gerektiğini söyledi. 
     Necib, Irak'taki mevcut birliklerin, işgalci güç olarak görüldüklerini ve belli başlı örgütlerin saldırılarına hedef olduklarını kaydetti. 
     Malezya, Irak'a Müslüman ülkelerden asker gönderilmesine ilişkin Suudi Arabistan önerisini değerlendirdiğini, ancak bunun için Irak'taki güvenlik durumunun iyileşmesi gerektiğini açıklamıştı. 
     Suudi Arabistan yönetimi, Cezayir, Bangladeş, Endonezya, Pakistan, Malezya, Fas ve Yemen gibi Müslüman ülkelerin Irak'a asker göndermesini istiyor. Mısır, Cezayir, Pakistan ve Bangladeş, asker göndermeyeceklerini bildirmişlerdi. 
     
</TEXT>
</DOC>
