<DOC>
<DOCNO> 284628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sondun36.html </URL>
<DATE> 2004/10/30/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Irak'ta kaçırılan Japon rehinenin cesedi bulundu 
</HEADLINE>
<TEXT>

     Irak'ın başkenti Bağdat'ta, başı kesilmiş bir ceset bulunduğu bildirildi. 
     Irak sivil savunma yetkilileri, direnişçilerin denetimindeki Hayfa Caddesi'nde bir ceset olduğu bilgisinin kendilerine ulaştığını söyledi. Cesedin yetkililer tarafından alınarak yerel bir hastaneye nakledildiği belirtildi. 
     Terörist Ebu Musab Zerkavi'nin liderliğini yaptığı ve adını ''Irak El Kaide Cihad Örgütü'' olarak değiştiren Tevhid ve Cihad grubu, Shosei Koda adlı 24 yaşındaki bir Japonu rehin almış, Japonya'nın Irak'taki askerlerini 48 saat içinde çekmemesi durumunda rehinenin öldürüleceğini açıklamıştı. 
     Japonya Başbakanı Juniçiro Koizumi ise asker çekme tehdidini reddettiklerini bildirmişti. 
     Irak'ta dün de Japon rehineye ait olduğu sanılan bir ceset bulunmuş, ancak daha sonra bu kişinin Koda olmadığı açıklanmıştı. 
     
</TEXT>
</DOC>
