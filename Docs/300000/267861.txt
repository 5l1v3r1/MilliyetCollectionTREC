<DOC>
<DOCNO> 267861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonsiy12.html </URL>
<DATE> 2004/08/31/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Putin Rusya'dan 3 zırhlı araç getirdi... İşte inanılmaz önlemler... 
</HEADLINE>
<TEXT>

     Rusya Devlet Başkanı Vladimir Putin'in Türkiye ziyaretiyle ilgili geniş çaplı güvenlik önlemleri alındı. 
     Alınan bilgiye göre, Putin için Rusya'dan 2'si Limuzin, 1'i Mercedes olmak 3 zırhlı araç getirildi. Konuk devlet başkanının Esenboğa Havalimanı'ndan şehre girişi sırasında, dublör de kullanılacak. Putin ve dublörü, ayrı güzergahlardan kente giriş yapacak. 
     Rusya Devlet Başkanı Putin'in Türkiye ziyaretiyle ilgili, bugün, Ankara Emniyet Müdürlüğü'nde üst düzey yetkililerin katıldığı bir toplantı düzenlendi. 
     Toplantıda, ziyaretle ilgili alınacak güvenlik tedbirleri ayrıntılı olarak masaya yatırıldı. 
     Başta özel harekat timleri olmak üzere çevik kuvvet ve diğer birimlerden yaklaşık 1500 polisin Putin'in korunması için görev yapacağı kaydedildi. 
     Putin'in yakın korumasının Rusya'dan gelen özel bir birim tarafından sağlanacağı, Cumhurbaşkanlığı Koruma Müdürlüğü'nden bir grubun da Ruslar ile birlikte yakın koruma içerisinde yer alacağı öğrenildi. 
     2 Eylül Perşembe günü Dışişleri Bakanı Sergey Lavrov sabah saatlerinde Türkiye'ye gelirken, Devlet Başkanı Putin ise özel bir uçakla aynı gün saat 19.30 sıralarında Esenboğa Havalimanı'na inecek. 
     Putin'in Esenboğa Havalimanı'na inmesiyle birlikte limuzinlerden birine dublörünün bineceği, diğer limuzinde Putin'in yer alacağı kaydedildi. 
     
     DÖRT AYRI GÜZERGAH 

     Devlet Başkanı Putin'in havalimanından kalacağı Camlı Köşk'e gidişi için, dört ayrı güzergah belirlendi. Bu güzergahlardan hangisinin kullanılacağına son anda karar verileceği bildirildi. 
     Putin'in şehre girişi sırasında kullanılma olasılığı bulunan dört ayrı güzergaha, çevik kuvvet başta olmak üzere Özel Harekat Şubesi'nden polisler yerleştirileceği, bu yollarda herhangi bir bombalı saldırıya karşı güzergah boyunca arama yapılacağı ifade edildi. 
     Putin'in Esenboğa Havalimanı'na gelişi sırasında herhangi bir şekilde güvenlik görevlilerinin haberleşme aygıtlarına girilmemesi için, ''karıştırıcı'' kullanılacağı kaydedildi. 
     Rusya Dışişleri Bakanı Sergey Lavrov'un Sheraton Oteli'nde, Savunma Bakanı Sergey İvanov'un ise Gazi Orduevi'nde kalacağı öğrenildi. 
     Devlet Başkanı Putin'in, 3 Eylül Cuma günü saat 13.00 sıralarında Türkiye'den ayrılması planlanıyor. 
     Öte yandan, Putin'in ziyaretine ilişkin Kafkas ve Çeçen derneklerinin protesto eylemlerine yönelik Güvenlik Şube Müdürlüğü'nün önlem aldığı bildirildi. 
     
</TEXT>
</DOC>
