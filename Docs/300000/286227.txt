<DOC>
<DOCNO> 286227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/ekonomi/eko03.html </URL>
<DATE> 2004/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar kan kaybediyor 
</HEADLINE>
<TEXT>


Dolar, euro karşısında son dokuz ayın en düşük değerine inerken parite 1.29'a dayandı. Euro dolar paritesinin 1.30'a çıkacağı tahminleri yapılıyor 

EKONOMİ SERVİSİ 

Bush'un ABD'de seçimi kazanmasından sonra dolar değer kaybetmeye devam ediyor. Dolar dün euro karşısında son dokuz ayın en düşük seviyesine gerilerken, euro dolar paritesi 1.2855'i gördü. Bu yılın şubat ayında 1.2836'ya kadar çıkan euro dolar paritesi daha sonra 13 Mayıs'ta 1.1818 düzeyine inmişti. 
Doların değer kaybında petrol fiyatlarının yükselmesinin ABD ekonomisine zarar vereceği endişeleri ve ülkenin yüksek cari açığının etkili olduğu öne sürülüyor. ABD'nin ekonomik büyümesinin cari açığını finanse edecek kadar yabancı sermayeyi çekemeyeceği endişeleri de önemli nedenlerden biri olarak gösteriliyor. Yabancı yatırımcıların ABD menkul değerlerine yaptıkları yatırımların ise ağustosta, son 10 ayın en düşük düzeyinde olduğu belirtiliyor. Bu durum da cari açığın finansmanında sorun çıkaracağı endişelerini artırıyor. 

İçerde de düşüyor 
Uluslararası piyasalarda dolarda yaşanan düşüş Türkiye'de hızlanarak sürüyor. Dolar bankalararası piyasada 10 bin lira gerileyerek 1 milyon 460 bin liraya, serbest piyasada da 5 bin lira düşerek 1 milyon 465 bin liraya indi. Doların Türk Lirası karşısında son 1.5 aydaki değer kaybı yüzde 4.2 olarak gerçekleşti. Dolar 24 Mart 2003'te 1 milyon 763 bin liraya kadar çıkmıştı. 

Tüzmen TL değerli, kur düşük Dış ticaretten sorumlu Devlet Bakanı Kürşad Tüzmen, Dış Ticaret Müsteşarlığı'nın DTM 1999 yılını baz alarak yaptığı bir araştırmanın, bu yıl eylül ayı itibariyle TL'nin dolar karşısında yüzde 22.2, euro karşısında yüzde 6.4, dış ticaret sepeti karşısında da yüzde 12.2 değerli olduğunu gösterdiğini söyledi. 
Tüzmen, Türkiye ekonomisinde görülen canlanmanın, kapasite kullanımı ve yeni yatırımlardaki artışın sürmesi halinde ihracattaki artış eğiliminin 2005 yılında da devam edeceğini kaydetti. Tüzmen şunları söyledi 
"Yastık altı tasarrufların devreye girmesi, TL'nin aşırı değerli olması, ciddi bir ithalat artışına yol açtı. Tüketim mallarının payı yüzde 14.3'e çıktı bu, genelde yüzde 9'lar oranında seyreder. Ama genel pozisyonun sağlıklı ama dikkatle izlenmesi gereken bir kompozisyon olduğunu görüyoruz. 2005'te tüketim talebindeki artışın büyük ölçüde doyuma ulaşması ve hız kaybetmesini bekliyoruz." 

TL, yüzde 29.7 değer kazandı Ağustos ve eylülde döviz karşısında değer yitiren Türk Lirası, sürpriz şekilde yüksek gelen enflasyon yüzünden ekimde değerlendi. Merkez Bankası'nın TL'nin 1995 yılı değerini 100 kabul ederek oluşturduğu reel kur endeksi, ekimde TÜFE bazlıda bir önceki aya göre yüzde 1.4 artarak 140'a, TEFE bazlı endeks değeri ise yüzde 2.1 artarak 129.7'ye yükseldi. Bir başka anlatımla TL, TÜFE bazlı endekse göre diğer kurlar karşısında yüzde 40, TEFE bazlı endekse göre yüzde 29.7 daha değerli. Öte yandan Merkez Bankası Başkanı Süreyya Serdengeçti, geçen hafta Türkiye'de baz yıl almanın zor olduğunu 2001 bazı endekse göre TL'nin TÜFE bazlı endekste yüzde 7 reel olarak daha değersiz olduğunu açıklamıştı. 


</TEXT>
</DOC>
