<DOC>
<DOCNO> 254603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sonsiy09.html </URL>
<DATE> 2004/07/11/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Yedikule Zindanları, iki bakanlığı karşı karşıya getirdi... 
</HEADLINE>
<TEXT>

     Yedikule Zindanları'nın 30 yıllığına kiraya verilmesi Maliye Bakanlığı ile Kültür Bakanlığı'nı karşı karşıya getirdi. Kültür ve Turizm Bakanı Erkan Mumcu, "Yasa kapsamındaki materyallere ekonomik girdi sağlayacak materyaller olarak bakılması Bakanlığımız koruma politikalarına aykırıdır" açıklaması yaptı. 
     CHP İstanbul Milletvekili Bihlun Tamaylıgil, Kültür ve Turizm Bakanı Mumcu'nun yanıtlaması istemiyle verdiği soru önergesinde, Kültür ve Tabiat Varlıklarını Koruma Kurulu'nun "Özgün Dokusuna Zarar verilmemesi" koşuluyla, Yedikule Hisarı'nın kısa süreli kiraya verilmesini uygun bulduğunu ancak hisarın 30 yıllığına kiraya verildiğini ve özgün dokusunun bozulduğunu, 80-90 yıllık sedir ve akasya ağaçlarının kesildiğini anımsattı. Tamayligil, Mumcu'ya, "Sur içi koruma İmar Planı'na dahil olan Yedikule Hisarında yapılan değişiklikler yasal mıdır Kurul kararlarının izin sınırlarını aşan uygulamalara karşı yaptırım uygulanacak mıdır " sorularını yöneltti. 
     Kültür ve Turizm Bakanı Mumcu, İstanbul 1 Numaralı Kültür ve Tabiat Varlıklarını Koruma Kurulu'nun 21 Nisan 2004'de çıkan kararı ile Yedikule Zindanları'nın uzun süreli kiralanması ve irtifak hakkı tesisi uygun bulunmadığından, bu Hisar üzerinde Maliye Bakanlığı tarafından tesis edilen irtifak hakkının yeniden değerlendirilmesine ilişkin işlemlerin Bakanlığı tarafından sürdürüldüğünü açıkladı. Mumcu, tarihi yapıların, müzelerin ve sit alanlarının sadece ekonomik amaçlarla ve büyük bir hızla özelleştirilmesiyle ilgili soruyu yanıtlarken, 2863 sayılı Kültür ve Tabiat Varlıklarını Koruma Yasası'nın kültürel ve doğal mirasın korunmasına yönelik olduğunu ve yasa kapsamındaki taşınmazlara ekonomik girdi sağlayacak materyaller olarak bakılmasının Bakanlığının koruma politikalarına da aykırı olduğunu bildirdi. Mumcu, tarihi yapıların, müzelerin ve sit alanlarının özelleştirilmesinin Bakanlığının görev alanında olmadığını, bundan Maliye Bakanlığı'nın sorumlu olduğunu da ifade ederken, "Hazine mülkiyetinde olup 2863 sayılı yasa kapsamında bulunan taşınmazların satışı kiralanması, tahsisi konusunda Bakanlığımızca verilen uygun görüş, Koruma Kurulu kararlarına göredir. Bu nedenle, ekonomik amaçların değil de, koruma kaygısının ön plana çıkarılması, yapılacak her türlü uygulamada ilgili kurul kararlarına uyulması gerekir" dedi. 

ANKA 
     
</TEXT>
</DOC>
