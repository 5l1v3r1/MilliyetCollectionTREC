<DOC>
<DOCNO> 269907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/siyaset/asiy.html </URL>
<DATE> 2004/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
EN SICAK MESAJ 
</HEADLINE>
<TEXT>


Verheugen, sivil toplum örgütlerinin yöneticilerine, "Türkiye ile müzakerelerin başlaması görüşündeyim. Bu, Türkiye'deki reform sürecini hızlandıracak" dedi 

Utku Çakırözer - Diyarbakır 


Türkiye hakkında yazacağı ilerleme raporuyla AB'nin Türkiye ile tam üyelik müzakarelerini başlatıp başlatmama kararını belirleyecek olan AB Komisyonu'nun genişlemeden sorumlu üyesi Günter Verheugen, sivil toplum örgütlerinin yöneticilerine "Müzakerelerin başlaması görüşündeyim" dedi. 
Verheugen, Diyarbakır'da önceki akşam yaptığı görüşmede insan hakları savunucularından "AB süreci Türkiye'de birçok olumsuzluğu düzeltti. Reformların devamını sağlamak için müzakereleri başlatın" mesajını aldı. Diyarbakır'daki hukukçular da dün "AB'nin devrede olduğu son üç yılda sağlanan gelişmeler sayesinde artık güvenlik güçleri ile ilişkilerimiz moral bozucu değil. İhlallerde azalma var" diyerek, olumlu gelişmelere dikkat çekti. Hukukçular, Verheugen'e, "Eğer müzakereleri şimdi başlatmazsanız, Türkiye'deki AB, demokrasi ve insan hakları karşıtları güçlenir" uyarısını da yaptı. 

'Yüküm arttı' 
Ankara'dan sonra Diyarbakır'da da sivil toplum temsilcilerinin müzakerelere başlanması yönündeki çağrılarından etkilenen Verheugen de Diyarbakır Barosu yöneticilerine kendi düşüncesini ilk kez açıkladı. Verheugen "Şimdi omuzlarıma daha büyük bir sorumluluk yüklenmiş oldu. Benim de görüşüm sizlerinki ile aynı. Türkiye'yle müzakerelerin başlamasından yanayım. Bu Türkiye'deki reform sürecine daha da ivme kazandıracak" dedi. 

İlk kez tandır gördü 

Hayatında ilk kez, ekmek pişirilen bir tandır gören Verheugen, 65 yaşındaki Hatice Demirbaş'ın ikram ettiği tandır ekmeğinden yedi. Verheugen, ayranı "Şerefe" diye kaldırarak içti. Köylülere, "AB ile entegrasyon size ne kazandıracak " diye soran Verheugen, muhtarın, "Avrupa faydalı olacaktır, herhalde" yanıtına uzun süre güldü. Köylüler, Verheugen'i yanağından öptü. Tülbentli bir kadın da Verheugen'in elini öpmek istedi. 


</TEXT>
</DOC>
