<DOC>
<DOCNO> 255136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonspo13.html </URL>
<DATE> 2004/07/13/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Alex F.Bahçe'nin kariyerimde yeni bir adım olacağını düşünüyorum 
</HEADLINE>
<TEXT>

     Fenerbahçe'nin Brezilya'dan transfer ettiği Alex, Türkiye'de şampiyon takımda oynamanın kariyerinde yeni bir adım olacağını bildirdi. 
     Amerika Futbol Şampiyonası'nda Brezilya milli takımı kaptanlığını yapan, üç gol pası vererek Brezilya'nın Kosta Rika'yı 4-1 yenmesinde büyük rol oynayan Alex, maçtan bir gün sonra gazetecilere yaptığı açıklamada, Fenerbahçe'ye gitmesinde teknik direktörü Carlos Alberto Parreira'nın büyük etkisi olduğunu söyledi. 
     Fenerbahçe ile transfer görüşmelerinin 8 ay sürdüğünü ifade eden Alex, ''Doğru şeyi yaptığımdan emin olmak için Parreira ile konuştum'' dedi. 
     Fenerbahçe'nin Şampiyonlar Ligi'nde oynayacağını ve Avrupa'nın en büyüğü olmayı istediğini ifade eden Alex, kendisinin de büyük olmayı istediğini belirterek, bunu yapmak için başka bir Avrupa ülkesine bakma gereği duymadığını kaydetti. 

     
</TEXT>
</DOC>
