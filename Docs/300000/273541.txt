<DOC>
<DOCNO> 273541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/spor/spo01.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Neşter yeni yılda 
</HEADLINE>
<TEXT>


Kadro şişkinliğinden dert yanan Bosque'nin, ocakta en az 4 futbolcuyla daha yolların ayrılması konusunda yönetimden onay aldığı ortaya çıktı 

ORHAN YILDIRIM 


Operasyon isteği 
SİYAH - Beyazlı kulüpte futbolcuların veriminin artırılması konusunda Teknik Direktör del Bosque'den gelen talep şaşkınlık yarattı. İspanyol çalıştırıcının, "Sezon başında ideal kadronun 21 ya da en fazla 23 kişiden oluşmasını istedim. Bugünlere geleceğimizi biliyordum. Çünkü 27 futbolcu ile başarı yakalanması imkansız" diyerek, bu konuda yönetimden yardım istediği bildirildi. 

Kare as belli 
BOSQUE, "Bu kadar oyuncuyu aynı anda hazır tutmak zor. Daha önce yeni transfer oldukları için izin vermediniz. Ancak ocakta en az 4 kişiyi daha göndermek kaçınılmaz" uyarısını yaptı. Yönetim, bu düşünceye onay verirken, topun ağzındaki isimlerin Mustafa Doğan, Fatih Sonkaya, Berkant ve Veysel olduğu iddia edildi. Kadronun düşürülmesi ile birlikte orta sahaya bir oyun kurucu alınması bekleniyor. 

Bosque Sinyali verdik 

İspanyol teknik direktör, doğru yolda olduklarının ışığını aldığını ifade etti, "Taraftarımız hiç merak etmesin. Havlu atmadık. Kaçan hiçbir şey yok" dedi 

MEHMET ÇİFTÇİ 

'Sergen planı bozdu' 
DERBİYİ kazanarak, ligde yeni bir sayfa açma hesapları suya düşen Vicente del Bosque, Beşiktaş'ın geleceği konusunda umutlu konuştu. Eski kulübü Real Madrid'deki Camacho'nun istifasını büpriz olarak değerlendiren İspanyol teknik direktör "Beşiktaş'ı düzlüğe çıkarma gibi bir görevim var. Derbide kötü oynadığımızı kabul etmiyorum. Sergen'in sakatlanması oyun yapımızı değiştirdi. Ancak genelde iyiye gideceğimiz yönünde çok olumlu sinyaller aldım" ifadesini kullandı. 

'Sabır istemiyorum' 
GALATASARAY'IN bir puan aldığına sevinmesi gerektiğini savunan Del Bosque, "İnönü'de artık puan kaybına tahammülümüz yok. Hiç kimseden sabır da istemiyorum. Bundan sonra hem içerde hem dışarıda galibiyetler gelecek" garantisini verdi. Tecrübeli teknik adam, "Kesinlikle lige havlu atmadık. Bakın rakiplerimiz yavaş yavaş puan kaybetmeye başladı. H l şampiyonluk iddiamız var. Onların düşüşe geçtiği zaman çıkış yakalarsak farkı kapatırız" yorumunu yaptı. 

'Teminat veriyorum' 
TAKIMINDAN memnun olduğunu ve 4-4-2 sisteminden de vazgeçmeyeceğinin altını çizen Beşiktaş'ın hocası, taraftarlara da şu mesajı gönderdi İnönü'de hayatımda gördüğüm en ateşli seyirci ile karşılaştım. Bir kez daha anladım ki Beşiktaş çok büyük kulüp. Taraftarlarımız merak etmesinler. Beşiktaş'ın ligin en büyük favorilerinden biri olduğuna inanıyorum. Kaçan hiçbir şey yok. İyi futbolun geleceğine dair teminat veriyorum. Artık puan toplama zamanıdır". 

'Başarı gelmeden buradan gitmeyiz' 

DEL Bosque'nin yardımcıları Jose Antonio Grande, Paco Jimenez ve Javier Minano da Beşiktaş'ın içinde bulunduğu krizi atlatacağından emin olduklarını söylediler. Üç antrenör, "Başarı gelmeden buradan gitmek yok. Bunu hep birlikte yakalayacağız. Takımdan çok memnunuz. Neden sahadaki oyun puana yansımıyor, bunun çözümünü arıyoruz. Kulübün futbolculara sağladığı olanaklardan dolayı başkana ve yönetime sonsuz teşekkür etmek istiyoruz" diye konuştular. 

Kartal'a teselli 

RAHMAN SAĞIROĞLU 

BEŞİKTAŞ'TA derbide sakatlanan futbolculardan gelen müjdeli haber bozulan moralleri biraz olsun yerine getirdi. Galatasaray maçı sonrası oyun dışı kalan John Carew ile Sergen Yalçın'da dün yapılan kontrolleri sonrası ciddi bir sakatlığa rastlanmadı. Memorial Hastanesi'ne giderek, MR çektiren Norveçli golcünün Ankaraspor maçında forma giyebileceği açıklandı. 
KULÜP Doktoru Yalçın Yavuzer, "Carew'in sol bacağı üst bölümdeki kas grubunda yırtılma tespit ettik. Ancak durumu çok ciddi değil. Yine de onu gözlem altında tutacağız, ağrıları olup olmadığına bakacağız. Ancak şu anki duruma göre ilk maçta sahaya çıkabilir" dedi. Sergen'in de kasıklarında ağrı bulunduğu ve sadece iki gün istirahat edeceği vurgulandı. 

İlhan'a yine ret 

İSTANBUL'A gelerek, ara transferde yönetime dönmek istediğini bildiren İlhan Mansız'a ikinci kez olumsuz yanıt verildi. Daha önce de Avusturya kampında Futbol Şube Sorumlusu Kıvanç Oktay ile görüşen yıldız futbolcu böylece ortada kaldı. İlhan Mansız, Japon Vissel Kobe'den bonservisini de almasına rağmen henüz kendine kulüp bulamadı. 

Hassan'dan mesaj var 

MISIRLI futbolcu, bu sezon bazı maçlarda kendini beğenmediğini itiraf etti. Del Bosque'nin henüz takımı tanıma döneminde olduğuna işaret eden Ahmed Hassan, "Hocamız beni zaman zaman forvet olarak oynatıyor. Ancak sıkı markajda fazla etkili olamıyorum. Forvet arkasında daha faydalı olabilirim" dedi. Ahmed Hassan, Lucescu için ise "Beni seviyor muydu, yoksa zulüm mü ediyordu bilemiyorum" yorumunu yaptı. 

Sabaha kadar uyuyamadı 

DERBİNİN son dakikalarında boş pozisyonda topa dokunamayarak, takımını bir golden eden İbrahim Toraman'ın morali alt üst oldu. Maçın bitimiyle birlikte üzgün bir ifadeyle soyunma odasının yolunu tutan milli oyuncunun ağzını bıçak açmadı. İbrahim, dün yaptığı açıklamada, "Sabaha kadar gözümü kırpmadım. İnanılmaz bir fırsatı kaçırdım, kahroldum. Doğrusu topu beklemiyordum. Ronaldo'nun golü atacağını düşünüyordum ki, bir anda topu önümde buldum. Panikledim, kötü vurdum" dedi. 


</TEXT>
</DOC>
