<DOC>
<DOCNO> 290435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/soneko20.html </URL>
<DATE> 2004/11/20/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Tüzmen'in Kabil seferine 4.5 saatlik rötar... 
</HEADLINE>
<TEXT>

     Devlet Bakanı Kürşad Tüzmen ve beraberindeki yaklaşık 70 kişilik işadamları heyeti, hava koridoru sıkıntısı nedeniyle Afganistan yolculuğuna yaklaşık 4.5 saatlik gecikme ile başlayabildi. 
     Yaklaşık 3 saati otelde ve Bakü Haydar Aliyev Havalimanı'nın VİP salonunda, 1.5 saati da uçakta olmak üzere yaklaşık 4.5 saat bekleyen Türk heyeti bir dizi temasın ardından Azerbaycan Havayolları'na ait Tupolev 154 tipi özel uçakla Kabil'e hareket edebildi. 
     Azerbaycan temaslarını dün tamamlayan Tüzmen ve beraberindeki heyeti taşıyacak olan Azerbaycan Havayolları'na ait özel uçağın öncelikle yerel saat ile 08.00'de havalanması öngörülmüştü. 
     Bir süre otelde ve havalimanının VİP salonunda bekleyen heyet üyeleri Bakan Tüzmen'in havaalanına gelişi ile birlikte 11.00 sularında uçağa alındı. 
     Ancak gecikme devam ederken, Bakan Tüzmen ve heyet üyeleri yaklaşık 1.5 saate yakın uçakta beklemek zorunda kaldı ve uçak yerel saat ile 12.30'da havalanabildi. 
     Bakan Tüzmen, gazetecilerin gecikmeye ilişkin soruları üzerine ''Bu gecikme ve varsa birilerinin engelleme çabaları, bunlar bizi yıldıramaz. Yolculuklarımız hep böyle zor olur. Bu şartlar altında çalışıyoruz. Ne bizi ne de ekibimizi hiçbir zorluk yıldıramaz'' dedi. 
     
     GECİKME NEREDEN KAYNAKLANDI 
     Tüzmen'in verdiği bilgiye göre, gecikme, Azerbaycan Havayolu şirketinin uçuş izni için müracaatta geç kalması, Azerbaycan ve Türkmenistan büyükelçiliklerinin temaslarını zamanında yapamamasına neden oldu. 
     Dolayısı ile izinlerin geç çıkması yüzünden uçağın Türkmenistan üzerinden Afganistan'a giderken izleyeceği rotayı belirleyen hava koridoru kaçırıldı. 
     Afganistan'daki olağanüstü güvenlik tedbirleri nedeni ile hava koridorunun belli zaman aralıklarında açık tutulabildiği belirtiliyor. 
     Bakan Tüzmen ve Türk Büyükelçiliği'nin, Azeri ve Afgan yetkililerle yaptığı bir dizi temas sonucu gerekli izinler alındı. Tüzmen, NATO'nun Afganistan'da bulunan en yüksek sivil temsilcisi olan Hikmet Çetin ve Azerbaycan Ekonomik Kalkınma Bakanı Ferhat Aliyev ile de telefonla görüşme yaptı. 
     Yeni bir hava koridorunun sağlanmasının ardından uçak yerel saat ile 12.30'da Kabil'e doğru havalandı. 
     
     TÜZMEN'DEN GAZETECİLERE BAŞLIK 
     Bu arada kalkışın ardından kısa bir süre sonra uçakta gazetecilerin yanına gelen Bakan Tüzmen, habercilerin gecikmeye ilişkin yapacakları habere hangi başlığı kullanacaklarını düşündüklerini belirtmeleri üzerine, ''Aldırma gönül aldırma. Hele bir toprağa inelim başlığı o zaman atarsınız'' şeklinde esprili bir ceap verdi. 
     Öte yandan Tüzmen uçağın rotar yapması yüzünden Kabil'de ticaret fuarının açılışına katılamadı. 
     
</TEXT>
</DOC>
