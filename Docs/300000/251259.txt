<DOC>
<DOCNO> 251259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sonspo07.html </URL>
<DATE> 2004/06/27/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Trabzonspor'da Gerede kampı sona erdi... 
</HEADLINE>
<TEXT>

     Bolu'nun Gerede İlçesi'nde yeni sezona hazırlanan Trabzonspor'un kampı, bu sabah yapılan idmanla sona erdi. 
     Bu sabah yapılan ve yaklaşık 2 saat süren idman sonrasında Trabzonspor kafilesi kampın yapıldığı Green Park Otel'den ayrıldı. 
     İdman öncesi 26 yaşına giren Trabzonspor'un yeni transferi Belçikalı Bernd Thijs, doğum gününü kampta kutlayarak, otel tarafından hazırlanan doğum günü pastasını kesti. 
     Kampın son gününde yapılan çift kale maçta galip gelen Karel D'Hane, İbrahim Ege, Mehmet Yılmaz, Hasan Sönmez, Mustafa Yalçınkaya, Çağlar Birinci ve Emre Aygün den oluşan mavi takım, sevinç gösterisinde bulunarak objektiflere poz verdi. 
     
     KULÜP BAŞKANI AKTUĞ ''TAKIMIMIZA GÜVENİYORUM'' 

     Öte yandan dün akşam takımı kaldığı otelde ziyaret eden Trabzonspor Kulübü Başkanı Atay Aktuğ, takıma güvendiğini ve Letonya temsilcisi değil, daha güçlü bir rakip de çıksa o turu geçmek için çabalayacaklarını söyledi. 
     Atay Aktuğ, yaptığı açıklamada, Avrupa Şampiyonlar Ligi 2. ön eleme turunda karşılaşacakları rakipleri çok iyi tanımadıklarını bildirdi. 
     Aktuğ, şöyle devam etti 
     ''Bize rakip olması beklenen Letonya temsilcisinin 7 milli oyuncusu varsa Trabzonspor'un 15 milli oyuncusu var. Her takım önemlidir. Letonya Milli Takımı, Türkiye'yi Avrupa Şampiyonası'ndan eleme becerisi göstermiştir. Ama Trabzonspor dünya üçüncüsü olmuş bir ülkenin çok önemli bir takımı olarak bu elemeye gidecektir. Tabii ki maç oynanmadan kazanılmıyor. Ben Trabzonspor'a güveniyorum. Letonya temsilcisi değil Inter de çıksa o turu geçmek için çabalayacağız.'' Bu arada Trabzonspor Kulübü Asbaşkanı Nevzat Şakar, da Güney Koreli eski futbolcuları Yuong Lee'nin Trabzonspor'a yeniden gelmek istediğini söyledi. 
     Nevzat Şakar, bordo-mavili ekibin Güney Koreli futbolcuyla görüşmek için bir kişiyi bu ülkeye gönderdiğini bildirdi. 
     Lee ile görüşme yaptıktan sonra büyük bir olasılıkla anlaşacaklarını ifade eden Şakar, ''Lee'nin transferinin olma ihtimali yüksek. Oyuncu bize gelmek istiyor ama hocasında sorun var. Teknik direktörleri onu göndermek istemiyor. Biz kendisiyle görüşüp anlaşmaya çalışacağız'' dedi. 
     
</TEXT>
</DOC>
