<DOC>
<DOCNO> 263710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/spor/axspo02.html </URL>
<DATE> 2004/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Servet işi abarttı 
</HEADLINE>
<TEXT>


Samsunspor maçında sahanın yıldızı olan genç oyuncunun, arkadaşlarından iki kat fazla çalıştığı ve bu yüzden aşırı halsizlik yaşadığı öğrenildi. Kimseyle konuşmayan ve tek kalmayı tercih eden Servet kontrolden geçirildi 

CÜNEYT KARAKAYA 


Fazla içine kapanık 
GEÇEN sezon yaşadığı sakatlık ve takıma girememe stresiyle zor günler geçiren, bu sezona ise yaz tatili yapmadan yoğun şekilde hazırlanan Servet Çetin fazla konsantre olmanın sıkıntısını çekiyor. Samsunspor maçında sahanın yıldızı olan genç oyuncunun son günlerde maçlar dışında birşeyler düşünmemesi, kimselerle konuşmaması teknik heyet ile arkadaşlarının dikkatini çekmeye başladı. 

Halsizlik yaşıyor 
SAMANDIRA Tesisleri'nde binlerce parçalık bir türkü arşivinin olduğu öğrenilen Servet'in yeni aldığı mp3 çalarını yanından ayırmadığı ve kondisyon aletleriyle çalışırken bile şarkı dinlediği ortaya çıktı. Arkadaşlarının da "türkücü" diye takıldığı genç oyuncunun bir günde arkadaşlarının iki katı antrenman yaptığı ve bu yüzden halsizlik yaşadığı öğrenildi. 

Kontrolden geçirildi 
MENAJER Volkan Ballı'nın Samsunspor maçı öncesi Servet ile bir görüşme yaptığı, "Bir sorunum yok. Ancak halsizlik problemim var" yanıtını alınca sakat Deniz Barış'ın stada getirilerek hazır tutulduğu belirtildi. Acıbadem Hastanesi'nde dün kontrolden geçen Servet için doktorlar "Aşırı konsantrasyonun psikolojik rahatsızlık yapmış olabilir" dediler. 

Seyirciye büyük eziyet 

Fenerbahçe Kulübü'nün, Samsunspor maçında çatıdan çekim yapılmasına izin vermemesi milyonlarca izleyiciyi çileden çıkardı, federasyon uyarı yaptı 

Kaliteyi düşürdüler 
FENERBAHÇE Yönetimi'nin Samsunspor maçında yayıncı kuruluşa getirdiği yasaklar karşılaşmayı televizyondan izleyen milyonlarca taraftarı çileden çıkardı. Yıllardır çatıdan yapılan çekimlere bu kez izin vermeyen ve görüntü kalitesinin düşmesine neden olan Sarı - Lacivertli yönetimin keyfi tutumuna büyük tepki gelirken, televizyon izleyicileri, "Başkan Aziz Yıldırım asıl bizi cezalandırıyor" yorumunu getirdiler. 

Uygulama yasal değil 
HAVUZDAN alınan parayı yeterli bulmadığı için yasal olmayan bir takım yaptırımlara başvuran Fenerbahçe Kulübü, Digitürk'ün maç öncesi ve sonrası röportajlarını da en aza indirdi. Karşılaşma biter bitmez stadın ışıklarının söndürülmesi, muhabirlerin birçok yere sokulmaması seyircilerin haber alma özgürlüğünü de kısıtlamış oldu. Maç numaralı tribünün sol çaprazındaki kameradan yapılınca birçok pozisyon da kaçırıldı. 

Federasyon uyardı 
FUTBOL Federasyonu'nun karşılaşma öncesi Fenerbahçe Kulübü'ne bir yazı göndererek yayıncı kuruluşa her türlü imkanın sağlanmasını istediği öğrenildi. Federasyonunun Samsunspor maçında yaşanan sıkıntıları araştırdığı ve Sarı - Lacivertli kulübü bir sonraki karşılaşma için uyaracağı belirtildi. Aynı uygulamanın devam etmesi halinde Fenerbahçe'nin Disiplin Kurulu'na sevkedilebileceği kaydedildi. 

Ve locayı Alex kaptı 

BAŞKAN Aziz Yıldırım, şeref tribünün üstünden yayın yapan yayıncı kuruluşa yasak getirince çatıdaki yer, Daum'un yardımcısı Alex Weiss'e kaldı. Weiss, maçı baştan sona, stadın güvenlik kamerası ile birlikte çatıdan çekip, locanın keyfini çıkarttı. Bu kayıtlar, hafta içinde istatistiğe dökülerek, futbolcuların gerçek başarı oranları ortaya çıkarılacak. 

FENERBAHÇE GÜNLÜĞÜ 
Yönetim memnun 
İKİNCİ Başkan ve Basın Sözcüsü Nihat Özdemir, ikinci yarıda ortaya koydukları futbolun ilerleyen haftalar için ümit verdiğini söyledi. Özdemir, "Sıcak havaya rağmen iyi mücadele ettik. 3-4 hafta sonra istenilen düzeye geleceğimizi umuyorum. Alex de takıma çabuk uyum sağladı. Çok yararlı olacağını gösterdi" dedi. 

Daum kutladı 
TEKNİK Direktör Daum, oyuncularına Samsunspor maçı sonrası teşekkür etti. Alman hoca, "Kim ne derse desin, bu nemli havada çok iyi oynadınız. Oyundan, skordan, kaçan gollerden bile memnun kaldım. Süper diyebileceğim ölçüde mücadele ettiniz. Maçı kazandık, zevk verdik. İyi yoldayız" ifadelerini kullandı. 

Paneller yaktı 
ŞÜKRÜ Saracoğlu Stadı'nın zemini ilk maçta düşkırıklığı yarattı. Kale arkası tribünlerinin üzerine yapılan rüzgar panellerinin çimlerin bozulmasında etkili olduğu belirtildi. Rüzgarın kesilmesiyle birlikte ısı yükselmesinin başladığı, bunun da zemini etkilediği ifade edildi. Bu durumu düzelmek için dev vantilatörler konulacak. 

Neşeli antrenman 

Sarı - Lacivertli takım İstanbulspor maçının hazırlıklarına ara vermeden başladı. Roland Koch yönetiminde yapılan antrenmanda, Samsunspor maçında forma giyen futbolculara dinlenmeye yönelik bir program uygulandı. Diğer futbolcular, pas çalışmalarının ardından dar alanda çift kale maç ile idmanı tamamladı. Bugün izin yapacak olan Fenerbahçe, yarın 17.30'da yeniden Samandıra'da toplanacak. 


</TEXT>
</DOC>
