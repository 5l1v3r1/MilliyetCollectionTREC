<DOC>
<DOCNO> 273650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonsiy10.html </URL>
<DATE> 2004/09/21/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
CHP, TBMM'yi TCK tasarısı için olağanüstü toplantıya çağıracak... 
</HEADLINE>
<TEXT>

     CHP Genel Başkanı Deniz Baykal, Türk Ceza Kanunu Tasarısı'nın kalan son iki maddesini görüşmek üzere TBMM'nin 28 Eylül Salı günü saat 15.00'de olağanüstü toplantıya çağırılmasını isteyeceklerini bildirdi. 
     Baykal, parti genel merkezinde düzenlediği basın toplantısında, TCK Tasarısı'nın yasalaşmamasının Türkiye'nin aleyhine bir sürecin işlemesine neden olduğunu ifade etti. Olumsuz tablonun böyle gitmesine izin verilmemesi gerektiğini kaydeden Baykal, ''Türkiye'ye yönelik kartopu bir çığ haline dönüşüyor. Buna sessiz kalamayız, önlemeliyiz. Önlemenin yolu çok açıktır'' dedi. 
     Türkiye'nin AB yolunda üçüncü fırsatı kaçırmaması gerektiğini bildiren Baykal, ''Türkiye, 6 Ekim'den önce tereddütleri dağıtmalıdır'' diye konuştu. 
     TCK Tasarısı'nın son iki maddesini çıkartarak Türkiye'nin atmosferi değiştirmesinin mümkün olduğunu belirten Baykal, ''Çaresi TBMM'yi toplamak. Bu doğrultuda harekete geçme kararı aldık. Meclis grubumuz yeterli sayıda milletvekili arkadaşımızın imzasıyla 28 Eylül 2004 tarihinde TCK Tasarısı'nın son iki maddesini görüşmek ve tümünü oylamak üzere Meclis'in saat 15.00'de toplantıya çağırılmasını teklif edecek'' dedi. 
     
</TEXT>
</DOC>
