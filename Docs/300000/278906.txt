<DOC>
<DOCNO> 278906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sonsiy01.html </URL>
<DATE> 2004/10/10/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
TBMM'de bu hafta... 
</HEADLINE>
<TEXT>

     TBMM'de bu hafta, ''seçim haftası'' olacak. 
     TBMM'nin 22. yasama döneminin üçüncü yasama yılının başlamasıyla birlikte boşalan Başkanlık Divanı, ihtisas komisyonlarının yeni üyeleri seçimle belirlenecek. 
     Seçimlerde, TBMM Başkanlık Divanı'nın Başkan Bülent Arınç dışındaki 14 üyesi için Salı günü Genel Kurul'da seçim yapılacak. Ayrıca çarşamba ve perşembe günleri, ihtisas komisyonları için 416 üyenin seçiminin yapılması bekleniyor. 
     
     BAŞKANLIK DİVANI 
     AK Parti ve CHP'nin Grup toplantılarında belirledikleri Başkanlık Divanı üyelikleri için Genel Kurul'da seçim yapılacak. TBMM Başkanı dahil 15 üyeden oluşan Başkanlık Divanı'nda 4 başkanvekili, 7 kitap üye ve 3 idare amiri yer alıyor. 
     Başkanvekillerinin 3'ü AK Parti'li, biri de CHP'li üyeler arasından seçilecek. 7 katip üyeden 4'ü AK Parti, 3'ü CHP'den, 3 idare amirinden 2'si AK Parti, biri de CHP'den belirlenecek. 
     CHP, TBMM Başkanvekilliği için Bursa Milletvekili Ali Dinçer, İdare Amirliği için Manisa Milletvekili Erdoğan Yetenç, Katip Üyelikler için ise İzmir Milletvekili Türkan Miçooğulları, Çanakkale Milletvekili Ahmet Küçük ile Bilecik Milletvekili Yaşar Tüzün'ü önerecek. 
     AK Parti ise TBMM Başkanvekilliği için Ankara Milletvekili İsmail Alptekin, Kahramanmaraş Milletvekili Nevzat Pakdil, Kayseri Milletvekili Sadık Yakut idare amirliğine Antalya Milletvekili Burhan Kılıç ve Bingöl Milletvekili Fevzi Berdibek katip üyeliklere Kırklareli Milletvekili Gökhan Sarıçam, Burdur Milletvekili Bayram Özçelik, Konya Milletvekili Harun Tüfekçi ve Çanakkale Milletvekili Mehmet Daniş'i önerecek. 
     
     İHTİSAS KOMİSYONLARI 
     TBMM'deki 17 ihtisas komisyonunda 416 milletvekili görev yapacak. Gruplarca belirlenip TBMM Başkanlığı'na bildirilecek komisyon üye adayları Genel Kurul'da seçilecek. 24 üyeli Komisyonlarda 16 AK Parti'li, 8 CHP'li üye görev yapacak. Bu komisyonların üye sayıları şöyle 
     1. Anayasa Komisyonu 24 , 
     2. Adalet Komisyonu 24 , 
     3. Milli Savunma Komisyonu 24 , 
     4. İçişleri Komisyonu 24 , 
     5. Dışişleri Komisyonu 24 , 
     6. Milli Eğitim, Kültür, Gençlik ve Spor Komisyonu 24 , 
     7. Bayındırlık, İmar, Ulaştırma ve Turizm Komisyonu 24 , 
     8. Çevre Komisyonu 24 , 
     9. Sağlık, Aile, Çalışma ve Sosyal İşler Komisyonu 24 , 
     10. Tarım, Orman ve Köyişleri Komisyonu 24 , 
     11. Sanayi, Ticaret, Enerji, Tabii Kaynaklar, Bilgi ve Teknoloji Komisyonu 24 , 
     12. Türkiye Büyük Millet Meclisi Hesaplarını İnceleme Komisyonu 14 10 Ak Parti, 4 CHP , 
     13. Dilekçe Komisyonu 15 10 Ak Parti, 5 CHP , 
     14. Plan ve Bütçe Komisyonu 40 25 Ak Parti, 15 CHP , 
     15. Kamu İktisadi Teşebbüsleri Komisyonu 35 23 Ak Parti, 11 CHP, 1 Bağımsız , 
     16. İnsan Haklarını İnceleme Komisyonu 24 , 
     17. Avrupa Birliği Uyum Komisyonu 24 . 
     Komisyon üyeleri belirlendikten sonra kendi aralarından Başkanlık Divanı üyelerini seçecekler. Anayasa ve İçtüzük gereğince, Plan ve Bütçe ile Dilekçe komisyonlarında görev alacak milletvekilleri başka komisyonlarda görev alamayacaklar. 
     
     TOPÇU KOMİSYONU 
     ''Karadeniz Sahil Yolu'nun yapımında ihaleye fesat karıştırdığı'' iddiasıyla ilgili olarak eski Bayındırlık ve İskan Bakanı Yaşar Topçu hakkında kurulan Meclis Soruşturma Komisyonu da 13 Ekim Çarşamba günü toplanacak. 
     Geçen haftayı rapor yazarak geçiren komisyonun, bu hafta bu raporu görüşeceği bildirildi. İlk şekli verilen raporun görüşülmesinden sonra eski Bakan Yaşar Topçu'nun Yüce Divan'a sevk edilip edilmeyeceğinin oylanması bekleniyor. 
     
</TEXT>
</DOC>
