<DOC>
<DOCNO> 290082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sondun09.html </URL>
<DATE> 2004/11/19/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Belçika'da cinayet, Yahudileri endişelendirdi... 
</HEADLINE>
<TEXT>

     Belçika'nın Anvers kentinde genç bir Yahudinin sokak ortasında öldürülmesi, ülkedeki Musevi toplumunda korku ve endişe yarattı. 
     Bir din adamının asistanlığını yapan 5 çocuk babası İngiliz Moşe İzhak Naeh 27 , sokakta, başından tek kurşunla vurulmuş olarak bulundu. Naeh'in Belçika veya İngiltere'de sabıkası bulunmadığı belirtildi. 
     Olayın cereyan ettiği, elmas ticaretinin küresel başkenti olan Anvers kenti, Belçika'daki en yoğun Yahudi toplumunu barındırıyor. Aynı kentte aşırı sağ parti, en güçlü siyasi oluşum olarak faaliyet gösteriyor. Bu kentte çok sayıda Arap asıllı insan da yaşıyor ve bazı aşırı dinci örgütler faaliyet gösteriyor. Anvers'te Yahudilere ve temsilciliklerine saldırılar giderek artıyor. 
     İsrail basını, olayı katı ifadelerle eleştirirken, saldırıyı ''Anvers'teki Arap topluluğundan'' kaynaklanan bir eylem olarak gösteriyor. 
     Anvers Savcılığı, ''cinayetin ırkçı temellere dayandığına ilişkin hiçbir kanıt bulunmadığını, öldürülen kişinin parasının çalınmadığını, bir infazın söz konusu olduğunu, olayla ilgili soruşturmanın sürdüğünü'' açıkladı. 
     
</TEXT>
</DOC>
