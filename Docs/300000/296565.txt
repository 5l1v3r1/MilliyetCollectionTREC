<DOC>
<DOCNO> 296565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/soneko37.html </URL>
<DATE> 2004/12/10/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Zorlu Enerji'ye 97 milyon dolarlık kredi... 
</HEADLINE>
<TEXT>

     Zorlu Enerji, Kayseri Organize Sanayi Bölgesi'nde inşa etmekte olduğu 154 MW'lık kombine çevrim santrali projesine, 97 milyon dolarlık dış kaynaklı kredi ile yüzde 100 finansman sağladı. 
     Zorlu Enerji'nin Belçika kökenli Fortis Bank SA NV ve Amerika'da faaliyet gösteren Fortis Capital Corp. ve GE Capital Markets Services, Inc. aracılığıyla sağladığı kredinin vadesi 12 yıl olarak açıklandı. 
     Kredinin 60.7 milyon doları Amerika-Danimarka Eximbank, 13.3 milyon eurosu da Slovakya-Çek Cumhuriyeti Eximbank işbirliği ile sağlandı. Fortis Bank tarafından sağlanan 19.6 milyon dolarlık yatırım kredisinin vadesi ise 6 yıl olarak belirlendi. 
     Söz konusu kredi anlaşmasının imza töreninde konuşan Zorlu Holding Yönetim Kurulu Başkanı Ahmet Nazif Zorlu, enerjinin Zorlu Grubu'nun başarıyla faaliyet gösterdiği 5 sektörden biri olduğunu söyledi. 
     Zorlu Enerji'nin 5 ilde santralleri bulunduğunu ifade eden Zorlu, Zorlu Enerji'nin bu yılı 150 milyon dolar ciroyla kapatacağını, 2005 yılı hedeflerinin de 250 milyon dolar olduğunu belirtti. 
     Ahmet Nazif Zorlu ''Zorlu Enerji, 400 MW'lık bir güce sahip olacak. 2008 yılı hedefimiz de 1000 MW'tır. Bugün otoprodüktörle sürdürülen enerji üretimimiz inşallah hidroelektrik ve çeşitli santrallerle daha da büyüyecek. Zorlu enerji elektrik alanında Türkiye'nin önde gelen üretim şirketlerinden biri olma yolunda ilerliyor'' dedi. 
     Kayserili girişimcilerin dünya rekorlarına giren başarılara imza attıklarını, Kayserililer'in 100'den fazla fabrikanın temelerini aynı gün içinde atarak herkese heyecan verdiğini ifade eden Zorlu, ''Zorlu Enerji'nin satralleri Kayserili üreticilere ihtiyaç duydukları kaliteli enejiyi uygun fiyatlarla sunacak'' diye konuştu. 
     
     SORULAR 
     Soruları da yanıtlayan Ahmet Nazif Zorlu, Denizbank'ın bu kredinin içinde neden yer almadığının sorulması üzerine, Zorlu Grubu'nun bir iştiraki olan bankayı kendi kuruluşlarına destek olsun diye kurmadıklarını, onun ayrı bir kuruluş olduğunu belirtti. 
     Zorlu ''Tüpraş, Putin ve Başbakan'ın zirvesine de damgasını vurdu. Ne düşünüyorsunuz '' sorusu üzerine, ''Fazla konuşmayalım, bizim bir şey dememiz doğru değil. Geçen hafta basın toplantımızı yaptık, bu hususta da biz söyleyeceğimizi söyledik. Zaman her şeyi ortaya çıkarır. Biz bu hususta hiçbir şey konuşmuyoruz. Biz geriye dönüp bakmıyoruz hep ileriye bakacağız'' dedi. 
     ''İleride cebinizden daha fazla para çıkacak gibi gözüküyor'' şeklindeki bir ifade üzerine de Zorlu, cebini göstererek ''Paramız falan yok yani'' yanıtını verdi. 
     Zorlu Enerji Genel Müdürü Erhan Çetinok da, kredinin aynı zamanda Türkiye ekonomisinin dinamolarından biri haline gelen Zorlu Grubu'nun finansal gücüne, yurtdışı finans çevrelerinde duyulan güvenin bir ifadesi niteliğinde olduğunu söyledi. 
     Soruları da yanıtlayan Çetinok, artık otoprodüktör değil üretim şirketi statüsüne geçmiş bulunduklarını belirterek, çeşitlendirmeye gittiklerini, bunlar içinde hidroelektrik, kömür, rüzgar, jeotermal ve diğer değişik enerji üretim birimlerinde çalışmaları bulunduğunu anlattı. 
     Zorlu Enerji olarak yurtdışına da odaklandıklarını, bunların çoğunun proje aşamasında olduğunu ifade eden Çetinok, ''Enerjide yurtdışı bağımlılığımızı biraz daha aşağı çekmek amacıyla yurtiçinde doğalgaz arama projelerini hayata geçirdik. Yakın zamanda sizlere bu konuda müjde vereceğiz'' diye konuştu. 
     Verilen bilgiye göre, kombine çevrim santrali projesinin 2005 yılının ilk çeyreğinde tamamlanması öngörülüyor. 
     
</TEXT>
</DOC>
