<DOC>
<DOCNO> 286856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sondun24.html </URL>
<DATE> 2004/11/07/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
İsrail hapishanelerinde 300 Filistinli çocuk var 
</HEADLINE>
<TEXT>

     Filistin Yönetimi, İsrail hapishaneleri ve gözetim merkezlerinde 300 Filistinli çocuğun bulunduğunu ve bu çocukların ''insanlık dışı ve zalimce uygulamalara'' tabi tutulduğunu öne sürdü. 
     Filistin Haber Ajansı'nın bildirdiğine göre, Filistin Tutuklu Sorunları Bakanlığı'nca hazırlanan bir raporda, çocuk mahkumların durumuyla ilgili değerlendirmelere yer verildi. 
     Çocukların en son çare olarak tutuklanması gerekirken, İsrail'in hemen tutuklama yoluna gittiği, çocuklara suçlarıyla orantılı olmayan cezalar verdiği belirtilen raporda, bir Filistinli çocuğun ömür boyu hapis, 3'ünün 15 yıl, 4'ünün de 5-9 yıl arasında değişen hapis cezalarına mahkum edildiğine dikkat çekildi. 
     Rapora göre, tutuklu Filistinli çocuklar, ''insanlık dışı ve zalimce uygulamalara'' da maruz kalıyor. Bunlar arasında dayak, uyumalarına izin verilmemesi, yemek verilmemesi, kendilerine ya da aile fertlerine yönelik ölüm tehdidi ve cinsel taciz yer alıyor. 
     Filistinli çocukların tutulduğu hücrelerin hijyenik açıdan oldukça sağlıksız olduğu ve hapishane yönetimlerinin bunlara aldırış etmediği savunulan raporda, 30 çocuğun hasta olduğu belirtildi. Raporda, genel olarak çocuk mahkumların yeterli tıbbi imkan ve tedaviden mahrum oldukları kaydedildi. 
     İsrail hapishanelerinin çoğunda bulaşıcı hastalıkların bulunduğu belirtilen raporda, çocukların bir hapishaneden başkasına nakledilirken bu hastalıkları diğerlerine de taşıdığı kaydedildi. Raporda, Filistin Yönetimi'nin, yasalara karşı gelen çocuklarla ilgili yasal düzenlemeleri varken, bu çocukların İsrail mahkemelerince yargılanmaları eleştirildi. 
     
</TEXT>
</DOC>
