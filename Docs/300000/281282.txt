<DOC>
<DOCNO> 281282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sonspo26.html </URL>
<DATE> 2004/10/18/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
"Kazanabileceğimize inanmadığımız için Gençler maçını kaybettik" 
</HEADLINE>
<TEXT>

     Çaykur Rizespor Kulübü Genel Sekreteri Mustafa Tüylüoğlu, Gençlerbirliği maçını, kazanabileceklerine inanmadıkları için kaybettiklerini söyledi. 
     Tüylüoğlu, AA muhabirine yaptığı açıklamada, ligde bu sezon en kötü oyunu Gençlerbirliği karşısında ortaya koyduklarını belirterek, ''Bu maçta takım olarak iyi oynamadık. İlk kez takımda kazanma azmi görmedim. İnansalar bu maçı çok rahat kazanırdık. Rakibin maçın başında 10 kişi kalmasına rağmen galibiyete inanmadık. Bu da bizi 3 puandan etti'' dedi. 
     Hafta içi futbolcularla görüşeceklerini ifade eden Tüylüoğlu, ''Morallerini yüksek tutmaları için telkinlerde bulunacağız. Artık bundan sonraki maçlara bakarak bundan ders çıkarmalıyız. Futbolculara herhangi bir ceza vermemiz de söz konusu değil'' diye konuştu. 
     Öte yandan yeşil-mavili takımda futbolcular bugün izin yapıyor. Çaykur Rizespor'da Denizlispor maçının hazırlıkları yarın başlayacak. 
     
</TEXT>
</DOC>
