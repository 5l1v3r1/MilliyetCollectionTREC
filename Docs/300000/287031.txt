<DOC>
<DOCNO> 287031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sondun04.html </URL>
<DATE> 2004/11/08/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Bush'un önceliği eşcinsel evliliklerin yasaklanması... 
</HEADLINE>
<TEXT>

     ABD başkanlığına yeniden seçilen Cumhuriyetçi George Bush'un ikinci dönemindeki önceliklerinin başında, kendisine seçimde büyük destek veren muhafazakar çevreleri memnun edecek bir adım olan eşcinsel evliliklerinin yasaklanması konusunun yer alacağı açıklandı. 
     Bush'un siyasi danışmanı ve seçim zaferinin mimari olarak kabul edilen Karl Rove, Amerikan televizyonlarına verdiği demeçlerde, eşcinsel evliliklerini yasaklamaya yönelik anayasa değişikliğinin yeni dönemde kesinlikle gündeme getirileceğini söyledi. 
     ''Umutlu ve iyi bir toplum istiyorsak amaç, ideale yönelmek olmalı. İdeale göre evlilik de bir kadın ve bir erkeğin birlikteliği olarak tanımlanmalı'' diye konuşan Rove, anayasayla getirilecek bir yasakla, bazı ''eylemci yargıçların'' eşcinsel evliliklerini yasallaştırma çabalarının boşa çıkarılacağını anlattı. 
     Eşcinsel evlilikleri konusu, ABD'nin California ve Massachusetts eyaletlerinde bazı yargıçların bu evlilikleri tescil etmesi sonucu geçen aylarda ülkenin iç gündeminin üst sırasına oturmuştu. 
     Bush, o sırada da eşcinsel evliliklerini yasaklayacak bir anayasa değişikliğini destekleyeceğini bildirmiş, ancak Cumhuriyetçi Parti'nin Kongre'de bunun için gereken oranda bir çoğunluğa sahip olmaması, konunun rafa kalkmasına yol açmıştı. 
     Cumhuriyetçiler, 2 Kasımdaki son Kongre seçimindeyse Senato ve Temsilciler Meclisi'ndeki çoğunluklarını daha ileri götürdüler. 
     
</TEXT>
</DOC>
