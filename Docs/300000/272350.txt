<DOC>
<DOCNO> 272350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonsiy10.html </URL>
<DATE> 2004/09/16/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
CHP'den sert tavır Zina geri dönerse Genel Kurul'u terkederiz 
</HEADLINE>
<TEXT>

     CHP Grup Başkanvekili Ali Topuz, AK Parti milletvekillerinin zina konusunda TCK içinde cezai bir düzenleme yapmaya kalkışması durumunda TBMM Genel Kurulu'nu terkederek görüşmelerin devamına katılmayacaklarını bildirdi. 
     Topuz, TBMM kulisinde gazetecilerin, AK Parti ile aralarında zinanın cezalandırılmasına dönük girişimler üzerine ortaya çıkan sorun konusundaki sorularını yanıtladı. Zinanın ''Cinsel sadakatsizlik'' olarak isimlendirilmesi ve verilecek cezanın para cezasına çevrilmesine olanak sağlamak üzere 6 ayla sınırlandırılması yönünde önerilerin kendilerine ulaştığını bildiren Topuz, ''Arkadan dolanarak başka bir isimle de olsa TCK içinde getirilecek her türlü cezai düzenlemeye karşıyız'' dedi. 
     AK Parti milletvekillerinin bu yönde bir önerge vermesinin iki parti arasındaki uzlaşmanın bozulduğu anlamına geleceğini belirten Topuz, ''Tepkimiz sert olur. Genel Kurul'u terkederiz. Buna ortaklık yapmayız'' dedi. 
     İki parti arasındaki görüşmelerin sürdüğünü, durumu Genel Başkan Deniz Baykal'a da ilettiklerini bildiren Topuz, ''Bizim ilk günkü tavrımız sürüyor'' dedi. 
     
</TEXT>
</DOC>
