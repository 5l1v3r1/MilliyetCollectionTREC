<DOC>
<DOCNO> 278061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/soneko29.html </URL>
<DATE> 2004/10/07/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Hisarcıklıoğlu Esas virajı 17 Aralık'ta geçeceğiz 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Türkiye ile AB arasındaki tam üyelik müzakerelerinde asıl virajın 17 Aralık tarihinde geçileceğini bildirdi. 
     Hisarcıklıoğlu, Birlik Merkezi'nde düzenlediği basın toplantısında, AB Komisyonu'nun Türkiye ile tam üyelik müzakerelerinin başlaması yönünde tavsiye kararı Almasına ilişkin değerlendirmelerde bulundu ve gazetecilerin sorularını yanıtladı. 
     Bir soru üzerine Türkiye'nin Maastricht Kriterleri çerçevesinde yapılacakları yerine getirmek zorunda olduğuna işaret eden Hisarcıklıoğlu, bunun ekonominin selameti ve sağlıklı yürütülmesi için gerekli olduğunu kaydetti. 
     AB ile tam üyelik konusundaki görüşmelerin maksimum 8 yılı geçmemesi gerektiğini de belirten Hisarcıklıoğlu, 8 yılda tam üyeliğin hedeflenmesi gerektiğini söyledi. 
     Hisarcıklıoğlu, tam üyelik yolunda asıl virajın ise 17 Aralık'ta geçileceğine işaret ederken, bu konuda dün açıklanan kararın ilk viraj olduğunu ifade etti. 
     
     ''BİZE YÜK GETİRDİ'' 
     Söz konusu kararda, sivil toplum kuruluşlarının altının çizilmesinin önümüzdeki süreçte kendilerine bir takım yükler getirdiğini anlatan Hisarcıklıoğlu, 31 maddeden oluşan müzakere başlıklarının dörtte üçünün ekonomik sorunlardan oluştuğuna dikkat çekti. 
     Hisarcıklıoğlu, bu konuda hükümetin kendilerinden ne talepte bulunursa bunu yapmaya hazır olduklarını bildirdi. 
     Türkiye'de uygulanan teşvik politikalarına ilişkin bir soruya verdiği yanıtta da Hisarcıklıoğlu, şu anda uygulanmakta olan teşvik politikalarına karşı olduklarını, bu konuda dünyada ne varsa Türkiye'de de onun olmasını savunduklarını kaydetti. 
     Bir başka soru üzerine de geçmişte AB'ye aday ülke konumunda bulunan ülkelere yoğun bir yabancı sermaye girişi olduğuna dikkat çeken Hisarcıklıoğlu, Türkiye'nin de tam üyelik konusunda tarih almasının ardından yoğun bir yabancı sermaye girişine sahne olacağını bildirdi. 
     Hisarcıklıoğlu, AB'ye üyelik konusunda asıl önemli olanın müzakerelerin başlaması ve tam üyelik perspektifinin yakalanması olduğunu belirterek, bunun dışındaki oluşumların üyeliğin ruhuna aykırı olan şeylerin süreç içinde otomatik olarak ortadan kalkacağını anlattı. 
     
     AZINLIK KONUSU 
     TOBB Başkanı, bir başka soru üzerine de Türkiye'de azınlık olan bir unsur bulunduğu inancında olmadığını ifade ederken, ''Ülkedeki ana unsurları, azınlık olarak değerlendirmek yanlış'' değerlendirmesinde bulundu. 
     Bütün ayrımcılık taşıyan her şeyin folklorik nitelikte unsur olduğuna değinen Hisarcıklıoğlu, ''Girişimci orta sınıf güçlenince bu ayrımcılık taşıyan unsurlarda ortadan kalkar. Türkiye'nin zamkı bizleriz. Bizlerin güçlendirilmesi lazım'' dedi. 
     Hisarcıklıoğlu, iş akdi feshi, grev ve lokavt haklarını bir arada değerlendirdiklerini, bunların hep beraber ele alınması halinde bu süreci desteklediklerini de sözlerine ekledi. 
     TOBB Başkanı Hisarcıklıoğlu, daha sonra birlik merkezinde yer alan ve yeniden düzenlenen Basın Merkezi'nde de gazetecilerin sorularını yanıtlayarak, ardından Merkez hakkında bilgi aldı. 
     
</TEXT>
</DOC>
