<DOC>
<DOCNO> 275717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sontur24.html </URL>
<DATE> 2004/09/28/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Eski Halkbank yöneticilerine hapis istemi... 
</HEADLINE>
<TEXT>

     Favori Dinlenme Yerleri firmasına kredi kullandırılmasında bankayı zarara uğrattıkları iddiasıyla yargılanan eski Halkbank Genel Müdürü Yenal Ansen ve yönetim kurulu üyelerinin de aralarında bulunduğu 9 sanığın 7'şer yıla kadar hapis cezasına çarptırılmaları talep edildi. 
     Ankara 10. Asliye Ceza Mahkemesi'nde görülen davanın bugünkü duruşmasına Ansen'in de aralarında bulunduğu 7 sanık, avukatları ve Halkbank'ın avukatı katıldı. 
     Esas hakkındaki mütalaasını açıklayan Cumhuriyet Savcısı Yalçın Erkumay, 1995 ile 1999 yılları arasında firmaya kullandırılan 10 milyon dolar kredinin geri ödenmediği, buna rağmen 2000 ve 2001 yıllarında firmanın borçlarının ertelenmesi ve yeni krediler açılması nedeniyle sanıklar hakkında dava açıldığını anımsattı. 
     Bilirkişi ve müfettiş raporlarına göre sanıkların, Favori Dinlenme Yerleri'ne kredi verilmesi kararı alarak risk oranını artırdıklarını ifade eden Erkumay, sanıkların suçunun sabit olduğunu ve bankayı zarara uğrattıklarını belirtti. Erkumay, esas hakkındaki görüşünde, sanıklar hakkında Türk Ceza Kanunu'nun TCK ''hizmet nedeniyle emniyeti suiistimal'' suçunu düzenleyen 510 ve ceza artırımı öngören 522. maddeleri uyarınca 1'er yıldan 7'şer yıla kadar hapis cezasına çarptırılmalarını talep etti. 
     
     HÜKÜM İÇİN FAZLA MESAİ 
     Daha sonra söz alan sanık avukatları, Favori firmasıyla banka arasında yeniden yapılandırma anlaşması imzalandığını, firmanın kullandırılan kredinin karşılığına fazlasıyla sahip olduğunu ileri sürerek, iddialarına ilişkin delillerin toplanması için soruşturmanın genişletilmesini talep ettiler. Sanık avukatları, mahkemeye rapor sunan bilirkişilerin de konunun uzmanı olmadığını savunarak, yeni bir bilirkişi incelemesi yaptırılmasını istediler. 
     Yargıç İbrahim Ekdemir, yargılamanın bir yılı aşkın süredir devam ettiğini, mahkemenin tüm çabalarına rağmen bilirkişi raporunda açıklık kazandırılması istenen hususların karşılanmadığını söyledi. Yeni bilirkişi incelemesi talebini reddeden Ekdemir, yıllardır ceza hakimliği yaptığına işaret etti ve dosyayı, Bankacılık Kanunu'nun daha fazla mesai harcayarak tetkik ederek esasa hükmedeceğini bildirdi. Sanık avukatlarının soruşturmanın genişletilmesi talebini de dosyaya sunulan belgelerin eylemin çözülmesinde yeterli olduğu gerekçesiyle reddeden Ekdemir, sanıklara ve avukatlarına esas hakkındaki savunmalarını hazırlamaları için süre vererek, duruşmayı erteledi. 
     İddianamede, eski Genel Müdür Yenal Ansen, eski Genel Müdür Yardımcısı Osman Nuri Ertuğ, eski yönetim kurulu üyeleri Ali İhsan Elgin, Hasan Özcan, Halil Sarıaslan, Turan Kalaycıoğlu, Mehmet Yavuz Gürsel, eski Ticari Krediler Müdürü Muazzez Ela ve eski Yenişehir Şubesi Müdürü Vecihi Koçer'in, Türk Ceza Kanunu'nun TCK 510 ve 522. maddeleri uyarınca 1 yıl 6'şar aydan 7 yıl 6'şar aya kadar hapis cezasına mahkum edilmeleri isteniyor. 
     
</TEXT>
</DOC>
