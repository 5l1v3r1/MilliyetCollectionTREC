<DOC>
<DOCNO> 289108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/guncel/axgun02.html </URL>
<DATE> 2004/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Söğüt'te 'yüksek gerilim' 
</HEADLINE>
<TEXT>


Bilecik'in Söğüt ilçesindeki yüksek gerilim hattı, milletvekilleri ve yerel yetkililerle bakanlığı karşı karşıya getirdi. İşadamları, hattın kaldırılması için para topladı... 

Saliha Çolak - Ankara 

Türkiye'nin seramik üretim merkezi Bilecik'in Söğüt ilçesinde fabrikalar, Jandarma Ulaştırma Er Eğitim Taburu ve yaklaşık 5000 ağacın bulunduğu alan üzerinden geçen yüksek gerilim hattı, milletvekilleri ve yerel yetkililerle Enerji ve Tabii Kaynaklar Bakanlığı'nı karşı karşıya getirdi. 11 Ekim'de Türkiye Elektrik İletim A.Ş.'ye mektup gönderen Bilecik Valisi Ayhan Çevik, konunun aciliyeti hakkında bilgi verdi. 

175 milyar toplandı 
Hattın Ertuğrul Gazi'yi Anma ve Söğüt Şenlikleri'nin düzenlendiği alanın üzerinden geçtiğini belirten Çevik, yüz binlerce kişinin can güvenliğinin tehlikeye atıldığını kaydetti. Çevik, şunları söyledi "Törenlerimize teşrif eden Başbakan Erdoğan ve bakanların helikopteri, taburun pistine iniyor. Helikopterler açısından da ciddi bir tehlike yaratıyor. Bin kişiye istihdam sağlayacak fabrikalar da bu durumdan etkileniyor." 
Bölge milletvekilleri ve yatırımcılar, Enerji ve Tabii Kaynaklar Bakanı Hilmi Güler'den yardım istedi. Bir sonuç alamayınca da hattın ilçe dışına çıkarılması için gerekli 250 milyar liranın 175 milyar lirasını aralarında toplayan işadamları, bakanlık üzerindeki baskısını milletvekilleri aracılığıyla sürdürüyor. 


</TEXT>
</DOC>
