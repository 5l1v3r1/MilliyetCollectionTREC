<DOC>
<DOCNO> 278564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/ekonomi/eko02.html </URL>
<DATE> 2004/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
DuPontSA'nın tamamı Sabancı'nın oluyor... 
</HEADLINE>
<TEXT>


Sabancı, polyester sektöründe Avrupa devi olan DuPontSA'da yabancı ortağının yüzde 50 paynı 108 milyon dolara alacak 

EKONOMİ SERVİSİ 

Sabancı Holding, DuPontSA olarak bilinen DuPont Sabancı Polyester Europe B.V.'deki yüzde 50 DuPont hisselerini satın almak için E.I. du Pont de Nemours Company DuPont ile anlaştığını açıkladı. 
Bu anlaşmayla, Sabancı Holding DuPontSA hisselerinin yüzde 100'üne sahip olacak. Anlaşma gerekli yasal onaylar alındıktan sonra hayata geçecek. Sabancı Holding'den borsaya yapılan açıklamada, Dupont Sabancı Polyester Europe B.V'nin yüzde 50 hissesinin, şirketin kendisi Dupont Sabancı Polyester Europe B.V tarafından Dupont'dan 108 milyon dolara satın alınacağını bildirdi. 

1 milyar dolarlık şirket 
Alım sonrasında da DuPontSA, polyester iplik, elyaf, resin cips ve polyester hammaddelerinin mevcut üretim teknolojisi, patentleri ve markaları üzerindeki haklarını Avrupa, Rusya ve Bağımsız Devletler Topluluğu, Ortadoğu ve Afrika pazarlarında tek yetkili lisans sahibi olmaya devam edecek. 
1999 yılında Sabancı Holding ve DuPont işbirliği ile kurulan DuPontSA, yıllık 1 milyar doları aşan ciroya sahip. İngiltere'de Wilton, Almanya'da Uentrop ve Türkiye'de Adana, Kurtköy ve İnegöl'deki tesislerinde PTA, DMT, polyester iplik, elyaf, resin ve preform üreten DuPontSA'nın yıllık kapasitesi 1.3 milyon tonun üzerinde. Şirketin Adana'daki araştırma ve geliştirme tesislerinin yanı sıra Paris, Barselona ve Milano'da pazarlama ofisleri var. 
Sabancı Holding CEO'su Celal Metin, polyester sektöründe Avrupa'da lider olan DuPontSA'nın tamamına sahip olmaktan çok memnun olduklarını vurguladı. DuPont Yönetim Kurulu Başkan Yardımcısı Richard R. Goodmanson da "DuPont polyester işinden ayrılırken, Sabancı ile ortak olabileceğimiz başka iş fırsatlarını araştırmaya devam edeceğiz" dedi. 
Dupont son iki yıldır global olarak polyester işinden çekilme stratejisi izliyor. Uzmanlar DupontSA'nın yüzde 50'si için 108 milyon dolarlık fiyatın ucuz olduğunu belirtiyor. Oyak Yatırım'dan Banu Büyükoğuz Reuters'a yaptığı değerlendirmede "Piyasa çarpanlarına göre şirketin yüzde 50 hissesini 190 ila 220 milyon dolar arasında hesaplarken, 108 milyon dolar çok uygun bir fiyat. Ayrıca, Sabancı Holding'den nakit çıkışı olmayacak" dedi. 


</TEXT>
</DOC>
