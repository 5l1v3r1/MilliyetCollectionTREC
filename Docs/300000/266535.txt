<DOC>
<DOCNO> 266535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sondun38.html </URL>
<DATE> 2004/08/26/ </DATE>
<TIME> 19.26 </TIME>
<AUTHOR>  </AUTHOR>
<HEADLINE>
Rusya'da düşen 2 uçağın kara kutuları hasarlı 
</HEADLINE>
<TEXT>

     Rusya'da önceki gün düşen 2 uçağın bulunan kara kutularının düşmeden dolayı hasar gördüğü, ancak bu hasarın cihazlardan bilgi edinilmesini engellemeyeceği bildirildi. 
     Uçak enkazlarında araştırma yapan komisyondaki bir yetkili, İtar-Tass'a yaptığı açıklamada, Rostov yakınlarında düşen Tu-154 tipi uçakta 3 tane, Tula bölgesinde düşen Tu-134 tipi uçakta da 2 olmak üzere toplam 5 kara kutunun bulunduğunu belirtti. 
     Yetkili, Tula bölgesinde düşen Tu-134 tipi uçaktaki kara kutulardaki pilot konuşmalarının kayıtlarının kötü olduğu ancak bantlama yöntemiyle seslerin dinlenebileceğini ve uzmanların bu konu üzerinde çalıştıklarını söyledi. 
     Rostov bölgesinde düşen uçakta bulunan 3 kara kutunun deşifre edilmesi işleminin sürdüğünü söyleyen yetkili, bu kara kutularda da uçağın yere çakılmasından dolayı hasar bulunduğunu ancak onarılamayacak boyutta olmadığını söyledi. 
     Rusya Devlet Başkanı Vladimir Putin'in Güney Federal Bölge Temsilcisi Vladimir Yakovlev de yaptığı açıklamada, kara kutuların incelenmesi sonucu felakete neyin yol açtığı konusunda bir ipucu elde edilemediğini kaydetti. 
     Yakovlev, kara kutuların uçaklar düşmeden önce devre dışı kaldığını belirterek, uçakların düşmesinin ana nedenini terörist saldırı olasılığı olarak gördüğünü söyledi. 
     
     S.O.S VERMİŞ 
     Öte yandan Ulaştırma Bakanı İgor Levitin, düşen uçaklardan birinin mürettebatının, uçak düşmeden önce son anda S.O.S butonuna bastığını açıkladı. 
     Levitin, Rostov bölgesinde düşen Sibir havayollarına bağlı TU-154 uçağının mürettebatının butona basmasına karşın, imdat çağrısının sesli kaydının bulunmadığını belirtti. 
     
</TEXT>
</DOC>
