<DOC>
<DOCNO> 272211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/spor/spo05.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Arıca'nın korkusu 
</HEADLINE>
<TEXT>


Gençlerbirliği Teknik Direktörü Erdoğan Arıca, Yunan Egaleo önünde savunmada çok dikkatli olmaları gerektiğini belirtti, "Turu geçecek skoru ancak böyle bulabiliriz" dedi 

NECMİ KEPÇETUTAN 


Prim 200 milyar 
BAŞKENT temsilcisi, UEFA Kupası ilk turundaki rakibi Yunanistan'ın Egaleo takımını gözüne kestirdi. Yönetim, tur atlayarak, UEFA'da gruplara kalınması halinde futbolculara 200 milyar lira prim dağıtacak. Başkan İlhan Cavcav'ın primi 300 milyar liraya çıkarabileceği bildirildi. Cavcav, "Eğer gruba kalırsak, bu hem bizi, hem de Türk futbolunu önemli ölçüde rahatlatacak. Egaleo maçı dönüm noktası" dedi. 

Ders çıkardılar 
TEKNİK Direktör Erdoğan Arıca, Egaleo'yu iki kez izlediğini belirtip, "Çok disiplinli bir ekip. Savunmada çok dikkatli olmalıyız. Turu geçecek skoru ancak böyle bulabiliriz" diye konuştu. Kaptan Ümit ise, "Avrupa'da da hiçbir maçın kolay olmadığını Rijeka deneyimi ile öğrendik" ifadesini kullandı. Kafilede sakat Ali Tandoğan, Erkan ve kadro dışı bırakılan Ali Öztürk yer almadı. 

Egaleo - Gençlerbirliği 

19. randevu 
BAŞKENT temsilcisi, Yunan Egaleo önünde Avrupa Kupaları'ndaki 19. sınavını verecek. Gençlerbirliği, 18 maçta, 8 galibiyet, 3 beraberlik ve 7 yenilgi aldı. Beş kez katıldığı kupalarda 27 gol atan Kırmızı - Siyahlılar, kendi kalesinde ise 20 gol gördüler. Gençlerbirliği, geçen sezon UEFA Kupası'nda çeyrek finalin eşiğinden dönmüştü. 


</TEXT>
</DOC>
