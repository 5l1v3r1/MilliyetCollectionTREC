<DOC>
<DOCNO> 255002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sondun04.html </URL>
<DATE> 2004/07/13/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Bush, CIA'e başkan arıyor... 
</HEADLINE>
<TEXT>

     ABD Başkanı George Bush'un, George Tenet'in istifasıyla boşalan Merkezi Haberalma Teşkilatı'na CIA yeni başkan bulma çabalarının yoğunlaştığı belirtilirken birçok gözlemci, güçlü bir aday olarak Dışişleri Bakanlığı'nın iki numaralı ismi Bakan Yardımcısı Richard Armitage'i görüyor. 
     Beyaz Saray Sözcüsü Scott McClellan, ''Başkan, gerekli zamanda CIA başkanlığına asaleten atama yapacak'' derken, Washington kulislerinde Bush'un seçiminin hafta sonundan önce ortaya çıkabileceği konuşuluyor. 
     Bush'un atayacağı kişinin, iktidardaki Cumhuriyetçi Parti'nin az farkla kontrolü elinde bulundurduğu Kongre'nin üst kanadı Senato'da onaylanması gerekiyor. 
     Amerikan medyasındaki haberlere göre, siyasi gözlemciler tarafından Senato'da en kolay onay alabilecek isimlerin başında Armitage gösteriliyor. Dışişleri Bakanı Colin Powell'in en yakın çalışma arkadaşı olarak ABD yönetiminde ılımlı kanadın önde gelen isimleri arasında yer alan Armitage, Savunma Bakanlığı Pentagon'daki şahinlerle zaman zaman çatışmaya girmesiyle biliniyor. 
     CIA başkanlığı için daha önce güçlü bir aday olarak gösterilen Temsilciler Meclisi İstihbarat Komitesi Başkanı Porter Goss'un şansının ise, politikacı kimliğinden dolayı azaldığı görüşü kulislerde dile getiriliyor. 
     Adaylık için düşünülen emekli senatör Sam Nunn ise, CIA başkanlığıyla ilgilenmediğini açıkladı. 
     CIA'in son başkanı George Tenet, 11 Eylül terörist saldırıları ve Irak'a ilişkin istihbarat zafiyetinden dolayı suçlanmasının ardından istifa etmişti. 
     
</TEXT>
</DOC>
