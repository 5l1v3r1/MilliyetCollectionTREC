<DOC>
<DOCNO> 287638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/spor/spo04.html </URL>
<DATE> 2004/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ Sınırları aştık 
</HEADLINE>
<TEXT>


Trabzonspor Başkanı, Anadolu kulübü oldukları için, kendilerini şehir sınırları içine kimsenin hapsedemeyeceğini belirtti. Atay Aktuğ, Ziya Doğan'ın raporu doğrultusunda devre arasında takıma takviye yapacaklarını müjdeledi 


"Gövde gösterisi" 
KARADENİZ ekibinin başkanı Atay Aktuğ, takımının sadece Trabzon'a hapsedilemeyeceğini belirtti. Aktuğ, "İstanbul ve Ankara'da 10 binlerce taraftarımız var. Anadolu kulübüyüz diye bizi Trabzon içine hapsetmeye çalışanlar, bunu asla başaramayacak. Geçen ay, Ankara ve İstanbul'da düzenlediğimiz organizasyonlar büyüklüğümüzün göstergesi oldu. Bu iki şehirde, bir - iki araziye talibiz. Devletin yardımcı olmasını bekliyoruz" dedi. 

"Ligde iddialıyız" 
AKTUĞ, uzun bir lig maratonunda olduklarını hatırlattı ve şöyle devam etti "Mağlubiyet ve beraberlikler üzerinde fazla durulmasın. Bizim iddiamız şampiyonluk. Bu uğurda, ne gerekiyorsa yapacağız. Teknik Direktörümüz Ziya Doğan'ın raporu doğrultusunda da devre arasında kadromuza takviyede bulunacağız. Bu kadronun da, şampiyonluk için yeterli olduğunu düşünüyorum. Sahamızda oynayacağımız Fenerbahçe maçından da galibiyet bekliyorum". 

Ege'nin heyecanı 

ANKARAGÜCÜ maçında 3 dakika forma giyerek sahalara dönüş yapan İbrahim Ege, geçmişe sünger çektiğini söyledi. Genç futbolcu, "Sahaya ilk ayak bastığım anda heyecandan kalbim duracak gibiydi. Kendimi, sanki ilk kez futbola başlıyormuş gibi hissettim. Bundan sonra özellikle Ziya hocam ve takımım için elimden gelen herşeyi yapacağım. Çünkü hocam, herkesin de söylediği gibi adam gibi adam. Bana zor günlerimde sahip çıktı" dedi. 

İzin bitti 

BORDO - Mavili futbolcular iki günlük iznin ardından bugün Fenerbahçe maçının hazırlıklarına başlayacak. 11 futbolcunun milli takımlarda olması nedeniyle eksik çalışacak Trabzonspor 19.00'da tesislerde buluşacak. Bu arada Thijs'in devre arasında gönderilebileceği bildirildi. Öte yandan Kenya maçı için ülkesine giden Yattara geç dönmemesi konusunda son kez uyarıldı. 


</TEXT>
</DOC>
