<DOC>
<DOCNO> 280737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonspo14.html </URL>
<DATE> 2005/03/15/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Formula 1 Türkiye Grand Prix'inin biletlerine ilgi büyük... 
</HEADLINE>
<TEXT>

     Formula 1 Türkiye Grand Prix'inin biletlerine ilginin büyük olduğu bildirildi. 
     Türkiye'nin ilk kez ev sahipliği yapacağı organizasyonun 19-21 Ağustos'ta yapılacak 14. ayak yarışları için satışa sunulan 125 bin biletten şimdiye dek 25 bininin satıldığı açıklandı. 
     Toplu alım yapmak isteyen şirketlerin bilet bulmakta zorlandıkları, Formula 1 organizasyonu içinde Avrupa'nın en çok bilet satan ülkesinin Türkiye olduğu açıklandı. 
     Dünyada yaklaşık 1,5 milyar izleyicisi olan F1 için Aralık ayında Biletix üzerinden satışa sunulan 125 bin adet biletten şu ana kadar 25 bin adet satıldığı bildirildi. Fiyatları 70 ila 350 avro arasında değişen biletlerin en pahalısı ''ana tribün''deki ''gold'' biletlere özellikle büyük şirketler rağbet gösteriyor. Şirketlerin toplu bilet talepleri yarışa yaklaşık 6 ay olmasına karşın ''gold'' biletlerin çok büyük bölümünün tükenmesine neden oldu. 
     İstanbul Otodrom Pisti'ndeki tüm yarışların organizasyonlarını yürütmekle görevli Motor Sporları ve Organizasyon A.Ş.'nin Satış Pazarlama Müdürü Bülent Özerdim, yoğun talepten memnun olduklarını, ancak böyle giderse yarışseverlerin bilet bulmakta zorlanabileceğini ifade etti. 
     Türkiye'nin, Formula 1'de Avrupa'da en çok bilet satan ülke olduğunu söyleyen Özerdim, ''Barcelona'nın yarış tarihi bizden çok önce olduğu için, bilet satışları da Türkiye'den biraz daha yüksek. Ama genel olarak bakıldığında bilet satışlarında Türkiye önde. Mayıs ayında daha da artacaktır. Şimdiden 'süper gold' ve 'gold 3' kategorilerinde çok az yer kaldı. Ek tribünün köşe balkonunda ise yer kalmadı'' dedi. 
     Formula 1'in 14. yarışı olan Türkiye Grand Prix'i için 125 bin bilet piyasaya sunulurken, en pahalı yer olan ana tribünün yüzde 65'i satıldı. Yabancı konuklar için de 50 bin bilet ayrıldı. En yüksek toplu satışı da bir şirket 2 bin bilet alarak gerçekleştirdi. 2 bin 300 avroyu bulan VIP için ayrılan bölüme de şu ana kadar 250 kişilik rezervasyon yapıldı. 
     
</TEXT>
</DOC>
