<DOC>
<DOCNO> 267491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/spor/yaksoy.html </URL>
<DATE> 2004/08/30/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Pişmiş aş 
</HEADLINE>
<TEXT>



Komşuda pişer, bize de düşer. Eh, ümit bu işte. Olimpiyatlar Atina'da pişti, şimdi bize de düşecek. Yunanistan ile beraber yaparsak ve onların yardımı ile bu iş belki olur diye düşünen otoriteler var. Tabii 2012'ye kadar kimse pişmiş aşa su katmazsa. 
Tıpkı Avrupa Birliği'ne girmek için Hollanda'nın, Almanya'nın yardımını beklediğimiz gibi. Neden böyle oluyor diye hiç sormayın. Zira biz pişirmesini hiç bilmiyoruz. Köşe yazarları sütunlar dolusu yazsalar da hakikat bu. Çünkü analitik düşünemiyoruz. Matematiksel düşüncemiz ise fevkalede. Çünkü her yerde bizim malum adamlarımız var. Dama taşı gibi. Sen oraya, ben oraya deyip, köşeleri tutmuşuz. Olimpiyatlar boyunca Atina'da oturan spordan sorumlu devlet bakanımızın moral vermesiyle de bu işlerin yürümediği görülmüyor mu Son yıllarda sporda da ekonomideki gibi cari açık büyüyor. Yani spor yeteneklerimizle, dış spor yetenekleri arasındaki fark gittikçe açılıyor. Anlaşılan sadece çok amaçlı spor sahaları yapmakla bu iş olmuyor. Mesela dört tarafı denizlerle çevrili yurdumun, güzelim bu spor alanlarına rağmen, yüzmede neredeyiz acaba Eyvah uzattık. Ey yöneticilerimiz, iki kere iki kaç madalya eder bilir misiniz Tabii analitik düşünürseniz. 


</TEXT>
</DOC>
