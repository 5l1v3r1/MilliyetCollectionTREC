<DOC>
<DOCNO> 250803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sondun21.html </URL>
<DATE> 2004/06/25/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Gül Le Figaro'ya konuştu Irak'ın bölünmesine kesinlikle karşıyız 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin Irak'ın bölünmesine kesinlikle karşı çıktığını belirtti. 
     Fransa'da yayınlanan Le Figaro gazetesinin sorularını yanıtlayan Gül, ''Her ülkenin özellikleri var, bunları göz önüne almak gerekiyor. Ancak, Irak'ın parçalanmasına yol açmamalıyız. Biz buna kesinlikle karşı çıkıyoruz'' dedi. 
     BM'nin Irak ile ilgili son kararına atıfta bulunan Gül, ''BM'nin de Irak'ın siyasi ve toprak bütünlüğü konusunda ısrarlı olduğunu'' hatırlattı. 
     ''Irak'ta nasıl bir kurumsal sistemde yaşanacağı konusunda Irak halkının karar vereceğini'' ifade eden Gül, ''Biz Irak halkının kararına saygı göstereceğiz'' dedi. 
     Gül, Irak'ı bir gün parçalamaya götürecek yola Irak halkının ve komşularının da karşı olduğunu belirtti ve parçalanmanın Iraklılar için olduğu kadar bütün bölge için tehlikeli olacağı uyarısında bulundu. 
     
     ABD VE PKK 
     ABD'nin terör örgütü PKK'nın Kuzey Irak'taki faaliyetlerine müdahale etmemesine ilişkin bir soru üzerine Gül, Türkiye'nin ABD'den bu konuda hala tatmin edici bir yanıt alamadığını belirtti. 
     Washington yönetiminin PKK'yı terör örgütü olarak değerlendirdiğini hatırlatan Gül, ABD'nin bu konudaki taahhütlerinin Türkiye'nin gözünde önemli olduğunu ifade etti. 
     
     TÜRKİYE-AB 
     Le Figaro'nun Türkiye-AB ilişkilerine yönelik sorularını da yanıtlayan Gül, Türkiye'de son zamanlarda yapılan değişiklikleri ''devrim'' olarak niteledi. 
     AB Komisyonu'nun raporunda bu gerçeği kabul edeceğine inandığını kaydeden Gül, reformların devam edeceğini bildirdi. 
     AB'nin Türkiye konusunda tarihi bir karar vereceğini belirten Gül, AB'nin, eğer Avrupa'nın dünya meselelerinde önemli rol oynaması gerektiğini düşünen stratejik bir vizyona sahip olması halinde, Türkiye'nin üyeliğine karşı çıkmamasını istedi. 
     
</TEXT>
</DOC>
