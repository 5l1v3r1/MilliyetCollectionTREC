<DOC>
<DOCNO> 285112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonsiy06.html </URL>
<DATE> 2004/11/01/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
TBMM Plan ve Bütçe Komisyonu'nda ''bütçe görüşmeleri'' başladı... 
</HEADLINE>
<TEXT>

     TBMM Plan ve Bütçe Komisyonu'nda, 2005 Mali Yılı Bütçe Kanunu Tasarısı üzerindeki görüşmelere başlandı. 
     CHP Trabzon Milletvekili Akif Hamzaçebi, DPT'nin bütçe ve yatırımlarla ilgili raporunu bu sabah alabildiklerini ifade ederek, ''Daha önce aradım, basılmadığını söylediler. Ama bu sabah gördük ki üzerinde 17 Ekim tarihi var. Ya eski tarih ile bastılar veya basıldı milletvekillerinden saklandı. İkisi de skandaldır. Hükümetin tutumunu kınıyorum'' diye konuştu. 
     Hamzaçebi, geçen dönemde gerçekleştirilemeyen Sayıştay üyelikleri seçiminin bu dönem öncelikle gündeme alınmasını istedi. 
     
     SOSYAL PATLAMA 

     CHP Mersin Milletvekili Mustafa Özyürek de Hükümet'in 2005'ten itibaren 3 yıl daha IMF programı ile yola devam etme kararını eleştirerek, IMF programlarının daha fazla uygulanması durumunda bir sosyal patlamayı kaçınılmaz gördüğünü söyledi. 
     Tek doğru programın IMF programları olmadığını ifade eden Özyürek, Türkiye'nin farklı programları uygulayacak güç ve cesarete sahip bulunduğunu kaydetti. Özyürek, IMF programı yerine Ankara programını uygulamanın zamanın geldiğini belirtti. 
     Airbus uçaklarının maliyeti ile ilgili farklı rakamlar konuşulduğunu bildiren Özyürek, gerçek rakamların açıklanmasını istedi. 
     Başbakanlık için özel bir uçak alınacağı ve Hükümet için 3 uçaklık özel bir filo kurulduğu yolundaki haberleri da hatırlatan Özyürek, bunların gerçek olup olmadığını da sordu. 
     Komisyonda görüşmelere devam ediliyor. 
     
</TEXT>
</DOC>
