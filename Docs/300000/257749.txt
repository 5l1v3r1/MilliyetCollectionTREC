<DOC>
<DOCNO> 257749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sonyas06.html </URL>
<DATE> 2004/07/23/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Serge Reggiani kalbine yenik düştü 
</HEADLINE>
<TEXT>

     Ünlü Fransız şarkıcı ve oyuncu Serge Reggiani dün gece Paris'teki evinde hayata veda etti. 
     Kalp krizi geçirdiği belirtilen Reggiani, 82 yaşındaydı. 
     İtalya'nın kuzeyinde, Reggio Emila'da 2 Mayıs 1992'de dünyaya gelen Serge Reggiani, 1 Ekim 1930'da faşizmden kaçan ailesiyle Fransa'ya yerleşti. 1948'de Fransız vatandaşı olan Reggiani, 1937'de Sinema Sanatları Konservatuarı'nın açılış ilanını gördü ve küçük rollerle sinema ve tiyatro dünyasına adım attı. Reggiani, 1939'da Drama Sanatları Konservatuarı'na girmeye karar verdi. 
     Savaş yıllarında Jean Cocteau'nun bir oyununda başarıyla sahne alan Reggiani, 1943'te, Leo Joannon'un ''Kayıp Çocuklar Kavşağı'' adlı filmindeki rolüyle sinema dünyasında ilk başarısını elde etti. Bu filmin çevrildiği sırada tanıştığı rol arkadaşı Janine Darcey ile tanışarak ilk evliliğini yaptı. 
     Savaştan sonra ünlü bir oyuncu olarak adı anılan Reggiani, Edith Piaf ve Simone Signoret gibi devlerle aynı filmlerde rol aldı. 
     Şarkı söylemeye tutkun Reggiani, 1959'da bir radyo programında 20 kadar şarkıyı yorumladı. 1963'te ise aldığı bir teklif üzerine müzik dünyasına yönelen Reggiani, 1965'te ünlü Fransız yazar Boris Vian'ın şiirlerinden bestelenen şarkılardan oluşan ilk albümünü çıkardı. Büyük başarı kazanan albüm 43 yaşındaki Reggiani'ye yeni bir kariyer alanı açıyordu. 
     Sinema ve müziği bir arada sürdüren Reggiani, 1995'te de ''Gece yarısından önceki son mektuplar'' adıyla Jean-Paul Sartre'tan Romy Schneider'a Edith Piaf'tan Lino Ventura'da kadar bütün sevdiklerine yazdığı mektupları içeren kitabını yayımladı. 
     Bozulan sağlığına rağmen albüm çıkarmayı sürdüren Reggiani, bu arada resme de merak saldı. 1999'da Paris'te bir sergi açan Reggiani, 2000'de ise vasiyet niteliği taşıyan ve Michel Legrand denetimindeki ''Çocuklar, bizlerden daha iyi olun '' adlı albümünü çıkardı. 
     Çok yönlü bir sanat insanı olan, anayurdunu ve dilini hiç unutmayan Reggiani, mücadeleci kimliğini hiç kaybetmedi ve yaşamının sonuna kadar başta insan hakları ve faşizme karşı mücadele olmak üzere siyasi inançlarından ve ilkelerinden ayrılmadan, ardında sayısız eser bırakarak bu dünyadan ayrıldı. 
     
</TEXT>
</DOC>
