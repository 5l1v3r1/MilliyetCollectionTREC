<DOC>
<DOCNO> 291874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/guncel/agun.html </URL>
<DATE> 2004/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis Müdürü, 'AB Valisi'ne uyamadı 
</HEADLINE>
<TEXT>


Diyarbakır Emniyet Müdürü Okur, Vali Efkan Ala'nın "demokratik" uygulamalarına "uyum" sağlayamadı. Ala'ya "görevden alınması" için dilekçe veren Okur, yıllık izne ayrılarak Diyarbakır'ı terk etti 

Tolga Şardan 

Diyarbakır Valisi Efkan Ala'nın AB'ye uyum sürecine uygun çabaları, kent yönetiminde "uyum sorunu" yaşanmasına neden oldu. Ala'nın "esnek, yasakların kaldırılmasına yönelik" yönetim tarzından rahatsızlık duyan Diyarbakır Emniyet Müdürü Orhan Okur, tepkisini 28 günlük yıllık izninin tamamını alıp kentten ayrılarak gösterdi. 

Yasakları kaldırdı 
Ala, önceki görev yeri Batman'da, demokratik hakların kullanımı taleplerine olumlu yanıt vermesi, yasadışı örgüt faaliyetlerinin bir bölümünün önüne "yasakları kaldırarak" geçmesiyle adını duyurdu. Ala, 2 ay önce, eski Başbakan Mesut Yılmaz'ın, "AB yolu buradan geçer" dediği Diyarbakır'a atandı. 
Ala'nın ilk talimatları, sivil toplum örgütlerinin demokratik etkinliklerine izin verilerek müdahale edilmemesi oldu. 10 alanla ilgili miting yasağını kaldıran Ala, PKK'lılar toprağa verilirken yapılan gösteri ve yürüyüşlere müdahalede "sınırın aşılmamasını" istedi. Bir PKK'lının tabutunda terör örgütünü simgeleyen sarı - kırmızı - yeşil renklerin bulunmasına müdahale eden polisi eleştiren Ala, Okur'un izinli olduğu dönemde, tabutta bu renklerde bayrak taşınsa bile müdahale edilmemesini istedi. Ala, Hevsel Bahçeleri'ndeki operasyon sırasında, Diyarbakır Belediye Başkanı Osman Baydemir'le Okur'un televizyonlara yansıyan tartışmasını eleştirdi. 

'Yöntemlerimiz farklı' 
Bu gelişmelerin ardından Ala'ya dilekçe vererek görevden alınmasını isteyen Okur, 18 Kasım'da 28 günlük yıllık izne ayrılarak İzmir'e gitti. Okur'un Ala'ya tepkisi Ankara'ya da yansıdı. İddiaya göre, Okur, yakın çevresine, "Vali ile çalışma yöntemlerimiz farklı. Bu nedenle görevden alınmamı istedim" dedi. Geçici görev ya da kararnameyle merkeze alınacağı öne sürülen Okur'un bugün İçişleri Bakanı Abdülkadir Aksu, ve Emniyet Genel Müdürü Gökhan Aydıner'le görüşmesi bekleniyor. 
Göreve geldiği sırada Okur'un izin talebine "Biraz bekleyelim demiştim" dediğini belirten Ala, şunları söyledi 
"Tarz değişikliği diye bir şey olmaz. Devlette kanunlar, kurallar var. Valinin talimatlarıyla görev yapılır. 'Emrimdeki kişinin tarzı' diye bir şey yok. Kanunda olmayan bir şeyi talimatlandırabilir miyim Ben işi tanımlarım, talimatları veririm. Herkes görevini yapacak." 

İstanbul SBF'li 'en genç' vali 

İlk valiliğini adı "terör kenti"ne çıkan Batman'da yapan Efkan Ala, 1965'te Erzurum'da doğdu. "Türkiye'nin en genç valisi" oldu. İstanbul SBF mezunu olarak Mülkiyeliler dışında bu göreve getirilen ender isimlerden biri. Diyarbakır'da namus cinayetlerini önleme kampanyası başlattı. "Ben, AB'ye zihniyet olarak uyum sağladım" sözleriyle dikkat çekti. 

Terör uzmanı polis müdürü 

Diyarbakır Emniyet Müdürü Orhan Okur, "terör uzmanı" olarak emniyette görev yaptı. Okur, Şanlıurfa'da Emniyet Müdürü olduğu 1999'da seçim yasaklarını gerekçe göstererek kentte miting yapmak isteyen DSP konvoyuna izin vermedi. DSP liderliğindeki hükümetin ardından merkeze alındı. Diyarbakır'da "Toplum Destekli Polislik" projesi başlattı. 


</TEXT>
</DOC>
