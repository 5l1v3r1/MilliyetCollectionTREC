<DOC>
<DOCNO> 260956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/dunya/axdun01.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'a karşı 'rock' cephesi 
</HEADLINE>
<TEXT>


Bruce Springsteen'in başını çektiği bir dizi popüler şarkıcı ve müzik grubu, ABD seçmenini Bush'a karşı harekete geçirmek için toplam 28 kentte konserler verecek 

YASEMİN ÇONGAR Washington 


ABD'de büyük bir çekişmeye sahne olan ve sonucu, rekabetin kızıştığı olduğu 8 - 9 eyalette ipi kimin göğüsleyeceğine bağlı görünen başkanlık yarışı, pop müzik dünyasının yıldızlarını da harekete geçirdi. Bruce Springsteen'in başını çektiği ve aralarında James Taylor, R.E.M., Dave Matthews Band, Dixie Chicks, Pearl Jam, Bonnie Raitt ve Kenny "Babyface"in bulunduğu bir dizi şarkıcı ve müzik grubu, Başkan George W. Bush'u Beyaz Saray'dan uzaklaştırmak amacıyla, siyasi çekişmenin en fazla olduğu eyaletlerde konserler vereceklerini açıkladı. 
Bush'a karşı kampanya yürüten ve internet üzerinden 2.5 milyon üyeye ulaşan "MoveOn.org" adlı oluşumun öncülüğünde bir araya gelen müzisyenler, ekim ayının ilk haftasında, toplam 34 kentte verecekleri konserlerin gelirini, Bush karşıtı kampanyaya bağışlayacaklar. 

"Patron" öncülük edecek 
"Oyunu Değişim İçin Kullan" ortak sloganını taşıyacak konserlerin amacı, Ohio, Florida, Michigan, Pennsylvania, Iowa, Kuzey Carolina, Wisconsin ve Missouri'de yaşayan genç seçmenleri 2 Kasım'da sandığa gitmeye ve Bush'un Demokrat rakibi John Kerry'ye oy vermeye ikna etmek. 
Hayranları tarafından "Boss Patron " lakabıyla ve dünyanın en sevilen pop müzikçilerinden biri sayılan Springsteen, Bush karşıtı konserlere öncülük etmesinin nedenini, "Son 25 yıldır yaptığım türden bir müzik yapıp söylediğim türden şarkılar söyledikten sonra, bu seçimlere ilgisiz kalmam mümkün değildi" diye açıkladı. Springsteen'in "No Surrender" Teslim Olmak Yok adlı parçası, halen Kerry tarafından kampanya şarkısı olarak kullanılıyor. 


</TEXT>
</DOC>
