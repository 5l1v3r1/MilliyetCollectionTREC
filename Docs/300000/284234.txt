<DOC>
<DOCNO> 284234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/guncel/axgun01.html </URL>
<DATE> 2004/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakıl taşına bile Yunan bayrağı 
</HEADLINE>
<TEXT>


Yunanlı aşırı sağcıların desteğiyle, 'Çakıl taşına dahi bayrak dikin' kampanyası başlatıldı. Yunan sahil güvenliği, Kardak'a yakın adaların çevresinde devriye geziyor 

YAŞAR ANTER Bodrum DHA 

Türkiye ile Yunanistan'ı 1996'da savaşın eşiğine getiren Kardak kayalıkları çevresi, Yunanlı fanatiklerin "çakıl taşına bayrak" kampanyası başlatmasıyla hareketlendi. Adalarda yaşayan bir grup aşırı sağcı, bazı yerel gazetelerin de desteğiyle, "Çakıl taşına dahi bayrak dikin" kampanyası başlattı. Patmos adasının 100 metre açığında bulunan 10 metrekare büyüklüğündeki kaya parçalarına bile Yunan bayrağı dikildi. Yunan sahil güvenliği, Kardak'a yakın Kilimli, Psemiros ve Patmos adaları çevresinde devriye sayısını artırdı. Türk Silahlı Kuvvetleri, bölgeyi 24 saat kontrol altında tutmaya başladı. Kardak'a bir mil uzakta bulunan Çatal ve Kiremit adaları yakınlarına Sahil Güvenlik botları konuşlandı. Fanatiklerin bir oldubittiyle Kardak'a çıkarak, yeniden Yunan bayrağı dikmesine kesinlikle izin verilmeyeceği belirtildi. Üst düzey bir yetkili, gelişmeleri şöyle değerlendirdi 
"Halklar arasında gelişen dostluk ilişkilerini kimse bozmaya kalkmasın. Son aylarda Bodrum, Marmaris ve Muğla ile Yunanistan'ın Rodos, İstanköy ve Kilimli adalarındaki dostane ilişkilerin hızla gelişmesi, birilerini rahatsız etmişe benziyor. Kardak'ın, 'Türkiye, AB'den müzakere tarihi alacak. Elleri kolları bağlı' düşüncesiyle, bir oldubittiye getirilmeyecek kadar ciddi olduğunun anlaşılmasını isteriz. Bunu fırsat olarak değerlendirmeye çalışanlar fena halde yanılır." 
Yunanistan'da sağ eğilimli Rodiaki gazetesi de "Atina'nın Ankara'ya sert cevabı 1 santimetre bile yer vermeyiz" başlığı kullanıldı. 




</TEXT>
</DOC>
