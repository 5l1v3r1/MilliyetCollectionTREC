<DOC>
<DOCNO> 259089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sontur08.html </URL>
<DATE> 2004/07/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Sünnet olmak için 19 yıl bekledi... 
</HEADLINE>
<TEXT>

     Çankaya Belediyesi'nce dar gelirli ailelere yardım amacıyla düzenlenen kampanyada, yaşları 5 ay ile 19 arasında değişen yaklaşık 300 çocuk sünnet edildi. 
     AA muhabirinin aldığı bilgiye göre, belediye tarafından 31 Temmuz Cumartesi günü Ahlatlıbel tesislerinde gerçekleştirilecek şölenle kutlanacak sünnet kampanyası tamamlandı. 
     Sünnetleri yapılan gençler, belediye tarafından çeşitli semtlerde kurulan Toplumsal Dayanışma Merkezi sorumlularınca tespit edildi. 
     Çalışmalar sırasında 19 yaşında sünnet olmadığı belirlenen Veysel isimli bir genç de ikna edilerek kampanyaya katıldı. Babası tarafından terk edilen, annesinin de akli dengesinin yerinde olmadığı belirlenen gence, psikolojik destek verilerek sünnete hazırlandı. Genç daha sonra sorunsuz bir şekilde sünnet edildi. 
     Kampanyada, sara hastası olan ve çeşitli engelleri bulunan çocuklarda sünnet oldu. 
     Çankaya Belediye Başkanı Muzaffer Eryılmaz, çocuklarını sünnet etme imkanı olmayan ailelere destek olmak, çocukların da bu sıkıntılı günlerini daha kolay atlatmalarını sağlamayı amaçladıklarını söyledi. 
     Kampanyada büyük yaştaki çocukları da sünnet ettiklerini ifade eden Eryılmaz, 500-600 milyon lirayı bulan masrafları ailelerin karşılamasının bugünkü ekonomik koşullarda mümkün olmadığını kaydetti. 
     Eryılmaz, çocuklara uygun şartlarda temin ettikleri çeşitli hediyeler dağıtacaklarını dile getirerek, steril şartlarda sünnetleri yapılan çocukların cumartesi günkü şölende eğlenebilecek duruma geleceklerini anlattı. 
     
</TEXT>
</DOC>
