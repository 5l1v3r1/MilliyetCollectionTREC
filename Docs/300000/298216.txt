<DOC>
<DOCNO> 298216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/soneko46.html </URL>
<DATE> 2004/12/16/ </DATE>
<TIME> 20.04 </TIME>
<AUTHOR>  </AUTHOR>
<HEADLINE>
Avrupalı yatırım bankaları işten çıkarmaları hızlandırdı 
</HEADLINE>
<TEXT>

     Karlılıklarıyla ilgili yüksek beklentileri karşılamakta zorlanan Avrupalı yatırım bankaları, son dönemde işten çıkarmaları hızlandırdı. 
     Alman bankalarının başlattığı yüklü işten çıkarma eylemine son olarak Hollandalı yatırım bankası ABN AMRO katıldı. 
     ABN AMRO'dan yapılan açıklamada 1100'ü yatırım bankacılığı çalışanları olmak üzere toplam 2 bin 850 çalışanın işten çıkarılacağı belirtildi. Bu miktar, ABN AMRO'nun toplam çalışan sayısının yüzde 3'üne denk geliyor. 
     Yakın dönemde Avrupa'daki çalışan sayısını azaltma kararı alan bankalar arasında şunlar yer alıyor 
     Commerzbank Almanya'nın üçüncü büyük bankası 9 Kasım'da yatırım bankacılığı biriminde çalışan 900 kişinin işine son verileceğini duyurdu. 
Deutsche Bank Almanya'nın en büyük bankasının maliyetleri kısarak karlılığı artırma programı kapsamında kurumsal ve yatırım bankacılığı birimlerinde çalışan 2 bin kişinin işine son vermesi bekleniyor. 
Credit Suisse First Boston İsviçre kökenli yatırım bankası 7 Aralık'ta duyurduğu yeniden yapılandırma programıyla kısa vadede 300 yatırım bankacılığı çalışanını işten çıkaracak. 
J.P. Morgan ABD kökenli yatırım bankasının Avrupa birimlerinde çalışan 6 bin kişinin işine son verilecek. Böylece şirketin Avrupa yatırım bankacılığı çalışanlarının beşte biri kapı dışarı edilmiş olacak. 

</TEXT>
</DOC>
