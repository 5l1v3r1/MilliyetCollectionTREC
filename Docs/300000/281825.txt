<DOC>
<DOCNO> 281825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/soneko04.html </URL>
<DATE> 2004/10/20/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Konut açığını kapatmak hayal... 
</HEADLINE>
<TEXT>

     Nüfus artışının yanı sıra kentleşmenin de etkisiyle Türkiye'nin konut açığı büyüme eğilimini sürdürülyor. 1990-2003 arasındaki 14 yıllık dönemde 3 milyonun üzerinde konut inşa edilmesine rağmen, konut açığındaki artışın önüne geçilemiyor. 
     Devlet İstatistik Enstitüsü verilerine göre, 1990-2003 arasındaki 14 yıllık dönemde, belediyeler tarafından toplam 3 milyon 280 bin 758 konut için yapı kullanma izin belgesi 
     verildi. 1990-2001 arasındaki yıllarda, bir yılda bitirilen inşaat sayısı sürekli 200 binin üzerinde gerçekleşti. Ancak, 2002 ve 2003 yıllarında bu sayı 200 binin altına indi. Son 14 yıllık dönemde 3 milyonun üzerinde konut inşa edilmesine karşın, konut gereksiniminde artışın önüne geçilemedi. Geçen yıl itibariyle Türkiye'deki konut gereksiniminin 600 bine yaklaştığı belirtildi. Bu yıl ise, konut gereksiniminin 633 bin 600'e çıktığı tahmin ediliyor. 633 binden fazla yeni konuta gereksinim duyulan Türkiye'de bu yılın ilk altı aylık döneminde yapı kullanma izin belgesi verilen konut sayısı ise sadece 70 bin 34 oldu. Devlet Planlama Teşkilatı'nca yıllık program hazırlıkları için hazırladığı bir raporda da bu konuya dikkat çekiliyor. Raporda, önümüzdeki yıllarda da yasal konut üretiminin gereksinime yanıt vermeyeceği belitilerek, "Kaçak yapılaşma sorunun devam etmesi beklenmektedir. Yapı ve kullanım izinlerinin alınması kriterlerinin netleştirilerek sürecin hızladırılmasına gereksinim bulunmaktadır" görüşü dile getiriliyor. Raporda, düzenli konut yapımının desteklenmesi ve gecekondulaşmanın önlenebilmesi için yeni yapılaşmanın mevcut yerleşim alanlarındaki yoğunluğun artırılması yerine, yeni alanların iskana açılması gerektiği vurgulanıyor. Raporda, "Bu amaçla yerel yönetimlerin altyapılı arsa üretimi konusuna ağırlık vermesi, kamu-özel finans sisteminin altyapı ve konut gereksinimini karşılayacak biçimde yeniden düzenlenmesi ve kamu finans kaynaklarının altyapılı arsa üretimi ve konut kooperatiflerinin kredilendirilmesine yönlendirilmesi gereği devam etmektedir" görüşüne yer veriliyor. 
     
</TEXT>
</DOC>
