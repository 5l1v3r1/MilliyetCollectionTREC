<DOC>
<DOCNO> 271607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/yazar/sazak.html </URL>
<DATE> 2004/09/14/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
TCK, zina, 159 1 
</HEADLINE>
<TEXT>


TBMM, yeni TCK tasarısını görüşmek üzere bugün toplanıyor. Ekim ayındaki AB İlerleme Raporu'nu 'olumlu' etkilemesi düşüncesiyle tatil sonrasına bırakılan ceza yasasındaki değişiklikler, AKP'nin 'zina'ya 6 ay ile 2 yıl arasında hapis cezası getirmek istemesi üzerine tam tersi bir etki uyandırdı. AB kulislerinde şimdi tasarının görüşülmesinin bir ay süreyle 'askıya alınması' dahil pek çok öneri dile getiriliyor. 
Zina tartışması, TBMM'nin bugünkü 'olağanüstü' toplantısı henüz başlamadan, 'reform paketi' üzerindeki çalışmalara gölge düşürdü. 
AKP'nin niyeti konusundaki kuşkular, dış basında ilk kez Başbakan Erdoğan'ı da hedef alacak şekilde sorgulanıyor. The New York Times'ın başyazısı hayli sert ve uyarıcıydı 
'Türkiye'deki iktidar partisi, AB üyeliğini sağlama almak için girişilen reform hareketinin bir parçası mahiyetinde, ülkenin ceza yasasında geniş çaplı değişiklikler önerdi. 
Kadın hakları gruplarının da katkısıyla yapılan değişiklikler, tecavüz, cinsel saldırı ve tacize karşı caydırıcı hükümler getiriyor. Ne yazık ki kadınlarla ilgili başka bazı düzenlemeler tehlikeli bir gericilik içeriyor. AB'nin modern insan hakları vizyonundan ziyade, iktidar partisinin muhafazakar İslami köklerini yansıtan inanışları ve pratikleri yasal zemine taşıma çabası sergileniyor. 
Başbakan Erdoğan, yeni ceza yasasının Meclis'te görüşülmesini ertelemeli, gönüllü cinselliğe karşı hükümler ayıklanmalı ve kadınları koruyan somut düzenlemeler yapılmalıdır. 
Aksi takdirde Erdoğan, AB ile üyelik müzakerelerine başlanıp başlanmayacağına karar verilecek olan aralıkta Türkiye'nin üyelik girişimini engellemeye çalışan çevrelerin eline büyük bir koz vermiş olacaktır. Böyle talihsiz bir sonucun tek sorumlusu da bizzat Erdoğan'dan başkası olmayacaktır.' 
AKP'nin 'zina'da ısrarı akla başka bir soruyu da getiriyor Acaba, aralıktaki AB zirvesinden müzakerelere başlanması konusunda kesin bir karar çıkmayacağı, 'takvim'in 2005 yılından itibaren AB ülkelerinde referanduma sunulacak 'Avrupa Anayasası' nedeniyle zamana yayılmasına ilişkin bazı duyumlar alındığı için AKP 'zina'yı getirerek hem kendi tabanına hem de AB'ye mesaj vermek ihtiyacı mı duydu Gerekçesi ne olursa olsun, 'zina'yı yeniden suç haline getirmek Türkiye ile AB arasındaki mesafeyi açacaktır. 
Aydınların ve hukukçuların uyarılarına karşın TCK'da 'düşünce suçu' açısından hala korunan 159 1 gibi hükümleri özü itibariyle değiştirilmeden yeni tasarıya 'monte' edilmektedir. Bu yönüyle kadın hakları açısından 'geriye gidiş', ifade özgürlüğüne yaklaşımda da kendini göstermektedir. AKP ve CHP gruplarına büyük görev düşüyor. 
Meclis, TCK'yı çağdaş bir yorumla yasalaştırmalıdır. 



</TEXT>
</DOC>
