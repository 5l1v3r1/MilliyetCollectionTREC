<DOC>
<DOCNO> 274083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonyas06.html </URL>
<DATE> 2004/09/22/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Kalp krizinde dakikalar önemli 
</HEADLINE>
<TEXT>

     Metin FERAH BOLU, DHA 
ABANT İzzet Baysal Üniversitesi Tıp Fakültesi Dekanı Prof. Dr. Cihangir Uyan, kalp krizi vakalarında dakikaların önemli olduğunu, hastaların hiç zaman kaybetmeden acil servise ulaştırılması gerektiğini söyledi. 
     Erkeklerde 45 yaş sonrası, kadınlarda ise menopoz sonrası kalp krizi riskinin yükseldiğini belirten Prof. Dr. Uyan, yaşın dışında kalp krizi riskini artıran faktörlerin başında, ailede kalp hastalığı olması, şeker hastalığı, yüksek kan kolesterolü ve kan basıncı, sigara içmek, aşırı kilo ve fiziksel aktivite azlığının geldiğini söyledi. 
     Kalp krizlerinin farklı bulgular göstermesi nedeniyle, kalp krizi geçiren hastaların dahi bu belirtilerin farkına varmama ihtimalinin son derece yüksek olduğunu belirten Prof. Dr. Uyan, "Bir çok kalp krizi, göğüs kafesinin merkezinde hafif bir huzursuzluk olarak başlar. Göğsün merkezinde bir kaç dakika süren veya gelip giden huzursuzluk hissedilir. Bu huzursuzluk basınç, sıkıştırma veya dolgunluk şeklinde de hissedilebilir. Belirtiler bir veya iki kolda, sırtta, boyunda, çenede veya midede huzursuzluk şeklinde hissedilebilir. Nefes darlığı, soğuk terleme, bulantı, baş dönmesi gibi belirtiler, kişinin acilen tıbbi bir değerlendirmeye ve tedaviye ihtiyacı olduğunu gösterir'' dedi. 
     Kalp krizine bağlı belirtileri değerlendirmenin en iyi yolunun, acil serviste kontrolden geçmek olduğunu söyleyen Prof. Dr. Uyan, "Kalp krizinde her geçen dakika, daha fazla kalp adalesinin ölmesine neden olur. Doktor ve acil personelin isteği, belirtiler kötü bir hale gelse de, kalp krizi geçiren birinin gecikmeden acil servise gelmesidir'' dedi. 
     
</TEXT>
</DOC>
