<DOC>
<DOCNO> 271521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/ekonomi/aeko.html </URL>
<DATE> 2004/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'yle borç azaltma ve işsizlik görüşülecek 
</HEADLINE>
<TEXT>


Üç yıllık yeni stand - by görüşmelerinde odaklanılacak konular arasında işsizliğin düşürülmesi ve orta vadeli borç azaltma stratejisi de yer alıyor 


Uluslararası Para Fonu IMF Türkiye Masası Şefi Rıza Moghadam başkanlığındaki heyet, Türkiye'yle imzalanması düşünülen üç yıllık yeni stand - by ile ilgili görüşmeler için 16 Eylül'de Türkiye'ye geliyor. 
IMF Türkiye Temsilciliği'nden yapılan açıklamaya göre 29 Eylül'e kadar sürecek görüşmeler ekim başındaki IMF ve Dünya Bankası yıllık olağan toplantılarının ardından tekrar devam edecek. 
"Türk yetkililer 2005 - 2007 için ekonomik programlarını hazırlıyorlar ve heyet stand-by düzenlemesinin mali destek sağlayacağı bu programın hedeflerini, politik içeriğini onlarla görüşecek" denilen açıklamada, görüşülecek önemli konular arasında yetkili makamların enflasyonu daha da düşürmek için hazırladıkları planların yer aldığı belirtildi. Açıklamada müzakere konularının ayrıntılarıyla ilgili şu görüşlere yer verildi 

Yeni iş alanları ve yatırım 
"İşsizliğin düşürülmesi ve ekonomik büyümenin sürdürülmesine odaklanılarak, üç yıllık dönemde gerçekleştirilmesi planlanan yapısal ve kurumsal reformlar ele alınacak. Vergi yönetiminin ve rejiminin revizyonu, kamu maliyesinin yeniden yapılandırılması ve sosyal güvenlik alanında yapılması gereken reformlar gibi, Türkiye'nin mali yapısını bozabilecek konular müzakere edilecek. Yatırım ortamının iyileştirilmesi ve yeni iş alanlarının yaratılmasını sağlayacak düzenlemeler yanında, mali sektöre yönelik yeni reformlar ve özelleştirme stratejisi de gündeme gelecek." 
Açıklamada, görüşülecek konular arasında hükümetin orta vadeli borç azaltma stratejisi ve bunun 2005 bütçesi açısından ne anlama geldiğinin de bulunacağı belirtildi. 

Heyet 16 Eylül'de geliyor 
Hazine Müsteşarlığı'ndan yapılan açıklamada da 16 Eylül'de gelecek olan IMF heyeti, öncelikle İstanbul'da özel sektör ve sivil toplum kuruluşları ile görüşecek. Daha sonra temaslarına 20 Eylül 2004 tarihinden itibaren Ankara'da resmi kurum ve kuruluş yetkilileri ile devam edecek. 
Heyetin ziyareti kapsamında, son ekonomik gelişmeler ve yapısal reformlarda kaydedilen ilerlemeler değerlendirilecek ve orta vadeli ekonomik programda temel alacak yeni bir stand - by düzenlemesi konusunda görüşmelere başlanacak. 2 Ekim'de başlayacak IMF - Dünya Bankası yıllık toplantıları nedeniyle ara verilecek çalışmalara, ekim ayında devam edilecek. 

'Sünnet düğünü hoşuma gitti' Uluslararası Para Fonu IMF Türkiye Temsilcisi Hugh Bredenkamp, Devlet Bakanı Ali Babacan'ın oğlu Kerem Babacan için Bilkent Oteli'nde düzenlediği sünnet düğününde Türkiye'nin sadece ekonomik değil sosyal ve kültürel hayatını da öğrenmeye çalıştığını belirterek, Türkiye'yede ilk kez geleneksel bir törene katıldığını ifade etti. Bredenkamp, "İlk kez sünnet düğününe katılıyorum. Çok hoşuma gitti" dedi. Bredenkamp, bundan sonra da bu türden olaylara katılmaya gayret gösreteceğini söyledi. Dünya Bankası Türkiye Direktörü Andrew Vorkink de eşiyle katıldığı sünnet düğününde çok iyi vakit geçirdiğini, bu türden geleneksel, Türk folklorüne dayalı olayları çok sevdiğini belirtti. 


</TEXT>
</DOC>
