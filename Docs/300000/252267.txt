<DOC>
<DOCNO> 252267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sontur30.html </URL>
<DATE> 2004/07/01/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
TIR, prefabrik köprüden geçince... 
</HEADLINE>
<TEXT>

     Ardahan'da, Türkgözü Sınır Kapısı'na ulaşımı sağlayan geçici prefabrik köprü, üzerinden TIR geçerken yıkıldı. Kura Nehri'ne düşen TIR'ın sürücüsü, kendi imkanlarıyla nehirden çıkmayı başardı. 
     AA muhabirinin aldığı bilgiye göre, Yüksel Gedik'in kullandığı 06 AE 3690 plakalı TIR, geçtiği prefabrik köprünün çökmesi üzerine Kura Nehri'ne düştü. Sürücü Gedik, kendi imkanlarıyla nehirden çıkmayı başardı. 
     Hafif yaralanan Gedik, Ardahan Devlet Hastanesi'ne kaldırıldı. 
     Karayolları 12. Bölge Müdürlüğü yetkilileri, daha önce yıkılan Altaş Köprüsü'nün, Türkgözü Sınır Sınır Kapısı'na tek ulaşım yolu olduğunu, bu nedenle yeni bir köprü yapılıncaya kadar, ulaşımın aksamaması için prefabrik köprü yaptıklarını bildirdiler. 
     Köprünün normal ağırlıkta bir TIR'ın yükünü taşıyabilecek kapasitede olduğunu ifade eden yetkililer, tonajın çok fazla olması halinde geçiş için kendilerine başvurulması gerektiğini açıkladılar. 
     Bu arada, köprünün kesin olarak neden yıkıldığına dair teknik raporun henüz hazırlanmadığı, araştırmaların devam ettiği kaydedildi. 
     Ardahan'da, 6 Mart 2004'te, kar suların erimesi nedeniyle Kura Nehri'ndeki dev buz kütleleri Altaş Köprüsü'ne çarparak köprünün yıkılmasına neden olmuştu. Bu sırada köprüden geçen aracın Kura Nehri'ne düşmesi sonucu 3 kişi hayatını kaybetmişti. Olayın ardından Karayolları 12. Bölge Müdürlüğü'nce, yeni bir köprü yapılıncaya kadar ulaşımın sağlanması için prefabrik köprü yapılmıştı. 
     
</TEXT>
</DOC>
