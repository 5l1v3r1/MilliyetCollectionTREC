<DOC>
<DOCNO> 288757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/soneko05.html </URL>
<DATE> 2004/11/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Avrupa'nın yaşlıları Türkiye'ye koşacak... 
</HEADLINE>
<TEXT>

     Gayrimenkul mülkiyet belgesi alanında hizmet veren Stewart International'ın Türkiye ve Romanya Ülke Direktörü Tevfik Türel, sıcak ülkelere yönelerek gayrimenkul edinen Avrupa'nın yaşlı nüfusunun İspanya'dan Türkiye ve Hırvatistan'a kaydığını belirterek, ''Türkiye Avrupa'nın Florida'sı olma yolunda ciddi adımlar atıyor'' dedi. 
     Türkiye'de 1999 yılından bu yana faaliyet gösteren ve Mayıs ayında şirketini kuran Stewart International'ın Ülke Direktörü Türel, AA muhabirine yaptığı açıklamada, özellikle İngiltere, Hollanda, Almanya ve İskandinav ülkelerinde yaşlanan nüfusun sıcak ülkelere gitmek istediğine işaret etti. 
     Türel, ilk başta İtalya'ya yönelik bu gelişmenin, sonra Portekiz ve İspanya'ya, şimdi de Türkiye ve Hırvatistan'a kaydığını bildirdi. 
     Bu piyasada büyük rakamların konuşulduğunu, İspanya'da geçmişte yapılan gayrimenkul alımlarına bakıldığında 30-40 milyar dolar düzeyinde bir yatırımdan bahsedildiğini belirten Tevfik Türel, şunları söyledi 
     ''Bu yatırımlar yabancı sermaye olarak geliyor. Tamamiyle kendi parasını getirip yatırıyorlar, o ülkeye yatırım yapıyorlar. Yani bu kişiler bundan sonra bizim müttefiklerimiz. Mülk alan yabancı artık Türkiye ile devamlı ilgilidir. Bu kişiyi bizim için devamlı pazarlama yapan bir eleman olarak görmemiz lazım. O açıdan yabancıları Türkiye'ye çekmemiz çok önemli.'' 
     
     GARSON, ŞOFÖR EMLAK PAZARLIYOR 
     Ancak bu alanda özellikle pazarlama yönünde çok ciddi sorunlar bulunduğuna dikkat çeken Tevfik Türel, ''Taksi şoförü, garson emlak pazarlıyor. Bunlar çok büyük paralar alıyorlar ve bitmemiş projeler pazarlanıyor, ortada proje yok'' dedi. 
     Dalaman'da daha önce Almanlar'a yönelik bir projede, müteahhit konutları teslim edemediği için bunun sıkıntısının hala yaşandığını belirten Türel, ''Uyanık geçinip yabancıyı kazıklamaya çalışırsak, Türkiye'ye gelmelerini engelleriz, bindiğimiz dalı keseriz. Adamların zaten kısıtlı bir bütçesi var, emeklilik seviyesine gelmiş artık risk almak istemiyorlar. Hırvatistan'a giderler'' uyarısında bulundu. 
     Tevfik Türel, gelişmeleri Laleli piyasasında ilk yaşananlara benzeterek, tedbir alınmasını istedi. 
     
     ALANYA'DAN KUŞADASI'NA KADAR KIYI ŞERİDİ REVAÇTA 
     ''Türkiye Avrupa'nın Floridası olması yolunda ciddi adımlar atıyor'' diyen Türel, Alanya'dan Kuşadası'na kadar sahil şeridinin ciddi revaçta olduğunu kaydetti. Türel, şunları söyledi 
     'Piyasa artarak gelişecek. Çünkü bu konuda bazı yabancı pazarlama şirketleri de ciddi çalışma yapmaya başladılar. Bitmiş, iskanı alınmış, temiz mal olması lazım. Ama böyle bir mal yok ki. Ya SİT alanında, ya belediyeden hiç ruhsat alınmadan kaçak diye nitelendirdiğimiz tipte. Siz bunlarla yürüyemezsiniz ki. Hiçbir altyapısı yok. Alan memnun, satan memnun. Yabancılar kandırılıyor bundan dolayı.'' Herkesin bu piyasaya gözünü diktiğini belirten Stewart International'ın Türkiye ve Romanya Ülke Direktörü Türel, bu konunun önünü açmak için Tapu ve Kadastro Genel Müdürlüğü'nün belediyelerle bir çalışma yapmasının çok iyi olacağını bildirdi. 
     
</TEXT>
</DOC>
