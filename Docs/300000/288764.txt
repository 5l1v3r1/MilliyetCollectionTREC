<DOC>
<DOCNO> 288764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/soneko12.html </URL>
<DATE> 2004/11/14/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Futbolsevere özel kazı kazan kartı... 
</HEADLINE>
<TEXT>

     Milli Piyango İdaresi, futbolseverler için özel kazı kazan kartları çıkarmaya hazırlanıyor. 
     Futbol takımlarına yönelik özel kazı kazan kartları için ilk öneri Fenerbahçe ve Galatasaray kulüplerine yapıldı. 
     Beşiktaş kulübüne de iletilecek olan öneri, futbol kulüplerince kabul edilirse, 3 büyükler için üzerlerinde futbol takımının toplu resmi ile futbolcuların tek tek resimlerinin bulunacağı özel seri kazı kazan kartları basılacak. 
     Her takım için 30 milyon kart basmayı planlayan Milli Piyango İdaresi, bunları isteğe bağlı olarak topluca ya da parça parça kulüplere verecek. 
     Kazı kazan kartlarının satışı kulüpler tarafından üstlenilebileceği gibi Milli Piyango İdaresi aracılığıyla da yapılabilecek. 
     Kulüplerin kazı kazan kartlarını satması halinde, kendilerine yüzde 11-12 dolayında komisyon ödenecek. Böylece, 30 milyon kazı kazan kartı satacak futbol kulübü, karşılığında 3.5 trilyon lira dolayında bir gelir elde edecek. 
     Milli Piyango İdaresi, futbol kulüplerine kazı kazan kartlarının satışı konusunda belli bir süre verecek. Bu süre içinde kartların satışının bitirilememesi halinde, geri kalan kartlar Milli Piyango İdaresi'nce elden çıkarılacak. 
     Milli Piyango İdaresi Genel Müdürü İhya Balak, futbol takımlarına özel kazı kazan kartlarının tüm dünyada uygulandığını ve kulüplerin bu kartlarla önemli miktarlarda gelir elde ettiğini bildirdi. 
     
</TEXT>
</DOC>
