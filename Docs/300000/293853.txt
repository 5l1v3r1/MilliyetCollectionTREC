<DOC>
<DOCNO> 293853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonspo10.html </URL>
<DATE> 2004/12/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Fenerbahçeli Barış'ın hayalinde NBA var... 
</HEADLINE>
<TEXT>

     Fenerbahçe Erkek Basketbol Takımı'nın genç oyuncusu Barış Güney, antrenör Aydın Örs'ün takımın başına gelmesiyle oynama şansı bulduğunu belirterek, ''Aydın Örs ile çalışmak benim için büyük şans'' dedi. 
     Basketbol Federasyonu'nun resmi internet sitesine açıklama yapan Barış, Aydın Örs'ün takımın başına geçmesiyle ciddi sistem ve disiplin içine girdiklerini ifade ederek, ''Aydın ağabey hepimize eşit davranıyor. Takımda her zaman hak eden kişinin oynayacağını biliyoruz. Bu yüzden herkes her zaman aynı çalışıyor'' değerlendirmesini yaptı. 
     Kendine Ömer Onan'ı örnek aldığını anlatan Barış, şöyle devam etti 
     ''Ömer ağabeyi Efes Pilsen'de oynarken de takip ediyordum. Şimdi aynı takımda oynama şansını buldum. Hatta aynı odayı paylaşıyoruz. Çok profesyonel ve sağlam bir oyuncu. Ben de onun tecrübelerinden faydalanmaya çalışıyorum.'' Kısa vadedeki hedefinin Türkiye Basketbol Ligi'nde başarılı olup, kendini kanıtlamak olduğunu vurgulayan Barış, ''Hayalimde ise NBA'de forma giymek var'' dedi. 
     
</TEXT>
</DOC>
