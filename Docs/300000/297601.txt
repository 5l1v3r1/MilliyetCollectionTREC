<DOC>
<DOCNO> 297601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonsiy21.html </URL>
<DATE> 2004/12/14/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Gül ''Beklentimiz AB'nin attığı imzaya sadık kalması'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Türkiye'nin 17 Aralık'tan beklentisi gayet açık ve nettir AB'nin daha önce attığı imzalara sadık kalmasıdır, ahde vefayı göstermesidir, imzalarını açıkça şereflendirmeleridir'' dedi. 
     Gül, TBMM Genel Kurulu'nda, AK Parti ve CHP Milletvekillerinin AB konusunda genel görüşme açılmasına ilişkin önergelerinin öngörüşmesinde Hükümet adına yaptığı konuşmada, Türkiye'nin AB'ye başvurmasının üzerinden 45 yıl, AB ile ilk anlaşmayı imzaladığı 1963 yılından bu yana da 41 yıl geçtiğini söyledi. 
     Bu süre içerisinde bir çok iniş-çıkışlar olduğunu anlatan Gül, 1999 Helsinki Zirvesi'nde Türkiye'nin tam üyelik için aday ülke olarak ilan edildiğini hatırlattı. Kopenhag 2000 Zirvesi'nde de Türkiye ile müzakerelerin başlatılmasının kararlaştırıldığını kaydeden Gül, ''17 Aralık Zirvesi'nde AB, Türkiye ve birlikle ilgili çok tarihi bir karar verecektir'' dedi. 
     AB ilerlemesinin altıncısının gerçekleştirileceğini kaydeden Gül, alınacak kararın AB açısından ne kadar önemli ise Türkiye açısından da o kadar önemli bir olay olduğunu söyledi. Bu zirve için Hükümet'in bütün hazırlıklarını yaptığını, Cumhurbaşkanı ve CHP ve ilgililerle istişarelerde bulunduğunu belirten Gül, şunları söyledi 
     ''TBMM'de de bugün bu konu enine boyuna tartışılacak ve buradan alacağımız görüşlerle Hükümetin politikasını oluşturup, Brüksel'e 17 Aralık için hazırlıklı, kararlı bir şekilde gidilecektir. Hepimizin arzusu, Türkiye'nin AB ile başarılı bir entegrasyonu gerçekleştirmesidir. Türkiye'nin başarılı bir şekilde AB'ye katılması. Bunun hem Türkiye için kazançlar getirmesi hem de AB için kazançlar getirmesi hem de dünyanın istikrarına katkıda bulunmasıdır. Bunun için tam üyelik günü geldiğinde Türkiye'nin en iyi şartlarda hazır olması gerekir. Türkiye AB'ye tam üye olurken, müzakereler inşallah başlar, ondan sonra geçen süreyi başarılı bir şekilde bitirip AB'ye tam üye olduğunda bunun neticeleri hem AB için hem Türkiye için çok faydalı olur. Bütün gayretlerimiz ve çalışmalarımız bunun içindir. 
     Müzakerelere başlayabilmek için sadece bir kriter vardır. Bu da Kopenhag Siyasi Kriterlerini gerçekleştirmektir. Bütün dünya şunu bilmektedir ki, son iki yıl içinde iktidarıyla muhalefetiyle TBMM kararlı bir şekilde çalışmış, halkımızın desteğini arkamızda bulmuşuz, bütün sivil toplum örgütleri, basın, aydınlar, herkes büyük bir destek vermiş ve Türkiye adeta sessiz bir devrimi gerçekleştirmiştir.'' 
     
     ''ONUR DUYDUK'' 

     Yapılanlardan büyük bir onur duyduklarını ifade eden Gül, bütün bunların hep birlikte inanılarak yapıldığını söyledi. Gerçekleştirilen reformların Türk halkının çıkarına olduğu için yapıldığını hatırlatan Gül, bütün bunları 'AB'ye taviz' şeklinde düşünmediklerini söyledi. 
     Gül, başlatılan reformların müzakerelerin başlamasından sonra devam edeceğini bildirerek, mükemmellikte sınır olmadığını kaydetti. Çıkarılan kanunların uygulanması için üstün bir gayret sarf ettiklerini belirten Gül, ''çok daha fazla gayret sarf edeceğiz. İşkenceye sıfır töleransı sonuna kadar devam ettireceğiz, halkımıza kötü muameleyi asla kendimize yakıştıramadığımız için sıkı bir şekilde takip edeceğiz'' diye konuştu. 
     Türkiye'nin müzakerelere hazırlık dönemini tamamladığını bildiren Gül, sözlerini şöyle sürdürdü 
     ''Müzakere aşamasına gelmiştir Türkiye. Bu yapılırken de Kopenhag Siyasi Kriterleri yerine getirilmiştir, 8 reform paketi geçirilmiştir, Anayasa değiştirilmiştir, Türkiye'nin demokrasisi çok daha güçlü hale getirilmiştir. 
     Kopenhag Siyasi Kriterleri'nin hiçbir şekilde içine girmeyen, bazı çevrelerin sürekli istismar ettiği Kıbrıs meselesi de tamamen ayrı bir şekilde ele alınmış, Ada'da kalıcı bir çözüm bulma gayretimizi göstermek için Türkiye yeni politikalar geliştirmiş, Ada'da referandum yapılmış, çözümün önündeki engelin Kıbrıs Rum Kesimi olduğu bütün dünyaya gösterilmiştir.'' AB Komisyonu'nun 6 Ekim'de açıkladığı raporu hatırlatan Gül, bu raporda Türkiye'nin Kopenhag Siyasi Kriterlerini yerine getirdiğinin açıkça duyurulduğunu ve Türkiye ile AB arasında müzakerelerin başlatılmasının tavsiye edildiğini kaydetti. 
     Bu kararın müzakerelerin başlatılmasını garantileyen bir karar olmadığını ancak, önemli bir içerik taşıdığını ifade eden Gül, AB üyesi 25 ülkenin Türkiye konusunda iki gruba ayrıldığını söyledi. Bir grup ülkenin Türkiye ile müzakerelerin başlatılmasını açıkça ilan ederken, diğer bir grup ülkenin ''kararımızı rapora göre oluşturacağız. Dolayısıyla rapor olumlu olursa biz de olumlu karar alacağız'' dediklerini anlatan Gül, şöyle devam etti 
     ''Komisyonun kararı olumlu olarak ortaya çıktığına göre, kararlarının da olumlu olması gerekir. TBMM reformlara devam etmiş ve 6 yeni kanunun çıkarmıştır. Türkiye üzerine düşün her şeyi yerine getirmiştir. AB'nin Türkiye'ye 'şu kriterleri yerine getirmedi' diyeceği hiçbir konu kalmamıştır. 
     Türkiye'nin 17 Aralık'tan beklentisi gayet açık ve nettir AB'nin daha önce attığı imzalara sadık kalmasıdır, ahde vefayı göstermesidir, imzalarını açıkça şereflendirmeleridir. Bu Türkiye'nin tabii ki haklı bir beklentisidir, meşru bir beklentisidir. 17 Aralık'ta alınacak karar yeni bir dönem oluşturacaktır. Bu karar, Türkiye ile AB arasında adeta bir Anayasa niteliğinde olacaktır. Bundan sonraki bütün olaylarda referans 17 Aralık'ta alınacak karara yapılacaktır. Şimdiye kadar alınan kararlar geride kalacaktır. O bakımdan bu kararın açık, dürüst, şeffaf, objektif, AB hukukuna, ruhuna, felsefesine uygun, meşru olmasına çok büyük önem veriyoruz.'' Gül, AB konusunda Türkiye'nin hedefinin başından beri tam üyelik olduğunu, başka hiçbir alternatifin düşünülmediğini söyledi. 
     TBMM Genel Kurulu'nda, AB konulu genel görüşme önergelerinin öngörüşmesinde Hükümet adına konuşan Gül, müzakere sürecinin başarılı olması için 17 Aralık Zirvesi'nde temiz bir kararın çıkması gerektiğini bildirdi. 
     17 Aralık Zirvesi'nde çıkacak karara çok önem verdiklerini vurgulayan Gül, bununla ilgili olarak en önemli beklentinin ''tam üyelik'' olduğunu kaydetti. 
     ''Başından beri beklentimiz müzekerelerin tam üyelikle ilgili olmasıdır'' diyen Gül, bunun dışında hiçbir alternatifin düşünülmediğini ifade etti. Gül, müzakerelerin bu yönde sürmesi gerektiğine işaret ederek, ''Tam üyelik perspektifini gölgeleyecek ya da onu çığrından çıkaracak herhangi bir düzenlemeyi Türkiye'nin kabul etmesi asla mümkün değildir. Bu bizim için ne kadar önemliyse AB için de o kadar önemlidir. Kafalarda müzakerelere başlayınca herhangi bir karışıklık, yanlış imajların ortaya çıkmaması gerekir. Her şeyin tam üyelikle ilgili olduğunu herkes bilmelidir'' dedi. 
     
     ''ÖZEL STATÜ KABUL EDİLEMEZ'' 

     İşin tabiatı gereği müzakereler başlayınca tam üyeliğin otomatik olarak gerçekleşmeyebileceğine dikkati çeken Gül, konuşmasını şöyle sürdürdü 
     ''Müzakere süreci içinde başarılı ya da başarısız olabilirsiniz. Müzekara sürecini başarılı olarak tamamlarsınız ama Norveç'in yaptığı gibi katılmak istemeyebilirsiniz. Halk o gün farklı düşünebilir. Bütün bunlar işin tabiatında zaten vardır, bunların farkındayız. Başarısız olursak da biz illa da tam üye olacağız diye bir ısrar içinde olamayız. Herhangi bir şekilde tam üyeliğe alternatif gösterilebilecek, bazı AB siyasetçileri, hatta devlet adamları, parti başkanları ve siyasi grupların ileri sürdüğü özel statü, özel üyelik, kuvvetlendirilmiş özel statü veya ceşitli alternatifler sunulabilir. Ama bunların hiçbiri bizim için kabul edilemez. Bunlar Türkiye'da hiçbir hükümetin, bizim veya başka hükümetin kabul edemeyeceği hususlardır.'' Gül, müzakerelerin başarısız olması veya başka bir nedenle sona ermesi halinde o zaman Türkiye'nin yerinin ne olacağının bugünden verilecek bir karar olmadığını söyledi. Gül,''Bu konu, o zaman Türkiye'yi yönetenlerin, Türk halkının temsilcilerinin vereceği karardır'' dedi. 
     
     ''BÜTÜN AMACIMIZ SÜRECİN BAŞARILI OLMASIDIR'' 

     Konuşmasında, ''şüphesiz ki bütün amacımız bu sürecin başarılı olmasıdır'' diyen Gül, bu konuda büyük arzunun hem AB hem de Türkiye tarafında olduğunu, bu nedenle bu kadar yolun beraber gelindiğini vurguladı. Gül, iyimserliklerini koruduklarını ancak her şeyin açık ve net bilinmesinin alınacak kararlara büyük katkı sağlayacağını kaydetti. 
     Türkiye'nin, 17 Aralık'ta açık, net bir müzekereye başlama tarihinin zikredilmesini beklediğini, bunun da 2005'in içinde olması gerektiğini anlatan Gül, bu kararın ikinci bir toplantıya, karara veya zirve buluşmasına gerek kalmadan verilmesinin önemine dikkati çekerek, bu konuda Türkiye'nin çok kararlı, halkın beklentisinin de bu yönde olduğunu bildirdi. 
     
</TEXT>
</DOC>
