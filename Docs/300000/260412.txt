<DOC>
<DOCNO> 260412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/yasam/axyas01.html </URL>
<DATE> 2004/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ölüm makinesi' kefaletle serbest 
</HEADLINE>
<TEXT>


9 kişiyi öldüren Hizbullahçı, Topluma Kazandırma Yasası'ndan yararlanarak, 2 milyar lira kefaletle tahliye edildi... 

ÖZGÜR CEBE Diyarbakır DHA 

Terör örgütü Hizbullah'ın askeri kanat yapılanmasında yer alan ve Diyarbakır'ın Silvan İlçesi'nde 9 kişinin öldürülmesi, 3 kişinin de yaralanması eylemlerine katılan "Vahdettin" kod adlı Musa Daşkın, Topluma Kazandırma Yasası'ndan yararlanarak 2 milyar lira kefaletle tahliye edildi. 
17 Ocak 2000'de Hizbullah lideri Hüseyin Velioğlu'nun öldürüldüğü İstanbul Beykoz'daki villada özgeçmiş raporu ele geçen ve aynı yıl Malatya'da yakalanan tetikçi Daşkın'ın yargılanmasına, dün 5. Ağır Ceza Mahkemesi'nde devam edildi. Terör örgütünün askeri kanadında 1990'la 1999 yılları arasında faaliyet yürüten Daşkın, Silvan'da Mehmet Sait İşçi, İsmet Öztürk, Mehmet Çiçek, Ahmet Okuyucu, Hamdusena Kırtay, Rauf Kırtay, Şirin Cesur, Abdullah Ay, Cevat Kaplan ın öldürülmesi, Recep Hekimoğlu, Zayit Ekinci ve İhsan Yüce'nin yaralanması eylemlerine katıldı. İşlediği cinayetlerden pişmanlık duyduğunu söyleyen Daşkın, "Türk adaletine sığınıyorum" dedi. 

Müebbet isteniyordu 
Bir süre önce Topluma Kazandırma Yasası'ndan yararlanmak için başvuran Daşkın'ın talebine, İçişleri Bakanlığı'da olumlu yanıt verdi. Bu karar üzerine mahkeme, müebbet hapis istemiyle yargılanan Daşkın'ı, 3.5 yıllık tutukluluğun ardından, sağlık problemleri nedeniyle 2 milyar lira kefaletle serbest bıraktı. Daşkın'ın, böbrekleri, idrar yolları ve akciğerleriyle ilgili sağlık problemleri olduğu belirtildi. 


</TEXT>
</DOC>
