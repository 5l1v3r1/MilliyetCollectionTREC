<DOC>
<DOCNO> 253030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sonsiy02.html </URL>
<DATE> 2004/07/05/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Ağar'dan üniversitede tesettür sürprizi 
</HEADLINE>
<TEXT>

     DYP Genel Başkanı Mehmet Ağar, üniversiteye tesettürlü öğrencilerin girmesinden yana olduğunu açıkladı. 
     Ağar, katıldığı bir televizyon programında ilginç açıklamalarda bulundu. "Yarın seçim oldu ve iktidar oldunuz. 
     Siz bu tesettür, imam hatipler sorununu nasıl çözersiniz " sorusuna verdiği yanıtta Ağar, Hükümet'i mağduriyetten kaynaklanan siyasi rantı bırakmak istememekle suçladı. 
     "Bizim varolduğumuz iktidarda ne zorla başını örtecektir ne de başı açık olana zorla başı kapattırılacaktır" diyen Ağar, "Üniversiteye tesettürlü öğrenci girmesinden yana mısınız, karşı mısınız " sorusuna "Açıkça evet yanayım" karşılığını verdi. 
     Ağar, "Bunu yapabilir misiniz " sorusunu yanıtlarken de soruna ideolojik açıdan değil demokrasi, eşitlik ve özgürlükler açısından yaklaştıklarını bildirdi. 
     İmam-hatiplerin ihtiyaçtan doğduğunu, ilk olarak CHP döneminde açıldığını bildiren Ağar, üniversiteye girişte imam hatip mezunlarına uygulanan katsayı konusuna göndermede bulunarak, "Şimdi burada yaşayan insanlara ikinci sınıf insan muamelesi yapabilmenin bir doğru tarafı yok. Türkiye'de herkes bir büyük yükün altına girmek, omuz vermek, beraber olmak, bütün olmak isterken, kendi elinizde bir kısmı hakir görerek, dışlayarak falan bir yere taşıyabilmek mümkün değil" dedi. 
     DYP'nin iktidarında tesettür konusunda adımlar atılması halinde hiçbir problemin olmayacağını savunan Ağar, "Problem olduğu takdirde atanmışlarla karşı karşıya gelme ihtimaliniz olacak " sorusuna "Bizim siyasi geçmişimizde toplumda bütün bu işlere bir çelişki, bir çatışma olmaksızın çözebilecek bir müktesebatımız var. Biz bu müktesebat işlerinden yürümek suretiyle Türkiye'nin modernleşmesine elbette demokratik, laik rejim içerisinde katkılarımızı sürdüreceğiz ve buralarda muvaffak olacağız" dedi. 
     
     SUSURLUK ABARTILDI" 

     Ağar, "Susurluk skandalını siz nasıl açıklıyorsunuz " sorusunu yanıtlarken "Şimdi mesele abartılmıştır. Ölçüleri aşan bir biçimde abartılmıştır" diye konuştu. 
     "Türkiye'nin bir ölçüde bu coğrafyada her zaman örtülü operasyon yapma mecburiyeti vardır" diyen Ağar, sözlerini "Her devletin, meşru devletin hükümranlık alanı içerisinde böyle bir hakkı vardır, imkanı vardır ve bu da yine hukuk çerçevesine oturtulmuş olan işler" diye sürdürdü. Ağar, şöyle devam etti 
     "Türkiye bu operatik gücünü kaybetmiştir. Çok olağanüstü abartılmıştır mesele. Benim şahsi sorumluluğum açısından meseleye baktığımda bir büyük vicdani rahatlık içerisindeyim. 
     Zaten böylesine rahatlık içerisinde olmamış olsaydım siyasette hiçbir göreve talip olabilmem söz konusu olmazdı. Bu konuda kendimi fevkalade rahat hissediyorum." 
     
</TEXT>
</DOC>
