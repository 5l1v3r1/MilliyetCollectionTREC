<DOC>
<DOCNO> 282030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/guncel/gun05.html </URL>
<DATE> 2004/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Frassoni'nin ev sahibi Türk'müş 
</HEADLINE>
<TEXT>


İSTANBUL Milliyet 

Türkiye'nin AB'ye girmesini destekleyen AP Yeşiller-EFA Grubu Eş Başkanı Monica Frassoni, Türklerle ilk kez 1987'de tanıştığını söyledi. 41 yaşındaki Frassoni, Meksika'da doğmuş bir İtalyan. Arjantin doğumlu annesi de Meksika'da büyümüş. İş için Meksika'ya gelen babasıyla annesi arasında başlayan aşk evliliğe dönüşünce, Frassoni doğmuş. 
Frassoni, Floransa Üniversitesi'nde politika okuduktan sonra 1987'de Brüksel'e yerleşti. 1999'da Belçika Ecola Partisi'nden AP'ye seçildi. Bu üyeliğe seçilen ilk İtalyan ve Belçika'dan seçilen ilk yabancı oldu. 2002'de ise Daniel Cohn - Bendit'le eş başkan seçildi. Bek r olan Frassoni, Bendit'le çalışmanın mükemmel olduğunu ifade etti. 

'Sadece Boğaz'ı gördüm' 
Türkiye'ye ilk kez gelen Frassoni, Türklerle 17 yıl önceki tanışmasını şöyle anlattı "Brüksel'e yerleştiğim yıl, yani 1987'de kiraladığım evin sahibi bir Türk çiftti. Beni görmeye geldiler. Kadının üzerinde 7 farklı kıyafet vardı. Tamamen köylü kıyafetindeydi. Düşünsenize, Brüksel'in ortasında böyle bir görüntüyü. Ama çok iyi bir kadındı ve patron oydu. 8 yıl evlerinde oturdum. Bunun dışında Cem Özdemir gibi arkadaşlarım da var. Buradaki insanların bizden farkı yok." İstanbul'da fazla yer görme fırsatı bulamadığını belirten Frassoni, "Sadece Boğaz'ı gördüm. O da muhteşemdi" dedi. 


</TEXT>
</DOC>
