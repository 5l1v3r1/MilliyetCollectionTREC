<DOC>
<DOCNO> 252017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonyas14.html </URL>
<DATE> 2004/06/30/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Sıcak hava yaşlanmaya neden oluyor... 
</HEADLINE>
<TEXT>

     Sıcak havanın, yaşlanma ile kalp ve solunum yolları hastalıklarının yanı sıra stres, katarakt ve deri kanserinin de aralarında bulunduğu birçok hastalığa neden olduğunu bildirildi. 
     Antalya İl Sağlık Müdürü Hüseyin Gül, AA muhabirine yaptığı açıklamada, insanların kış boyunca yaz mevsiminin gelmesini beklediğini, ancak sıcak havaların, insan sağlığı üzerinde çok önemli olumsuz etkileri de olduğunu söyledi. 
     Güneş ışınlarının, kemik gelişimi için önemli olan D vitamini sağlaması açısından yararlı olduğuna değinen Gül, uzun süre bu ışınlara maruz kalınmasının ise yarardan çok zarar getireceğini belirtti. 
     Sıcak havadan en çok çocuklar, yaşlılar, yüksek tansiyon, şeker ve kalp hastaları ile solunum yetmezliği çekenlerin etkilendiğine dikkati çeken Gül, şunları kaydetti 
     ''Vücudumuz bazı fizyolojik olaylarla Terleme, damar genişlemesi sahip olduğu ısı düzenini korumaya çalışır. Vücudun aşırı sıcaklarda güneş ışınlarına fazla maruz kalmasıyla sıcak çarpması gelişir. Sıcak çarpan bir kişide solunum hızlanması, nabız yükselmesi, idrar azalması, tansiyon düşmesi gibi belirtiler görülür. Uzun vadede ise bunlar daha kalıcı hasarlara neden olur. Özellikle uzun vadeli sıcaklar, deri dokusunun kurumasına, esnekliğinin kaybolmasına ve dolayısıyla insanın yaşlanmasına neden olur.'' 
     
     SICAK, STRESİN DE NEDENİ 
     Sürekli ve şiddetli sıcakların stres artışı ve çabuk sinirlenmeye neden olacağını ifade eden Gül, güneş ışınlarındaki UV ışınlarının gözlere de büyük oranda hasar verdiğini bildirdi. 
     Her yıl dünyada 16 milyon kişinin katarakt ve göz iltihaplanması sorunu yaşadığını söyleyen Gül, Dünya Sağlık Örgütü'nün WHO araştırmasına göre, 16 milyon insanın yüzde 20'sinin güneş ışınları dolayısıyla bu hastalıklara yakalandığının tespit edildiğini kaydetti. 
     Güneş ışınlarının deri kanserine yakalanmada önemli rol oynadığının altını çizen Gül, her yıl dünyada 130 binden fazla kişinin kötü huylu deri kanserine yakalandığını, özellikle çocuk yaşlarda sıkça güneş yanıkları yaşanmasının ileride deri kanserine davetiye çıkardığını anlattı. 
     
     ''BİLİNÇLİ GÜNEŞLENME ÇOCUKLUKTAN BAŞLAMALI'' 
     Akdeniz Bölgesi'nin, güneş ışınlarını en yoğun ve etkili alan yerlerden biri olduğunu vurgulayan Gül, sıcaklardan korunmak için çocuk yaştan itibaren herkesin güneşten bilinçli ve kısa süreli yararlanması, mutlaka koruyucu yağ ve kremler kullanması gerektiğini söyledi. 
     Yaz mevsiminde bol su içilmesi, sıvı gıdalar alınması, açık renkli ve pamuklu giyeceklerin tercih edilmesini öneren Gül, ''Güneş altında bulunulması gerektiği zaman, mutlaka şapka ve gözlük kullanılmalı'' dedi. 
     Öğle saatlerinde zorunlu kalmadıkça dışarı çıkılmaması gerektiğini belirten Gül, güneşe çıkmadan ve güneşlenmeden önce deriye uygun koruyucu yağ veya krem kullanılması gerektiğini bildirdi. Yaz mevsiminde vücut aktivitelerinin de en aza indirilmesini tavsiye eden Gül, kapalı ve bulutlu havalarda da güneş yanığı meydana gelebileceğine dikkati çekti. 
     
</TEXT>
</DOC>
