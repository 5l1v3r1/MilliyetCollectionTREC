<DOC>
<DOCNO> 279808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sontur16.html </URL>
<DATE> 2004/10/13/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Damadı öldüren maganda, kardeşi çıktı 
</HEADLINE>
<TEXT>

     AĞRI'nın Diyadin İlçesi'ne bağlı Gözüpek Köyü'ndeki düğünevinde damat Çetin Yeşil'e 24 isabet ederek ölümüne neden olan kurşunun ağabey Ahmet Yeşil'e 28 ait silahtan çıktığı belirlendi. Düğünevinde silah sıktığını itiraf eden köy korucusu ağabey Yeşil, tutuklandı. 
     Diyadin ilçe merkezinden gelin Asiye Karatay ile Gözüpek Köyü'nden Çetin Yeşil'in geçtiğimiz pazar günü düzenlenen düğünleri, maganda kurşunlarıyla felakete dönüşmüştü. Gelinin Gözüpek Köyü'ne getirilişini kutlamak için ateşlenen silahlardan çıkan bir mermi damat Çetin Yeşil'in göğsüne isabet ederek ölümüne yol açmıştı. 
     Dünyaevine giremeyen gelin Asiye Karatay, Diyadin'deki baba evine geri dönerken düğün günü ölen damat Çetin Yeşil köyünde toprağa verildi. Damat Çetin Yeşil'e yapılan otopside göğüs bölgesinden çıkarılan merminin de ağabeyi Ahmet Yeşil'e ait uzun menzilli silahtan çıktığı saptandı. Gelin karşılamasında silahını ateşlediğini itiraf eden ve aynı zamanda köy korucusu olan Ahmet Yeşil, ilk sorgunun ardından çıkarıldığı mahkeme tarafından Diyadin Cezaevi'ne konuldu. 
     
</TEXT>
</DOC>
