<DOC>
<DOCNO> 261833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sontur10.html </URL>
<DATE> 2004/08/09/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Lisede cinayet 
</HEADLINE>
<TEXT>

     ALAŞEHİR Manisa DHA 
MANİSA'nın Alaşehir İlçesi'nde, bütünleme kursunda kavga eden lise öğrencilerinden M.K. son sınıfta okuyan Himmet Öksüz'ü bıçaklayarak öldürdü. 
     Olay önceki gün saat 15.30 sıralarında Alaşehir Atatürk Lisesi'nde yaşandı. Bütünleme kursuna katılan öğrencilerden 17 yaşındaki Himmet Öksüz ile 16 yaşındaki M.K. ders arasında bahçeye çıktıklarında tartışmaya başladı. Tartışmanın kavgaya dönüşmesiyle cebindeki çakıyı çıkaran ikinci sınıf öğrencisi M.K. son sınıfta okuyan Himmet Öksüz'ü göğüs ve karnına sapladığı yedi bıçak darbesiyle yaraladı. Bıçak darbelerinden biri kalbine isabet eden Öksüz, Alaşehir Devlet Hastanesi'ne kaldırılırken yolda öldü. 
     Olayı duyarak dışarı çıkan öğretmenler tarafından polise teslim edilen M.K. gözaltına alındı. Kavganın aralarındaki borç anlaşmazlığı yüzünden çıktığı belirtilirken, adliyeye sevkedilen M.K. nöbetçi mahkemece tutuklandı. 

     
</TEXT>
</DOC>
