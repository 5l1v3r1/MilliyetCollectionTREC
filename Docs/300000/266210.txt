<DOC>
<DOCNO> 266210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/yazar/guclu.html </URL>
<DATE> 2004/08/25/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Parayı bastıran üniversiteye girdi 
</HEADLINE>
<TEXT>


Anayasa'nın en temel maddelerinden biri de eğitimde fırsat eşitliğinin sağlanması. Ama pek çok madde gibi o da rafa kaldırılmış durumda. Nasıl ki Anayasa'ya göre zorunlu olmasına rağmen 10 milyona yakın vatandaşımızın ilköğretim diploması yoksa, eğitimin diğer aşamalarında da benzeri ihmal ve haksızlıklar diz boyu... 
Üniversiteye girişte yaşanan çelişkiler bunun en çarpıcı örneklerinden biri. Parayı bastıran, vakıf üniversitelerinde tıbba, hukuka, mühendisliklere, çok düşük puanlarla kolaylıkla girerken, parasız olanlar ya açıkta kalıyor ya da çok yüksek puan almalarına karşın, düşük puanlı öğrencilerle bir arada öğrenim görmek zorunda kalıyor. 
Devlet üniversiteleri ile vakıf üniversiteleri arasındaki makas gibi, vakıf üniversitelerinin burslu öğrencileri ile paralı öğrencileri arasındaki makas da giderek açılıyor. İşte, bu kadarı da olmaz dedirten örneklerden bazıları 
Hukuk fakültelerini ele alalım. Galatasaray Hukuk 358, İstanbul Hukuk 331, Marmara Hukuk 327 puanla öğrenci aldı. Peki ya vakıfların puanları Doğu Akdeniz 265, Kültür 270, Bahçeşehir 271, Çağ 278, Kadir Has 284, Bilgi 289, Ufuk 290, Yeditepe 291. 
Hukuk kadar önemli bir diğer alan da tıp. Onda da durum farklı değil. İşte Ankara ve İstanbul'daki devlet üniversiteleri ile vakıf üniversiteleri arasındaki farklılıklar. 
İstanbul Cerrahpaşa Tıp 367, Marmara Tıp 359, Maltepe Tıp 324, Yeditepe 330 Ufuk 342, Başkent 348. 
Puan aralığının en yüksek olduğu fakültelerse, işletme ve mühendislikler. İşte onlardan da bazı örnekler 
İstanbul İşletme 335, Marmara İşletme 322, Gazi İşletme 317. Bir de vakıflara bakalım Doğuş 260, Atılım 262, Maltepe 265, Yaşar 267, Kültür 268, Beykent 278, Yeditepe 280, Bilgi 282, İzmir Ekonomi 284, Koç 311. 
Bilgisayar mühendisliğinde ise tam bir uçurum söz konusu. Marmara 359, Gazi 350, İstanbul 335, Kültür 257, Doğuş 265, Bahçeşehir 270, Maltepe 279, Atılım 279, Kadir Has 296. 
Örnekleri artırmak mümkün. Üstelik kıyaslama yaparken ODTÜ, Boğaziçi gibi en yüksek puanlı üniversiteleri kıstas olarak ele almadım. Bu da gösteriyor ki vakıf üniversiteleri, burslu öğrenciler dışında diğer başarılı öğrencileri, kendi saflarına çekme konusunda hala çok başarılı değiller. 

Burslu - paralı uçurumu 
İyi malzeme olmadan iyi helva yapılmadığı gibi, iyi öğrenci olmadan da iyi eğitim yapılamıyor. Dünyanın en iyi binalarını da yapsanız, dünyanın laboratuvarlarını kurup başına da dünyanın en iyi bilim adamlarını getirseniz, eğer iyi öğrencileri ikna edip saflarınıza çekemiyorsanız, bir süre sonra tıkanırsınız. 
Paralı öğrenciler ile burslular arasında öylesine puan farkı var ki kurayla öğrenci alınsa daha farklı bir sonuç ortaya çıkmaz. Oysa paralı öğrencilerin taban puanları da en az burslularınki kadar olmalı ki eğitimde kalite yakalansın. Ama mümkün değil. Çünkü, öğrenci bulmaları mümkün değil. İşte bazı üniversitelerin burslu ve paralı öğrencileri arasındaki puan farklılığı 
Bilgi Psikoloji 276 339 ilki paralı, ikincisi ise burslu öğrenci taban puanı , Hukuk 289 346, İşletme 282 344, Siyaset 255 334. Kültür İşletme 268 316, Bilgisayar mühendisliği 257 344, Hukuk 270 323. Bilkent Hukuk 303 355, Siyaset 263 342, Arkeoloji 253 340, Bilgisayar 337 373. Sabancı Ekonomi 314 370, Mühendislik 329 371. Koç İşletme 312 363, Bilgisayar 324 363, Hukuk 321 356. Beykent Bilgisayar 297 347, İşletme 278 329, Mimarlık 272 334. 
Özetin özeti Üniversitelere ya belirli bir taban puan getirilmeli ya da mezunlardan, kamusal alanlarda çalışmak isteyenlere yeterlilik sınavı konulmalıdır. Yoksa sistem daha da dejenere olacak .. 



</TEXT>
</DOC>
