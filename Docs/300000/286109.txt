<DOC>
<DOCNO> 286109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonspo19.html </URL>
<DATE> 2004/11/04/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Fenerbahçeli futbolcular Aziz Yıldırım'a doğum günü hediyesi veremedi 
</HEADLINE>
<TEXT>

     Fenerbahçe Kulübü Başkanı Aziz Yıldırım, iki sezondur doğum gününün ardından takımının yaptığı maçlarda galibiyet mutluluğunu yaşayamıyor. 
     Sarı-lacivertliler, 51 ve 52. yaş günlerinde Kulüp Başkanı Aziz Yıldırım'a doğum günü hediyesi olarak galibiyet veremedi. 
     Avrupa Şampiyonlar Ligi'nde deplasmanda Olympique Lyon ile dün yaptığı maçtan bir gün önce 2 Kasım Salı 52. yaşını kutlayan başkan Yıldırım, 4-2'lik yenilgiyle sevinç yerine üzüntü yaşadı. 
     Geçen sezon da doğum gününü bir maç öncesi yönetici arkadaşlarıyla birlikte kutlayan Aziz Yıldırım, takımdan galibiyet hediyesi alamamıştı. Sarı-lacivertli ekip, geçen sezon 2 Kasım 2003'de Akçaabat Sebatspor ile deplasmanda yaptığı lig maçında 1-1 berabere kalmıştı. 
     
</TEXT>
</DOC>
