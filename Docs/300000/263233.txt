<DOC>
<DOCNO> 263233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur46.html </URL>
<DATE> 2004/08/13/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Kayıtlarda "zorunlu bağış" alınmayacak... 
</HEADLINE>
<TEXT>

     Milli Eğitim Bakanlığı, okullara kayıt sırasında velilerden ''zorla bağış'' alınmaması konusunda idarecileri uyardı. 
     Milli Eğitim Bakanı Hüseyin Çelik imzasıyla yayımlanan genelgede, 2004-2005 eğitim-öğretim yılı için kayıtların başladığına işaret edilerek, ''bazı okullarda kayıt esnasında velilerden asgari veya azami miktarlar talep edildiği ve velilerin bu paraları ödemeye zorlandığı'' yönünde duyumlar alındığı kaydedildi. 
     ''Velilere bağışta bulunulması için hiçbir şekilde zorlama yapılmayacaktır'' ifadesine yer verilen genelgede, bu ve benzeri uygulamaların ''kabul edilemez'' olduğu vurgulandı. Genelgede bu şekilde davranan idareciler hakkında yasal işlem yapılacağı bildirildi. 
     
     OKUL YÖNETİMİ, BAĞIŞ İŞİNE KARIŞMAYACAK 
     Okula yardımda bulunmak isteyen veliler ve hayırseverlerden bağış alınabileceği kaydedilen genelgede, bunun esaslar şöyle sıralandı 
     - Okullara yapılacak bağış ve katkılar tamamen velilerin ve yurttaşların kendi isteği ile olacaktır. Bağış ve katkılar ne zaman verilmek istenirse o zaman kabul edilecektir. 
     - Bağışlar, okul-aile birliğinin banka hesabına bağış sahibi tarafından yatırılacaktır. 
     - Okul yöneticileri ile öğretmenler hiçbir şekilde bağış toplama işine katılmayacaktır. 
     - Toplanan gelirler okul müdürü veya görevlendireceği bir müdür yardımcısının başkanlığında, öğretmenler kurulunca seçilecek 2 öğretmen ile okul-aile birliği yönetim kurulunca görevlendirilecek 2 veliden oluşan komisyonca kullanılacak. 
     - Bağışlardan elde edilen gelirlerin miktarı ve nerelere ve ne miktarda harcandığına ilişkin bilgiler okullarda herkesin görebileceği ilan panolarında duyurulacak. 
     - Yapılan bağış ve katkılar her zaman denetime açık olacak. 
     Genelge, öğrenci kaydı yapılan birimlerde, herkesin rahatça görüp okuyabileceği şekilde asılacak. 
     Ayrıca okul aile birliğinin sosyal, kültürel ve sportif etkinlikleri içeren plan ve projeleri velilere tanıtılacak. Bunlar da okulda herkesin görebileceği noktalarda ilan edilecek. Bu yolla, ''okulların sadece çocuk ve gençlere değil, o çevrede oturan tüm yurttaşlara açık bir kültür ve etkileşim merkezi haline getirilmesi amacı'' vurgulanacak ve okul ortamında sinerji yaratılmaya çalışılacak. 
     
</TEXT>
</DOC>
