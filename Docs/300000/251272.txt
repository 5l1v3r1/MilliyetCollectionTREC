<DOC>
<DOCNO> 251272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sontur11.html </URL>
<DATE> 2004/06/27/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Afyon, şehidine ağladı... 
</HEADLINE>
<TEXT>

     Şırnak'ta Küpeli Dağı bölgesinde terör örgütü PKK KONGRA-GEL'e yönelik operasyonda şehit olan Jandarma Astsubay Kıdemli Çavuş Bahadır Özenç'in cenazesi, memleketi Afyon'un Bayat İlçesi'nde törenle toprağa verildi. 
     Afyon Valisi Muzaffer Dilek, törende yaptığı konuşmada, Afyon'un, Kurtuluş Savaşı'nda büyük zafere ev sahipliği yaptığını, Özenç'in de bu toprakların bir evladı olduğunu belirtti. Dilek, şöyle konuştu 
     ''Ülkemizin topraklarının sonsuza kadar korunması yolundaki kararlılığımız sınırsızdır. Millet ve vatan bütünlüğüne yönelmiş haince kalkışmalara karşı yürütülen mücadelede şehit olan Bahadır Özenç'i asla ve asla unutmayacağız. Bizler, ülkemizin birliği ve dirliği için canını feda eden bu yiğit oğlumuzun acısını içimize gömerek, yurt bütünlüğünü koruma mücadelesini daha büyük bir heyecan ve sorumlulukla yerine getirmeye devam edeceğiz. İnanıyorum ki yaşamında o da böyle düşünmüştür. 
     Bugün bize düşen, tarihin muhasebesini doğru yapmaktır. İçerdeki piyonlarla işbirliği yapan ve ülke dışındaki bazı merkezlerden destek gören PKK KONGRA-GEL ve benzeri terör örgütlerinin ülkemizi bölmek için ortaya koyduğu her türlü eylemi boşa çıkarmak ve bunlarla kararlı mücadelemize devam etmek zorundayız. Türk ulusu olarak iç barışı bozmak ve ülke bütünlüğünü parçalamak isteyenlere karşı çok duyarlı ve bilinçli davranmak bizlerin tarihi görevidir.'' Özenç'e seslenen Afyon İl Jandarma Komutanı Jandarma Kıdemli Albay Hayri Özdengül ise ''Uğrunda can verdiğin vatan toprağında, ay yıldızlı bayrağın gölgesinde, sonsuza dek huzur içerisinde uyu. Kanının son damlasına kadar savunmaya ant içtiğin emaneti devralıyoruz. Bu emanet, senin ve diğer şehitlerimizin kutsal emanetleri olarak, ilelebet muhafaza edilecek asla kirletilmesine müsaade edilmeyecektir'' dedi. 
     Özenç'in cenazesi, Bayat şehir kabristanında, dualarla toprağa verildi. 
     Törende Özenç'in ailesi ve yakınları sinir krizi geçirdi. 
     Vatandaşlar, törende, ''Şehitler ölmez, vatan bölünmez'', ''Askere silah çeken eller kırılsın'' şeklinde sloganlar attı. 
     
</TEXT>
</DOC>
