<DOC>
<DOCNO> 280675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/soneko29.html </URL>
<DATE> 2005/03/15/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
İGDAŞ faturaları cep telefonuyla da ödenecek... 
</HEADLINE>
<TEXT>

     İstanbul Gaz Dağıtım Sanayi Ticaret A.Ş. İGDAŞ Genel Müdürü Levent Tüfekçi, bu yıl 250 bin yeni abone hedeflediklerini bildirdi. 
     Tüfekçi, Tüketici Dergisi ile İDEM Eğitim ve Danışmanlık Merkezi tarafından düzenlenen ''18. Tüketici Zirvesi''nde yaptığı konuşmada, İGDAŞ'ın, doğalgaz kullanan müşterilerin memnuniyetlerini artırıcı işletme faaliyetlerine devam ettiğini kaydetti. 
     Tüketici kavramının tüm şirketlerin hayatında büyük öneme sahip olduğunu vurgulayan Tüfekçi, artık şirketlerin, faaliyet gösterdikleri sektörün içindeki durumlarının yanı sıra tüketici beklentileri konusunda geniş araştırmalar yaptığını anlattı. 
     Levent Tüfekçi, hatta şirketlerin artık tüketici memnuniyeti konusuna önemli bütçeler ayırdıklarına da değinerek, İGDAŞ'ın da tüketicilerin beklentilerini algılama ve bunlar üzerinde araştırma yapma konusunda çok iyi analizleri olduğunu söyledi. 
     İGDAŞ'ın şu anda İstanbul'da 2 milyon 635 bin aboneye hizmet verdiğini kaydeden Tüfekçi, abonelerin İGDAŞ ile ilgili düşüncelerinin olumlu olmasının İGDAŞ'ın müşteri memnuniyetine verdiği önemin kanıtı olduğunu söyledi. 
     Levent Tüfekçi, İGDAŞ'ın 1989 yılında ilk gazı verdiğini ve o dönemde 80 bin abonesi bulunduğunu hatırlatarak, 1994 yılından sonra doğalgazın yaygınlaşmasının ardından dünya standartlarının üzerinde hava kirliliğine sahip bulunan İstanbul'un, İGDAŞ'ın çalışmaları sayesinde temiz bir havaya sahip olduğunu söyledi. 
     İGDAŞ'ın aynı zamanda doğalgazı yaygınlaştırırken sosyal sorumluluk bilinciyle de hareket ettiğini anlatan Tüfekçi, bu amaçla İGDAŞ bünyesinde ısı danışma merkezleri kurulduğunu kaydetti. 
     Tüfekçi, İGDAŞ'a taleplerin yoğun bir şekilde gelmeye başladığını belirterek, ''İGDAŞ olarak bu yıl 250 bin yeni abone elde etmeyi hedefliyoruz. Müşterilerimizin memnuniyetini sağlarken de insan ilişkileri konusunda eğitilmiş çalışanlarımıza güveniyoruz'' dedi. 
     İGDAŞ'ın müşterileri için faturaları 12 eşit taksite bölen sabit ödeme hizmeti sunduğunu ve internet aracılığıyla faturaların yatırılması imkanı tanındığını kaydeden Tüfekçi, ''Bu hizmetimize yeni bir açılım getirmek istedik. Artık İGDAŞ faturaları cep telefonu ile de ödenebilecek. Sistemin 2005 yılı içinde uygulamaya geçirilmesi planlanıyor'' diye konuştu. 
     
</TEXT>
</DOC>
