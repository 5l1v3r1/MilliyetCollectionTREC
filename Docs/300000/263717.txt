<DOC>
<DOCNO> 263717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/spor/spo01.html </URL>
<DATE> 2004/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosque'den yorum yok 
</HEADLINE>
<TEXT>


Siyah-Beyazlılar'ın İspanyol çalıştırıcısı, maçın hakemi Bülent Demirlek hakkında konuşmayacağını belirtti, "Doğru veya yanlış, gerekli gördüğünü yapmıştır. Futboldan da, skordan da memnun değilim" dedi 

ORHAN YILDIRIM 


'Ahmet dengeyi bozdu' 
BEŞİKTAŞ Teknik Direktörü Del Bosque, Gençlerbirliği beraberliğinin ardından hakem Bülent Demirlek hakkında açıklama yapmamayı tercih etti. İspanyol teknik adam, oyunun tüm dengesini kırmızı kart gören Ahmet Yıldırım'ın bozduğunu dile getirdi ve "Hakem hakkında konuşmam. Doğru veya yanlış gerekli gördüğünü yapmıştır. Bizim için maçın dönüm noktası Ahmet Yıldırım'ın oyundan atılmasıydı. Bütün dengeler alt üst oldu" diye konuştu. 

'Rakibimiz iyiydi' 
VİCENTE Del Bosque, maçın kendileri açısından iyi olmadığını itiraf etti. Tecrübeli çalıştırıcı şunları söyledi "İyi bir rakibe karşı oynadık. Öne de geçtik, ama sonunu getiremedik. Genel olarak bakıldığında futboldan da skordan da memnun değilim." Del Bosque, Sergen'i son 25 - 30 dakika içinde oyuna sokmayı planladığını, ancak takımın on kişi kalmasından sonra bu düşüncesini hayata geçiremediğini de söyledi. 

Arıca üzgün 

GENÇLERBİRLİĞİ Teknik Direktörü Erdoğan Arıca, Beşiktaş önünde kazanabilecekleri bir maçı berabere bitirdikleri için üzgün olduğunu söyledi. Arıca, "Bazı oyuncularımızın zehirlenmesi bizi olumsuz etkiledi. Buna rağmen fena bir futbol oynamadık. Pozisyon üretmekte zorlanınca istediğimiz sonucu alamadık" dedi. Bu arada maçtan sonra Erdoğan Arıca bir taraftarla tartıştı. Otobüsten inmeye çalışan Arıca'yı yardımcıları sakinleştirdi. 

Ahmet Yıldırım yandı 

Gençlerbirliği karşılaşmasında takımını on kişi bırakan tecrübeli oyuncuya, Del Bosque'nin raporu doğrultusunda para cezası verilmesi bekleniyor 

'Gereken yapılır' 
BEŞİKTAŞ'IN tecrübeli isimlerinden Ahmet Yıldırım, dün geceki zorlu maçın 65. dakikasında kırmızı kartla oyundan atılırken, tüm tepkileri üzerine çekti. Yeni prim sistemine göre maç başına alacağının yarısı kesilecek olan Ahmet için son karar Teknik Direktör Del Bosque'nin raporuna göre verilecek. Asbaşkan Kıvanç Oktay, "Ahmet bu hatanın cezası neyse çekecek. Gereği yapılır" dedi. Ahmet Yıldırım ise takımını yalnız bıraktığı için büyük üzüntü yaşadığını söyledi. 

Gazilere özel ilgi 

Ziyaret ettiler 
BAŞKAN Yıldırım Demirören ve yöneticiler, Gençlerbirliği karşılaşması öncesinde soluğu GATA Rehabilitasyon Merkezi'nde aldılar. Siyah - Beyazlılar, gazilerle sohbet edip, forma, kaşkol ve şapka armağan ettiler. Yoğun ilgi karşısında oldukça duygulanan Başkan Demirören, "Her zaman yanınızdayız. Beşiktaş yönetimi olarak her fırsatta sizleri ziyaret edeceğiz" dedi. 

Maç izlediler 
HASTANE ziyaretinin ardından Siyah - Beyazlı yöneticiler, topluca Beşiktaş - Karagücü engelliler takımının maçını izlemeye gittiler. Yöneticiler, iki takımın zorlu mücadelesini ayakta alkışladılar. Bu arada Demirören, engelliler futbol takımı kurmaları yolunda gelen teklife de sıcak yaklaştı ve bu konuyu İstanbul'a döner dönmek gündeme getireceğini belirtti. 

Başkent'te dernek krizi 

ANKARA'DA faaliyet gösteren Beşiktaş Cemiyeti, Anadolu Beşiktaşlılar Derneği ve Beşiktaşlı İşadamları Derneği'nin önceki gece Başkan Yıldırım Demirören'e verdiği yemek krizle sonuçlandı. Seçim döneminde Fikret Orman'ı destekleyen Anadolu Beşiktaşlılar Derneği son anda davete gelmedi. Bu gelişme Demirören ve ekibi arasında büyük bir şaşkınlık yarattı. 
SİYAH - Beyazlı yöneticilerin, Anadolu Beşiktaşlılar Derneği'nin faaliyetlerini incelemeye alacağı öğrenildi. Olumsuz bilgilerin elde edilmesi durumunda bu derneğin kapatılması için gereken işlemlerin yapılacağı iddia edildi. Bu arada Demirören'e muhalif olan Fikret Orman ve Muzaffer Nasıroğlu, öğlen üyelerle yemek yedikten sonra birlikte stada gelip maçı izlediler. 


</TEXT>
</DOC>
