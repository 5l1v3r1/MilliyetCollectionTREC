<DOC>
<DOCNO> 297947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonspo16.html </URL>
<DATE> 2004/12/15/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Amatör maçtaki kavga adliyelik oldu... 
</HEADLINE>
<TEXT>

     Antalya'da Küçük Erkekler Basketbol Ligi maçında çıkan kavga, adliyelik oldu. Palmiyespor'da oynayan 12 yaşındaki Mehmet Ersin Atay'ın annesi Esme Atay, savcılığa dilekçe vererek TOFAŞ Antrenörü Yahya Yıldırım, eşi Serap Yıldırım ile oğulları Seray ve Serya Yıldırım'dan şikayetçi oldu. 
     Atatürk Spor Salonu'ndaki TOFAŞ-Palmiyespor maçından sonra olaylar çıktı. Palmiyespor oyuncusu 12 yaşındaki Mehmet Ersin Atay ile TOFAŞ oyuncusu Seray Yıldırım 12 arasında maçtan sonra çıkan tartışma kavgaya dönüştü. Kavga büyüdü ve çok sayıda kişi birbirine girdi. 
     Bu olaylardan sonra dudağı patlayan ve dizinde ezilme meydana gelen Mehmet Ersin Atay'a Antalya Devlet Hastanesi'nden ''3 gün iş görmez'' raporu verildi. Anne Esme Atay da bunun üzerine savcılığa suç duyurusunda bulundu. 
     A.A muhabirine açıklamalarda bulunan anne Esme Atay, oğlunun haksız yere dövüldüğünü, bu nedenle şikayetçi olduğunu belirterek, şunları söyledi 
     ''Çocuklar arasında kavga olabilir. Ama benim asıl üzüldüğüm, oğlumu karşı takımın hocası Yahya Yıldırım ve eşi Serap Yıldırım'la 19 yaşındaki oğlu Serya Yıldırım'ın da kavgaya karışarak oğlumu dövmeleridir. Oğlumun hakkını yasal yollardan arayacağım ve bunu yapanların cezalandırılması için çalışacağım.'' Mehmet Ersin Atay da, A.A muhabirine olayı anlattı. Atay, şunları söyledi 
     ''Maç sırasında rakip oyuncuya birkaç kez faul yaptım. O da bana küfretti. Biz çok iyi bir takımız ve uzun süredir yenilmiyoruz. Maçtan sonra onlar bizi yendikleri için çok sevindiler. Ben de Seray'ın yanına giderek Bizi yendiniz. Tebrik ederim. Ama bana ettiğin küfürlerden dolayı özür dilemelisin dedim. O da bana özür dilemeyeceğini söyleyip tekrar küfretti ve kavga ettik. Biz kavga etmeye başlayınca, Seray'ın annesi, babası ve ağabeyi de olaya karışarak bana vurdular. Yere düştüm. Beni ayaklarımdan sürüyerek soyunma odasına götürdüler.'' Palmiyespor Antrenörü Ali Polat ise öğrencisi Mehmet Ersin Atay'ı, TOFAŞ'ın antrenörü Yahya Yıldırım'ın elinden kendisinin kurtardığını öne sürdü. 
     Yıldırım'ın, aynı zamanda basketbol tertip komitesi üyesi olduğunu da belirten Polat, şunları söyledi 
     ''Kendisi tertip komitesinde de görevli olduğu için herşeyi yapabileceğini sanıyor. O günkü olay da inanılır gibi değildi. İki öğrenci dövüşebilir. Ama olgun insanların onları ayırması gerekirken, kendi çocuğundan yana olup diğer çocuğu dövmesi kabullenilemez bir durum. Çocuğu ellerinden zor kurtardım. Ayrıca çocuğu Seni bir daha bu salona sokmayacağım ve bitireceğim diyerek de tehdit etti.'' 
     
     YAHYA YILDIRIM'IN SÖZLERİ 
     Hakkında savcılığa suç duyurusunda bulunulan TOFAŞ'ın antrenörü Yahya Yıldırım ise iddiaları yalanladı. Olayı Ali Polat'ın kasıtlı olarak organize ettiğini de süren Yıldırım, şunları söyledi 
     ''Maçta oğluma çok fazla faul yapıldı. Basketbol maçı oynanmasına rağmen futbol maçı oynanıyormuş gibi sürekli tekmelendi. Maçtan sonra Seray iye Ersin ne konuştu bilmiyorum ama bir ara 2-3 kişinin oğluma vurduğunu ve Ersin'in de oğlumun gırtlağını sıktığını gördüm. Doğal olarak olaya müdahale ettim. Ersin'e vurmadım. Oğlumu dövüyorlardı. Onları ayırmak isterken elimin tersi Ersin'in dişine gelmiş olabilir. Ben asla bir çocuğa vurmak gibi bir tavır içinde olmam. Yaşananlardan dolayı da çok çok üzgünüm. Bize iftira atıyorlar. Ben oğlumu kurtarmak isterken, bir sürü kişi araya girip bize vurmak istedi. Ne olduğunu ben de anlayamadım. Ortalık böylesine karışınca 19 yaşındaki oğlum Serya ve eşim Semra da olaya karıştılar. Çok üzücü, spor ortamına yakışmayan bir durum oldu. Ama Ali Polat'ın bu olayda büyük hatası olduğunu düşünüyorum. 
     Yahya Yıldırım, Serap Yıldırım, Seray Yıldırım ve Serya Yıldırım hakkında Antalya Cumhuriyet Başsavcılığı'na suç duyursunda bulunuldu. Şikayet dilekçesinde, Palmiyespor Antrenörü Ali Polat, Akdeniz Üniversitesi Genel Sekreter Yardımcısı Ufuk Okan, olay yerinde tesadüfen bulunan Şükrü Gülcü ile Atatürk Spor Salonu'nda görevli memurlar Ünal Samur ve Hasan Ali Şenol da tanık olarak gösterildi. 
     
</TEXT>
</DOC>
