<DOC>
<DOCNO> 262118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonspo21.html </URL>
<DATE> 2004/08/10/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Atina 2004... Müsabaka yerlerinde Coca Cola'dan başka içecek yasak 
</HEADLINE>
<TEXT>

     Atina'da yapılacak 28. Yaz Olimpiyat Oyunları'na doğru, oyunların sponsorları birçok yasak getiriyor. 
     Oyunların resmi sponsorlarından olan Coca Cola, başka marka meşrubatların reklamını taşıyan giysilerle stata girilmesini engellerken, ellerinde diğer markalara ait meşrubat bulunan biletli seyircileri müsabaka yerlerine dahi almayacak. 
     Oyunların sponsorluğuna 50 milyon Euro ödeyerek en büyük sponsor olan Coca Cola, olimpiyatlar kuralları içinde yer alan bir maddeye göre, oyunlar sırasında Coca Cola veya yine aynı şirkete ait ürünler dışındaki reklamı içeren hiçbir giysiyle izleyicinin müsabakalara girmesine izin vermiyor. 
     Güvenlik görevlilerine, resmi sponsor ürünlerinin dışında stata başka markaların ürünleriyle gelenleri almama yetkisi verildi. 
     Resmi sponsorlardan Yunanistan'da üretilen ve yine Coca Cola'ya ait su markası Avra, oyunlar sırasında içilecek tek su markası olacak. 
     Meşrubat markalarının yanısıra bu sıkı kurallar gıda sektöründe de gözüküyor. Gıda sektöründe sponsorluğu elinde bulunduran McDonald's ve 2 Yunan şirketi, diğer markaların girişini engelliyor. 
     Öte yandan güvenlik görevlilerine, statlarda yanyana oturan bazı kişilerin ve ellerinde siyasal veya dinsel mesaj bulunanları da stattan uzaklaştırma yetkisi verildi. 
     
     GÜVENLİK GÖREVLİLERİ DE ZORDA 

     Oyunlarda görev alacak güvenlik görevlileri de sponsorluk olayından dolayı bazı sorunlar yaşıyor. 
     Resmi sponsor olan Adidas, güvenlik görevlilerinin giyimini sağlamış, ancak ayakkabılarının güvenlik görevlileri tarafından satın alınmasını mecbur bırakmıştı. Böylece Adidas marka ayakkabı giymeyen güvenlik görevlileri, oyunlar sırasında kişisel olarak da sorun yaşayacak. 
     
     SPONSORLAR, TENİSÇİLERİ DE VURDU 

     Öte yandan FILA ile sponsorluk anlaşması bulunan dünyaca ünlü Belçikalı tenisçi Kim Clijsters, Adidas'ın sıkı tutumu üzerine olimpiyatlara gitmeme kararı aldı. 
     Teniste bayanlar dünya klasmanında ilk sırada yer alan Belçikalı raket Justine Henin Hardenne ise Adidas ile sponsorluk anlaşması olduğu için sorunsuz olarak oyunlara katılabilecek. 
     
     JUDOCUNUN SEVGİLİSİ DE ATLADI 

     Bu arada oyunlara katılacak Yunanistan Judo Milli Takımı bayan sporcularından Eleni Ionnou'nun, geçen cumartesi günü 3. kattan kendisini atarak intihara kalkışmasının ardından, Ionnou'nun erkek arkadaşı Giorgos Chrisostomides'in de 3. kattan atlayarak intihar girişiminde bulunduğu öğrenildi. 
     Eleni Ionnou, daha önce kaldırıldığı Atina'daki hastanede yaşam mücadelesi veriyor. 
     Atina polisi, geçen cumartesi günü Chrisostomides'i kız arkadaşıyla aralarında geçen kavga nedeniyle sorgulamış ve daha sonra serbest bırakmıştı. 
     Chrisostomides'in, geçen pazar günü yine intihar etmek istediği, ancak ailesi tarafından engellendiği kaydedildi. 

     
</TEXT>
</DOC>
