<DOC>
<DOCNO> 277635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/spor/spo01.html </URL>
<DATE> 2004/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Beni göndermek istiyorlar' 
</HEADLINE>
<TEXT>


Beşiktaş'ın Rumen yıldızı Pancu, takımdan ayrılması için kendisine baskı yapıldığını söyleyerek "Çok üzerime geliyorlar, huzursuzum" dedi 

BÜNYAMİN OSMAN 


Şok sözler 
ROMANYA'NIN Dünya Kupası Grup Elemeleri'nde Çek Cumhuriyeti ile oynayacağı maç için ülkesine giden Pancu şok açıklamalarda bulundu. Yıldız oyuncu ismini vermek istemediği bir yöneticinin kendisine baskı yaptığını söyleyerek, "Sezon başında Lucescu'nun takımı Shakhtar Donetsk ekibinden teklif aldım. Ama gitmek istemediğimi yönetime bildirdim. Buna rağmen takımdan ayrılmam için üzerime geliyorlar" ifadelerini kullandı. 

'Ne zaman gideceksin ' 
PANCU, Başkan Yıldırım Demirören ile Bosque'nin de kendisine, "Ne zaman gideceksin " diye sorduklarını belirterek "Şaka bile olsa bu beni çok huzursuz ediyor. Beşiktaş'tan ayrılırsam Avrupa'da oynamak isterim" dedi. Tecrübeli futbolcu UEFA Kupası'nda eşleştikleri Steaua Bükreş için ise, "Onları 3-0 yeneriz. Önemli olan diğer takımlar" yorumunu yaptı. 

Gergin idman 

Beşiktaş, Diyarbakır maçının hazırlıklarını dün sürdürürken tartışan kaleci Murat ile Mustafa Doğan birbirinin üzerine yürüdü. Oyuncuların araya girmesiyle olay büyümeden önlenirken Murat, Mustafa'nın kendisine küfür ettiğini belirtti. Serdar ile Berkant ise sert hareketleriyle dikkat çekti. PFDK, Ankara maçında kırmızı kart gören Tayfun Korkut'a iki maç ceza verirken, Beşiktaş'a da çirkin tezahürat nedeniyle 10 milyar lira ceza kesti. 

'Bosque gitseydi ben de giderdim' 

'Tazminatımı öderdim' 
MEHMET ÇİFTÇİ 

BEŞİKTAŞ'IN İspanyol oyuncusu Juanfran, İspanya'nın EFE ajansına çarpıcı açıklamalarda bulunarak "Del Bosque Türkiye'de zor günler yaşıyor. Eğer gönderilseydi, benimde ayrılmam gündeme gelebilirdi. Beşiktaş'la imzaladığım sözleşmede tazminat maddesi koydurdum. Tazminatı öder, kendi yoluma devam ederim. Ancak şu an sadece Beşiktaş'ın başarısı için ter döküyorum" dedi. 

'İyi oynamaya başladık' 
TECRÜBELİ futbolcu Bosque'yi göndermenin fayda etmeyeceğine ve yeni biri gelmesi halinde problemlerin yeniden başlayacağına dikkat çekti. 8 maçta toplanan 6 puanın kendileri için büyük bir hayal kırıklığı yarattığını ifade eden Juanfran, "Durum ortada, ancak iyi futbol oynamaya başladık, bundan sonra herkes yepyeni bir Beşiktaş görecek" diye konuştu. 

'Zor gruba düştük' 

BEŞİKTAŞ Teknik Direktörü Vicente Del Bosque, UEFA Kupası'nda zor ve karmaşık bir gruba düştüklerini söyledi. İspanyol hoca, gruplarında Athletic Bilbao ve Parma gibi etkili takımların bulunduğunu belirterek "Grupta bizim hedefimiz, en az 6 puan toplamak olmalı" diye konuştu. Bu arada Beşiktaş Futbol Yatırımları Sanayi ve Ticaret A.Ş, İMKB'ye bir yazı göndererek "Bosque görevinin başındadır" dedi. 

Köşelere muhafaza 

İSTANBUL İl Spor Güvenlik Kurulu, yenilenen BJK İnönü Stadı'nda, tribünlere yakın olan korner köşelerine kırılmaz camdan muhafaza yapılmasını kararlaştırdı. Kurul, ayrıca stadlara yasak madde sokan 11 taraftara da yasaya muhalefetten 4 - 6 ay stadlara girmeme ve para cezası verdi. 


</TEXT>
</DOC>
