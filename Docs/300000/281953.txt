<DOC>
<DOCNO> 281953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sontur31.html </URL>
<DATE> 2004/10/20/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Kalça çıkığı ameliyatı sonrası zekası geriledi, gözleri kör oldu .. 
</HEADLINE>
<TEXT>

     Konya'da yaklaşık 2 yıl önce yapılan kalça çıkığı ameliyatı sırasında ihmal nedeniyle zeka geriliği oluştuğu iddia edilen Sevgi Öz, gözlerini de kaybetti. 
     Konya Adliyesi 3. Ağır Ceza Mahkemesi'nde görülen davanın bugünkü duruşmasına, ameliyatında ihmale uğradığı iddia edilen Sevgi Öz 4 , annesi Dudu Öz ve babası Muammer Öz ile taraf avukatları katıldı. 
     Duruşma, Sevgi Öz'ün sağlığının bozulmasında doktor hatası olup olmadığının belirlenmesi için Yüksek Sağlık Şurası'ndan beklenen raporun gelmemesi nedeniyle ertelendi. 
     
     GÖZLERİ DE KÖR OLDU 
     Baba Muammer Öz, adliye çıkışında yaptığı açıklamada, yaklaşık 2 yıl önce kalça çıkığı yüzünden yapılan ameliyat sırasında, anestezide fazla narkoz verildiği için kızının özürlü kaldığını savundu. Öz, ''Sevgi'nin bu durumunu fark ettiğimiz anda dava açtık. Aradan geçen zaman içinde davanın sonuçlanmasını beklerken, Sevgi'nin gözleri de kör oldu. Bazı fiziksel bozukluklar da ortaya çıktı'' dedi. 
     Ameliyatı yapan kişilerin ifadelerinin birbirini tutmadığını ileri süren baba Öz, şunları söyledi 
     ''Bana göre kızım ameliyat sırasında anestezi hatası yüzünden bu duruma geldi. Ameliyat sırasındaki hata ya da ihmal çocuğumun geleceğini ve hayatını alıp götürdü. Acılı bir baba olarak haklı mücadelemi sonuna kadar vereceğim.'' Anne Dudu Öz ise sürekli kendisine bağımlı yaşamaya mahkum olan kızının durumunun gittikçe kötüleştiğini belirtti. 
     Baba Muammer Öz, yaklaşık 2 yıl önce SSK Konya Hastanesi'nde kalça çıkığı ameliyatı sonrasında kızı Sevgi Öz'ün ihmal sonucu sakat kaldığını öne sürerek, ameliyata katılan sağlık görevlileri hakkında dava açmıştı. 
     
</TEXT>
</DOC>
