<DOC>
<DOCNO> 286330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sondun31.html </URL>
<DATE> 2004/11/05/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
İran Nükleer silah peşinde değiliz 
</HEADLINE>
<TEXT>

     İran dini lideri Ayetullah Ali Hamaney, nükleer silah elde etme peşinde olmadıklarını söyledi. 
     Hamaney, bugün Tahran Üniversitesi'nde cuma namazında verdiği hutbede, ''İran'ın nükleer silah üretmeye çalıştığını iddia ediyorlar, ancak ne nükleer silah istiyoruz ne de ona ihtiyaç duyuyoruz. Bizim nükleer silahımız halkımız ve gençlerimizdir'' dedi. 
     İran'ın dünyada nükleer yakıt dönüşümünü yapabilecek 10 ülke arasında bulunduğunu söyleyen Hamaney, şöyle konuştu 
     ''İran bunu, ekonomik ve bilimsel ambargoların yanı sıra Irak ile 8 yıl süren savaşa rağmen yapmayı başardı. Batılılar Şah zamanında nükleer teknolojiyi bize vermeye hazırken, İslam rejimi döneminde bundan vazgeçtiler.'' ABD ve Avrupa ülkelerinin İran'ın nükleer programı konusunda ortaya attığı iddiaların ''mantıksız'' olduğunu belirten Hamaney, sömürgeci ülkelerin diğer ülkeleri ekonomik, kültürel ve siyasi bakımdan sömürmeye çalıştığını, sömürgeci yönetimlerin arkasında uluslararası şirketlerin bulunduğunu kaydetti. Hamaney, şöyle dedi 
     ''İran'ın düşmanları ülkemizdeki ulusal bütünlüğü bozmaya, üst düzey yetkililer arasında fikir ayrılığı yaratmaya çalışıyor. Düşmanlarımız ülkemizde siyasi istikrarsızlık yaratmaya ve huzurumuzu yok etmeye çabalıyorlar.'' Hamaney ayrıca, Filistin halkının bütün yokluklara rağmen İsrail yönetimi karşısında gösterdiği direnişi takdir ettiklerini, Siyonistlerin Filistin halkına karşı görülmemiş derecede zulüm yaptığını söyledi. 
     Uluslararası toplumu, İsrail'in Filistin'de işlediği cinayetlere sessiz kalmakla suçlayan İran dini lideri Ayetullah Ali Hamaney, Amerikan yönetiminin Filistin'de olanlar konusunda İsrail Başbakanı Ariel Şaron'un suç ortağı olduğunu kaydetti. 
     
</TEXT>
</DOC>
