<DOC>
<DOCNO> 273168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sontur14.html </URL>
<DATE> 2004/09/19/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
11 yaşındaki kız bankadan 7 milyar çaldı 
</HEADLINE>
<TEXT>

     Ahmet ERTAN EDREMİT Balıkesir , DHA 
BALIKESİR'in Edremit İlçesi'ne bağlı Akçay Beldesi'nde 11 yaşındaki F.M., Ziraat Bankası şubesinden 7 milyar lira para çalmaktan aranıyor. 
     Ziraat Bankası Akçay Şubesi Müdürü Necmiye Mutlu, bankada kasa sayımı yaptırırken, 7 milyar liranın eksik olduğunu tespit etti. Bankada yapılan arama ve fiş kontrollerinde paranın bulunamaması üzerine olay polise bildirildi. 
     Müdür Mutlu, polise gün içinde 11-12 yaşlarında bir kız çocuğunun bankada dolaştığını, şüpheli davranışlarıyla dikkat çektiğini söyledi. Polis ekipleri, güvenlik kamerasında yaptıkları araştırma sonucu şüpheli kızın yankesicilik ve kapkaç olaylarından poliste kaydı olan F.M. olduğunu belirledi. 
     Polis, çaldığı 7 milyar lirayla kayıplara karışan F.M.'yi her yerde aramaya başladı. Edremit'te, geçtiğimiz nisan ayında yaşları 9 ile 11 olan üç kız çocuğu, İş Bankası şubesinden 20 milyar lira çaldıktan sonra yakalanmıştı. 
     
</TEXT>
</DOC>
