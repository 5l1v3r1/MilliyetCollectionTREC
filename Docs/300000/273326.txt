<DOC>
<DOCNO> 273326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sondun35.html </URL>
<DATE> 2004/09/20/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Talat Kıbrıs Türk Devleti'ni ilan etmek ateşle oynamaktır 
</HEADLINE>
<TEXT>

     KKTC Başbakanı Mehmet Ali Talat, Avrupa Birliği'nin, Annan planında öngörülen ''Kıbrıs Türk Devleti''nin ilan edilmesine karşı olduğunu belirterek, ''Kıbrıs Türk Devleti'ni ilan etmek ateşle oynamaktır'' dedi. 
     Başbakan Talat, Cumhuriyet Meclisi Genel Kurulu'nda yaptığı konuşmada, Avrupa Birliği'nin AB , tanınma istemek anlamına geldiği için ''Kıbrıs Türk Devleti''nin ilan edilmesini istemediğini, bu nedenle Ekim ayı başlarında İstanbul'da yapılacak İslam Konferansı Örgütü İKÖ -Avrupa Birliği AB ortak zirvesini iptal etmeye çalıştığını bildirdi. 
     Bazı milletvekillerinin ısrarla Annan planında öngörülen ''Kıbrıs Türk Devleti''nin ilan edilmesini istediğini, kendisinin de ısrarla bunu tuttuğunu belirten Talat, ''Kıbrıs Türk Devleti'ni ilan etmek ateşle oynamaktır'' dedi. Talat, böyle bir ilanın, izolasyonlardan kurtulma yönünde verilen uğraşları bertaraf edeceğini kaydetti. 
     AB Dönem Başkanı Hollanda'nın, İstanbul'da yapılacak İKÖ-AB zirve toplantısında, ''Kıbrıs Türk Devleti'' tabelasının konulmamasını istediğini açıklayan Talat, bir aydır bu konuyla uğraştığını anlattı. 
     AB Dönem Başkanı Hollanda'nın AB işlerinden Sorumlu Devle Bakanı Atzo Nikolay ile 1 Eylülde Lefkoşa'da yaptığı görüşmede de konunun gündeme geldiğini ve Hollandalı bakanının, bu tabelanın İKÖ-AB toplantısında kullanılmamasını istediğini anlatan Talat, Nikolay'ın ''Ya Kıbrıs Türk toplumu yazın ya da hiçbir şey yazmayın. Kıbrıs Türk Devleti tanınma isteği verir ve AB bundan rahatsız olur'' dediğini aktardı. 
     Kendisinin de, söz konusu toplantıya davet edilmeleri halinde, ''Kıbrıs Türk Devleti'' tabelasını koyacakları karşılığını verdiğini kaydeden Talat, bugün de Hollanda'nın Güney Kıbrıs'taki Büyükelçisi ile görüştüğünü, ''evet'' mi ''hayır'' yanıtını istediğini, kendisinin de AB'nin isteğine ''hayır'' dediğini söyledi. 
     Hollanda Büyükelçisi'nin, ''O zaman ben yazılı olarak bildiriyorum ve bu toplantı olmaz'' dediğini aktaran Talat, ''İKÖ ile ortak toplantıyı iptal etmeye çalışıyorlar'' dedi. 
     Konuşmasında, Güney Kıbrıs Rum yönetimini de eleştiren Başbakan Talat, Rum yönetiminin Kıbrıs konusunda gerçekleri gizlediğini ve çarpıttığını söyledi. 
     Rum yönetiminin yeni sınır kapısı açılmasını ister gibi göründüğünü ama gerçekte istemediğine işaret eden Talat, Bostancı'da yeni sınır kapısı açılması yönünde karar aldıklarını, bunun üzerine Rum yönetiminin ''Derinya'da da kapı açılsın'' dediğini belirtti. Talat, ''Önce 'kapı açılsın' diyorlardı, şimdi şart koşuyorlar. Resmen adamla dalga geçiyorlar'' dedi. 
     KKTC Başbakanı Talat, Rum yönetiminin Annan planında bir değişiklik önerisi sunmadığını ve ortada üzerinde konuşulacak bir öneri olmadığını kaydetti. 
     
</TEXT>
</DOC>
