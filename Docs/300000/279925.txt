<DOC>
<DOCNO> 279925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/siyaset/siy01.html </URL>
<DATE> 2004/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumların AB fırsatçılığı 
</HEADLINE>
<TEXT>


Rum Yönetimi, aralıktaki Avrupa Birliği zirvesine kadar veto tehdidiyle Türkiye'den "tanınma" tavizi koparmayı, 2005'te de asker çektirmeyi planlıyor 

YORGO KIRBAKİ Atina 


Kıbrıs Rum Yönetimi, Türkiye'ye taleplerini, AB çerçevesinde ve 2 aşamada kabul ettirmeye hazırlanıyor. Önce Türkiye'nin "Kıbrıs Cumhuriyeti"ni tanımasını, ardından da reddettikleri Annan Planı'nın çıkarlarına uygun kısmını kabul ettirmeyi hedefleyen Rum lider Tasos Papadopulos, bu şekilde, "Kıbrıs Sorununa Avrupa Çözümü" planını hayata geçirmeyi amaçlıyor. 

'Hava koridoru açılsın' 
Kısa vadeli hedeflerini 17 Aralık'taki AB zirvesinde, orta vadeli hedeflerini de 2005'te gerçekleştirmek için düğmeye basan Papadopulos'un önce veto tehdidiyle Türkiye'den "tanınma" tavizi koparmak istediği belirtiliyor. Talepler şöyle 
Rum bandıralı ya da Rum limanlarından hareket eden gemilerin Türk limanlarına uğrayabilmesi, Rum sivil uçaklarının da Türkiye üzerindeki uluslararası hava koridorlarını kullanabilmeleri.Türkiye'nin, üyesi olduğu uluslararası forumlarda, Rumların üyeliğine vetoyu kaldırması. Ankara'da büyükelçiliğe izin verilmesi. 
Orta vadeli hedeflerini ise muhtemelen Nisan 2005'te imzalanacak "Güncelleştirilmiş Ortaklık Belgesi" sayesinde gerçekleştirmeyi planlayan Papadopulos, şu şartların yer almasını isteyecek 
Türk askeri 3 yılda Kıbrıs'tan çekilsin.Türkiye'den KKTC'ye göç durdurulsun, Türkiye'den gelen göçmenlerin dönüşüyle ilgili teşvik tedbirleri uygulansın.KKTC'deki Rumlara ait arazilerde inşa çalışması yapılmasın, Maraş Rumlara bırakılsın. 
Papadopulos, Türk askerlerinin adadan çekilmesini Kopenhag siyasi kriterlerini, Maraş'ın Rumlara bırakılmasını da "serbest ticaret"i gerekçe göstererek isteyecek. Rum Politis gazetesine göre, Papadopulos taleplerine "aracılık" yapması için Hollanda'nın nabzını yokluyor. 

'Hayır' diyen Rumlar azaldı 

Rumların büyük bölümünün, 24 Nisan'daki referandumdan 6 ay sonra da Annan Planı'nı çözüm yolu olarak görmediği, ancak bu görüştekilerin sayısının azaldığı ortaya çıktı. Rum Kesimi'nde yapılan bir ankete göre, referandumda "hayır" diyen her 20 Rum'dan biri şimdi bu kararından pişmanlık duyuyor. Rumların yüzde 61'inin, ne güvence verilirse verilsin plana bugün de "hayır" diyeceği belirtildi. Annan Planı'na "evet" diyenlerin oranı ise yüzde 32 olarak belirlendi. 


</TEXT>
</DOC>
