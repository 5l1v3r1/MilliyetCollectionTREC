<DOC>
<DOCNO> 261687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/spor/ydilmen.html </URL>
<DATE> 2004/08/09/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Hakan Şükür 3 Altan 1 
</HEADLINE>
<TEXT>



100. yılda mutlak şampiyonluk parolasıyla lige başlıyordu Galatasaray. Ve kafasında da başka bir şey yoktu, Avrupa da olmadığı için. Hem Ali Sami Yen'de oynaması, hem de rakiplerin birer gün arayla ikişer puan kaybetmesi ve liderlik şansı onları olumlu motive etmişti. 
Galatasaray 4-2-3-1 düzeni ile maça başladı. Dörtlü savunmanın önünde Ergün - Conceiçao, onların önünde Baliç, Necati ve Hasan Şaş, en uçta da Hakan Şükür. Teorik olarak bu sistem çok hoş gelebilir ama pratiğe geçtiğiniz zaman özellikle Hakan'ın arkasında oynayan üçlü, rakip oyuncuların markajından kurtulamadığı için gol pozisyonu üretmekte zorlanıyor. Rölanti şekilde geçen maçta, hoş Galatasaray oyun disiplinine maç boyunca çok sadık kaldı, top rakipteyken pozisyon vermemeye çalıştı ama bir türlü rakibi ceza sahasına hapsedemedi. Hakan yakaladığı ilk pozisyonda iyi vurdu, kaleci çıkardı. İkinci pozisyonda da sırtı dönük aldığı topu, hem rakiplerinden akıllı sakladı, hem de bir kalecinin hiç beklemediği şutla birinci sınıf santrfor golü attı. Kısa bir süre sonra yine iki üç kişiyle mücadele edip, yüzünü kaleye dönerken penaltıya maruz kaldı, onu da gol yaptı. İkinci yarıda bir geri pası kovaladı, kaleciyi çalımladı, golünü ağlara bıraktı. Bir de son dakikalarda sağdan gelen ortaya net bir şekilde dokunamadı. Doksan dakika boyunca başka da pozisyon yoktu. Beşte üç Hakan. Bu arada duran toplarda da kalesine yardımcı oldu, toplar çıkardı. Bir futbolcu daha ne yapsın 
Genel olarak Galatasaraylı oyuncular kötü oynamadılar ama üst düzeye de çıkamadılar. Açıkçası Song'u beğendim, Conceiçao'yu ise beğenmedim. Acaba sezon başı mı bilmiyorum ama ne akıyor, ne de bulaşıyor. 
Konya takımının yabancılar hariç iyi kadrosu var. İyi oynamaya çalışıyorlar. Ancak Altan'a ayrı bir paragraf açmak lazım. Altan'a senelerdir paragraf açıyoruz ama gören yok. İnanın çok etkili oynadı. Bir gol attı, Galatasaray defansını sürekli rahatsız etti. Sonuçta Galatasaray lige üç puan ve moralle başladı. 
Cem Papila bıraktığı yerden devam ediyor. Hakikaten ben hakemleri kafama takan bir futbol adamı değilim. Ama Papila'yı iyi bir futbolcuyu izler gibi zevkle izliyorum. 



</TEXT>
</DOC>
