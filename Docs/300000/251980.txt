<DOC>
<DOCNO> 251980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sontur11.html </URL>
<DATE> 2004/06/30/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Yolcu anlatıyor "Korsan yorulmuştu. Tekme attım, uçaktan aşağıya düştü" 
</HEADLINE>
<TEXT>

     Free Bird Hava Yolları'nın Münih- İstanbul seferini yapmak üzere dün havalandıktan kısa süre sonra bir kişi tarafından kaçırılmaya çalışılması üzerine Münih'e dönen ''Airbus 310'' tipi uçağı, yolcularıyla birlikte İstanbul'a geldi. 
     Atatürk Havalimanı'na inen yolcular, kendilerini bekleyen yakınlarıyla kucaklaştılar. 
     Yolculardan İlhami Yazıcı, olayın ardından yakalanarak tutuklanan korsanın ''sarhoş olabileceğini'' belirterek, şunları söyledi 
     ''Cep telefonuna bomba süsü vererek, 'Beni Hamburg'a uçurun' dedi. Daha sonra Münih'e dönmek istedi. 'Yaşlılara ve çocuklara dayanamıyorum. Kötü bir şey olmasını istemiyorum' diyordu. Uzun süre elleri havada kaldığı için yoruldu. Ailesi kendisini terk etmiş, ne yapacağını bilemiyordu.'' Nuray Hakyemiz de, ''Çok kötü şeyler yaşadık. Çok korktum. Bir daha ailemi hiç göremeyeceğimi düşündüm. Sonra her şey yoluna girdi, ama olan yaşlı ve çocuklara oldu'' dedi. 
     Ali Alkan da korsanın uçağın 4 numaralı koltuğunda oturduğunu anlatarak, ''Hala olayın şokundayım. Korsan yorulmuştu. Kalktım ve bir tekme vurdum, uçaktan aşağıya düştü'' diye konuştu. 
     Free Bird ile Alman polis yetkilileri, ''İstanbul'a gelmek üzere dün akşam Münih'ten kalkan uçakta 28 yaşındaki bir Türk'ün 'elinde bomba olduğunu' söylediğini, bunun üzerine uçağın Münih havaalanına döndüğünü, bu kişinin de etkisiz hale getirilerek polis tarafından yakalanmasının ardından tutuklandığını'' bildirmişlerdi. 
     
</TEXT>
</DOC>
