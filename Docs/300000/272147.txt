<DOC>
<DOCNO> 272147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/dunya/axdun02.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dinci terör diyelim' 
</HEADLINE>
<TEXT>


TAHSİN AKSU İstanbul 


Başbakan Recep Tayyip Erdoğan, Kuzey Osetya'daki okul baskını ve Irak'taki terör saldırılarına değinirken, bu olaylara "dinci terör" diyebileceğini, ama asla "İslamcı terör" diyemeyeceğini söyledi. Erdoğan, "Mevcut terör anlayışını bizler tek tek Müslümanlar olarak telin etmek, lanetlemek durumundayız" dedi. 
Müstakil Sanayici ve İşadamları Derneği MÜSİAD tarafından dün Grand Cevahir Oteli'nde düzenlenen ve İslam ülkelerinden iş dünyası temsilcilerinin katıldığı 8. Uluslararası İş Forumu Kongresi'nde konuşan Erdoğan, "Ortadoğu'da, Kafkaslar'da son zamanlarda yapılan teröre "İslami terör" veya "İslamcı terör" ifadesini kullanma yanlışına Müslümanlar asla düşmemeli. Terörün dini, ırkı, milleti, milliyeti olmaz. Şahsen ben bu terör anlayışına 'dinci terör' diyebilirim ama 'İslamcı terör' asla diyemem" ifadesini kullandı. 


</TEXT>
</DOC>
