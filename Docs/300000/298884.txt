<DOC>
<DOCNO> 298884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sondun16.html </URL>
<DATE> 2004/12/19/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
İsrail 39 evi yıktı, 200'den fazla kişi evsiz 
</HEADLINE>
<TEXT>

     İsrail'in, Guş Katif'teki bazı Yahudi yerleşkelerine ve İsrail ordusu mevzilerine yönelik havan topu atışlarını gerekçe göstererek cuma gecesi başlattığı ve dün geç saatlerde sona eren Han Yunus operasyonunda 11 Filistinli ölürken, BM Filistinli Mültecilere Yardım Kuruluşu UNRWA yetkilileri, 39 evin yerle bir olduğunu, 200'den fazla kişinin evsiz kaldığını bildirdi. 
     Filistin devlet başkanı adaylarından Mustafa Barguti de bugün Han Yunus'a giderek, incelemelerde bulundu. ''Yapılanlar, Filistinlilerin yaşamına zarar veren bir suç'' diyen Barguti, uluslararası kamuoyunu, duruma müdahale etmeye çağırdı. 
     Filistin Enformasyon Merkezi ise evsiz kalanların sayısının 350'den fazla olduğunu duyurdu. Evsizlerin bölgedeki okullara yerleştirildiği kaydedildi. 
     İsrail Ordusu'nun 40 kadar zırhlı araç ve buldozerlerle yaptığı, Apache helikopterlerinin de eşlik ettiği operasyonda, yerel kaynaklara göre 12'si çocuk 47 kişi yaralandı. Yaralananlardan 7'sinin durumunun ağır olduğu belirtiliyor. 
     Han Yunus Belediyesi yetkilileri ise elektrik, su ve telefon şebekesinin ağır hasar gördüğünü, kanalizasyon borularının patladığını, bunun sağlık sorunlarının ortaya çıkmasına neden olabileceğini bildirdiler. 
     Ayrıca Mübarek Hastanesi'nin de helikopter saldırıları sonucu kısmen hasar gördüğü, hastanenin ambulans parkının tümüyle harap olduğu kaydedildi. 
     Öte yandan, bu sabah İsrail kentlerinden Sderot'a 2 Kassam füzesi atılarak, 3 kişinin yaralanmasının ardından, Knesset İsrail parlamentosu Dışişleri ve Savunma Komisyonu Başkanı Yuval Steinitz, Sderot ve Guş Katif'teki Yahudi yerleşkelerine yönelen Kassam füzeleri ve havan topu saldırılarına karşı, İsrail Ordusu'nun Nisan 2002'de Batı Şeria kentlerine yaptığı ''Savunma Duvarı'' operasyonunun ikincisinin başlatılmasını istedi. 
     
</TEXT>
</DOC>
