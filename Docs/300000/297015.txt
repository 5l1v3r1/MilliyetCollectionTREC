<DOC>
<DOCNO> 297015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/soneko01.html </URL>
<DATE> 2004/12/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
TMSF Grup Başkanı Güner Çiftlikte 20 ayrı noktada kazı yapıldı 
</HEADLINE>
<TEXT>

     ADAPAZARI Sakarya , DHA 

Tasarruf Mevduatı Sigorta Fonu tarafından el konulan Uzan ailesine ait Pamukova'daki eski çiftlikte, 20 ayrı noktada kazı yapıldığı belirtildi. TMSF Grup Başkanı Orhan Seyfi Güner, Cem Uzan'ın çiftliği basmasının ardından 15 Kasım Pazartesi gününden itibaren çiftlikte arama çalışmalarının yapıldığını söyledi. Çiftlikte, 20 ayrı noktada kazı yapıldığını ancak herhangi bir nesne ya da bir bilgiye ulaşılamadığını belirten Güner, şu an satış yoğunluğu nedeniyle çiftlikteki aramalara ara verildiğini bildirdi. Güner, önümüzdeki günlerde arazide delme çalışmalarına başlanılacağını da kaydetti. Halen çiftlikte TMSF'nin 12 güvenlik görevlisinin çalıştığını, jandarmanın ise zaman zaman gelerek kontrol ettiğini açıklayan Güner, çiftlikte 39 keçi, 1 at, 1 inek, tavuk, ördek, horoz ve kazlardan oluşan kümes hayvanlarının bulunduğunu ve bu hayvanların önümüzdeki günlerde satışa çıkarılacağını da sözlerine ekledi. 
     Ayrıca, önümüzdeki günlerde çiftlikteki villaların duvar ve zemini, helikopter pistinin altı, havuzun altı ve çevresi ile çiftlik bahçesinde gelişmiş cihazlar yardımıyla arama yapılacağı da belirtildi. 
     
</TEXT>
</DOC>
