<DOC>
<DOCNO> 276587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sontur20.html </URL>
<DATE> 2004/10/01/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Açıköğretim'e kayıtlar başlıyor.. 
</HEADLINE>
<TEXT>

     Anadolu Üniversitesi'nin AÜ Açıköğretim sistemine göre öğretim yapan İktisat, İşletme ve Açıköğretim fakültelerine 2004 ÖSYS ile yerleştirilen adayların 2004-2005 Öğretim Yılı kayıt işlemleri 4-20 Ekim tarihleri arasında yapılacak. 
     AÜ Rektörlüğü'nden yapılan açıklamaya göre, mazeretleri nedeniyle 4-20 Ekim tarihleri arasında kayıt yaptıramayanlar, mazeretlerini kanıtlayan resmi belgeyle 21-22 Ekim tarihlerinde, seçtiği Açıköğretim Fakültesi bürosuna bizzat başvurarak, kayıt yaptırabilecek. 
     Bu tarihlerde mazereti devam edenlerin kayıtlarını, tam olarak hazırlanan kayıt belgeleriyle mazeret belgesini, büroya getiren yakınları yaptırabilecek. 22 Ekim tarihinden sonra mazeret beyan ederek kayıt yaptırmak isteyenlerin başvuruları kabul edilmeyecek. 
     Adreslerine gönderilen kayıt belgeleri eline geçmeyen öğrenci adayları, 11 Ekim'den itibaren kendilerine en yakın Açıköğretim Fakültesi bürosuna başvurup yedek kayıt dosyası alabilecek. 
     Adaylar, hazırladıkları kayıt dosyasıyla birlikte, pazar günleri hariç 4-20 Ekim tarihleri arasında Açıköğretim Fakültesi bürolarına bizzat başvurarak kayıt işlemlerini yaptırabilecek. 
     Belirtilen tarihler arasında kaydını yaptırmayan adaylar, fakülteye kayıt hakkını kaybedecek ve herhangi bir hak iddia edemeyecek. 
     
</TEXT>
</DOC>
