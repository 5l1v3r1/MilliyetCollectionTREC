<DOC>
<DOCNO> 260513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/soneko36.html </URL>
<DATE> 2004/08/04/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Adana Ticaret Odası Başkanı Irak'la ticarete devam etmeliyiz 
</HEADLINE>
<TEXT>

     Adana Ticaret Odası ATO Yönetim Kurulu Başkanı Şaban Baş, Irak ile ticarete devam edilmesi gerektiğini söyledi. 
     Merkezi Mersin'de bulunan Uluslararası Nakliye Komisyoncuları Derneği UNKODER Yönetim Kurulu Başkanı Mehmet Yavuz ve yönetim kurulu üyeleri, ATO Başkanı Baş'ı makamında ziyaret etti. 
     Şaban Baş, Irak'ta Türk şoförlerine yönelik saldırıların kendilerini yıldıramayacağını belirtti. 
     Oda olarak işadamlarına yönelik olarak Kerkük'te ofis açtıklarını ifade eden Baş, görevlinin ayrılması nedeniyle yeni personel arayışına girdiklerini kaydetti. 
     Türkiye'nin Irak ile ticaret hacminin yıllık 1 milyar doları aştığını belirten Baş, ''Adana, Osmaniye, Mersin, Hatay, Gaziantep ve Kahramanmaraş gibi bölge illerinin de bu ülkeyle olan ticaret hacmi 200 milyon dolara yaklaştı. Irakla ticarete devam etmeliyiz, bu saldırılardan yılmamalıyız. Bazı tedbirler de almayı düşünüyoruz'' dedi. 
     UNKODER 2. Başkanı Cahit Saraçoğlu da, nakliyeciler olarak bugüne kadar Irak'ta var olduklarını ve bu durumu sürdürmeye kararlı olduklarını söyledi. 
     Irak'ın, Türkiye açısından önemli bir ticaret merkezi olduğunu belirten Saraçoğlu, şunları kaydetti 
     ''Nakliyecilerimiz sadece ABD'lilerin malını taşımıyor, iş adamlarımızın ihraç ürünlerini de taşıyor. Canımız pahasına da olsa Irak pazarından ayrılmamız söz konusu değil. Türk ihracatçısının ürününü Bağdat'a kadar taşımak zorundayız, taşıyacağız da...'' UNKODER Genel Başkanı Yavuz ise Irak'ta sadece nakliye değil tüm sektörler için güvensiz bir ortamın bulunduğunu belirterek, halen 2 bine yakın Türk TIR'ının faaliyette olduğunu söyledi. 
     
</TEXT>
</DOC>
