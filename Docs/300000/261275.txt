<DOC>
<DOCNO> 261275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/guncel/axgun02.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiğköfte örgütü 
</HEADLINE>
<TEXT>


Mason Locası'na saldırı davası başladı. Sanıklardan birisi örgütsel faaaliyetleri reddederken, çiğköfte için bir araya geldiklerini söyledi 

ESRA ALUS, ŞAKİR AYDIN İstanbul 

Hür ve Kabul Edilmiş Masonlar Büyük Locası Derneği Yakacık Şubesi'ne düzenlenen bombalı saldırıyla ilgili yargılanmalarına başlanan 13 tutuklu sanıktan üçü tahliye edildi. Canlı bomba Engin Vural duruşma boyunca elini cebinden çıkarmazken, patlayıcıyı hazırladığı öne sürülen Adem Çetinkaya da ayağa kalkmadı. 
Patlamada bazı uzuvlarını kaybettiğini, hafızasını toparlayamadığını, cezaevinde ihtiyaçlarını karşılayamadığını söyleyen Vural, "Bu kişisel bir eylem. Örgütsel bağımız yok. Bu yüzden tutuklanmama itiraz ediyorum. Anayasal düzeni değiştirme amacım yok. Babamın polis, kayınpederimin de astsubay olması nedeniyle bunu yapamazdım" dedi. Vural, eylemi saldırıda ölen Nihat Doğruel'le planlayıp gerçekleştirdiklerini anlattı. Keşmir'de tanıştığı Çetinkaya'dan, bomba yapımı için yardım aldıklarını anlatan Vural, ihtiyaçları olan 500 milyon liranın da kendileri tarafından karşılandığını savundu. 
Vural, "Bu örgütsel bir eylem olsaydı, dışarıdan gelecek 200 - 300 bin dolar finansmanla büyük çaplı gerçekleşebilirdi" diye konuştu. 

Üç tahliye 
Çalışkan ise örgütsel faaliyetler nedeniyle değil, çiğköfte yapmayı bildiği için bir araya geldiklerini söyledi. "Anayasal düzeni değiştirmeye teşebbüs" suçunu kabul etmeyen Çalışkan, "Abdullah Öcalan gibi bir caninin yargılandığı maddeden yargılanmam ne kadar doğru " dedi. Mahkeme, sanıklardan Halim Taş, Mehmet Akkoyun ve İrfan Güneş'in tahliyesine karar verdi. 


</TEXT>
</DOC>
