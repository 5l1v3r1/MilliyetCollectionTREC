<DOC>
<DOCNO> 288153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur40.html </URL>
<DATE> 2004/11/11/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
8 aylık hamile kadının hastanede ölümüne soruşturma 
</HEADLINE>
<TEXT>

     Denizli'de, 8 aylık hamile kadının tedavi için yatırıldığı hastanede ölmesi üzerine soruşturma açıldı. 
     Alınan bilgiye göre, 1.5 yıllık evli olan ve annelik hayalleri kuran Fatma Çaylak 24 , yüksek tansiyon ve nefes darlığı şikayeti nedeniyle kontrol için geldiği Denizli SSK Bölge Hastanesi'nde tedavi altına alındı. 
     Tahlil sonucunda kan değerlerinin düşük çıkması üzerine genç kadına kan verilmeye başlandı. Sabaha karşı fenalaşarak ameliyata alınan Çaylak, tüm müdahalelere rağmen kurtarılamadı. Genç kadının 8 aylık bebeği de sezaryenle alındı, ancak yaşatılamadı. 
     Ölen kadının yanında refakatçi olarak kalan Kadriye Gülüç, yengesinin bağırma seslerini duyduğunu, ancak kendisini içeriye almadıklarını ifade ederek, ölümden sonra ağlayarak dışarıya çıkan nöbetçi hemşirenin ''Keşke uyumasaydım'' dediğini iddia etti. 
     Fatma Çaylak'ın eşi Mustafa Çaylak da hamilelik nedeniyle düzenli olarak kontrole gittiklerini, ölüm olayının peşini bırakmayacağını söyleyerek, Cumhuriyet Savcılığı'na suç duyurusunda bulundu. 
     Denizli SSK Bölge Hastanesi Başhekimi Dr. Necdet Durmuş ise ailenin şikayeti üzerine idari soruşturma başlatıldığını belirterek, ''Hasta, yüksek tansiyon nedeniyle hayatını kaybetmiş. Olayda bir kusur olup olmadığı, soruşturma sonucunda belirlenecek'' dedi. 
     Bu arada, Fatma Çaylak'ın vücudundan alınan parçalar, otopsi için Adli Tıp Kurumu'na gönderildi. 
     
</TEXT>
</DOC>
