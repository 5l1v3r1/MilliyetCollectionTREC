<DOC>
<DOCNO> 281560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonsiy17.html </URL>
<DATE> 2004/10/19/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
SSK hastaneleri Sağlık Bakanlığı'na nasıl devredilecek 
</HEADLINE>
<TEXT>

     Sağlık Bakanı Recep Akdağ, SSK hastanelerinin Sağlık Bakanlığı'na devrinin hangi bedelle yapılacağına, Maliye Bakanlığı'nın koordinatörlüğünde kurulacak bir komisyonun karar vereceğini söyledi. 
     Akdağ, TBMM'de, gazetecilerin SSK hastanelerinin bedeli karşılığı Sağlık Bakanlığı'na devredilmesiyle ilgili sorularını yanıtladı. 
     Konuyla ilgili yasa tasarısının hükümetin Acil Eylem Planı'nda ortaya konulan bakış açısının sonucu olarak hazırlandığını ifade eden Akdağ, 2002 yılında dile getirdikleri ''artık devlet hastanesi, SSK hastanesi, kurum hastanesi ayrımı kalmayacak'' sözünü hatırlattı. Bu hastanelerin ortak bir yönetim anlayışı ile idare edileceğini kaydeden Akdağ, şunları söyledi 
     ''Geçtiğimiz yıl bir ortaklık protokolü ile bütün SSK'lı hastalarımıza önce Sağlık Bakanlığı'nın kapılarını açtık. Bu tasarımızla da bu hastaneleri devralacağız. Bu proje, özellikle SSK hastaneleri ve sağlık ocaklarının devri gibi düşünülebilir. Çünkü 150 civarında hastanesi var, 450'ye yakın da dispanseri var. Biz, bu kurumları bedelleri karşılığında kendi çevrelerindeki arsalarıyla birlikte, bir gelişmeye de imkan verecek biçimde devralmış olacağız. 
     Bu devir yapılırken Maliye Bakanlığı'nın koordinasyonunda, Sağlık Bakanlığa ile Çalışma ve Sosyal Güvenlik Bakanlığı yetkililerinden oluşacak bir komisyon kurulacak. Komisyon, devir bedellerini belirleyecek. Bu bedeller Hazine tarafından SSK'ya ödenecek.'' Akdağ, devir maliyetiyle ilgili soru üzerine de henüz kesin bir maliyet hesabı yapılmadığını söyledi. 
     
     PERSONEL DEVRİ 
     SSK çalışanlarının bir sorun yaşamaması için gerekli tedbirlerin alındığını kaydeden Akdağ, ''Sağlık çalışanları memur ise memur olarak, sözleşmeli iseler sözleşmeli olarak, işçi iseler işçi olarak aynen Sağlık Bakanlığı'na geçirilmiş olacaklar'' dedi. 
     Bakan Akdağ, Sağlık Bakanlığı'na geçen SSK sağlık personelinin bir de ''artıları'' olacağını bildirerek, bu personelin Sağlık Bakanlığı'nda döner sermaye katkı payları alacağını hatırlattı. Akdağ, '' Aslında sağlık çalışanları, ilave haklara sahip olacaklar'' diye konuştu. 
     Akdağ, tasarının bu yıl yasalaşarak 2005 Ocak ayı içinde uygulamasını planladıklarını bildirdi. 
     Sosyal güvenlik kuruluşlarının parçalı yapısının da ortadan kaldırılacağını ifade eden Akdağ, vatandaşların bütün sağlık kurumlarından eşit, hakkaniyetli ve adaletli hizmet alacaklarını söyledi. 
     Hazırladıkları tasarının 3 ay içinde devirlerin tamamlanmasını öngördüğünü bildiren Akdağ, bunun, çok yoğun çalışma gerektirdiğini kaydetti. 
     
     SENDİKALAR 
     SSK hastanelerinin devri konusunda işçi sendikaları ile görüşülüp görüşülmediğine ilişkin bir soruyu da Akdağ, şöyle yanıtladı 
     ''Bu tasarı, SSK'nın şu andaki yapısını ortadan kaldırmıyor. Biliyorsunuz SSK hizmeti şu anda da dışarıdan alıyor zaten. Sağlık Bakanlığı'na bağlı hastanelerimizin hasta portföyünün yüzde 30'a yakınını SSK'lı hastalar teşkil ediyor. 26 milyona yakın hastaya 8 ay içinde bakmışız. Bunun, yıl sonunda 30 milyonu aşacağını düşünüyoruz. 2003 yılı içinde SSK'nın kendi sağlık kuruluşlarında muayene ettiği hasta sayısı 68 milyon olarak açıklandı. Bunun yarıya yakınını biz kendi kuruluşlarımızda yapmış oluyoruz. SSK'nın yönetimsel hakları devam edecek. Bir hak kaybı söz konusu olmayacak. Bedelsiz bir devir bazı sıkıntılara yol açabilirdi. Ancak bedeli karşılığında devrin bir hukuki soruna yol açacağını sanmıyoruz. Sendikalarla çeşitli zamanlarda görüştük.'' 
     
</TEXT>
</DOC>
