<DOC>
<DOCNO> 259830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/guncel/gun02.html </URL>
<DATE> 2004/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelevdeki dramı Başbakanlık bitirdi 
</HEADLINE>
<TEXT>


Fuhuş tuzağına düşen S. Ç.'nin dramına Başbakanlığın müdahalesiyle son verildi. İnsan Hakları Başkanlığı'na mektup yazan S.Ç., genelevden kurtarılarak bir sığınma evine yerleştirildi 

ÖNDER YILMAZ Ankara 

Çocuk yaşta evlendirilen, eşiyle anlaşamayıp evden kaçınca da fuhuş tuzağına düşen, genelevde çalıştırılan S. Ç.'nin 42 dramına Başbakanlık son verdi. Genelevden kurtarılarak bir sığınma evine yerleştirilen S. Ç.'nin iş bulması ve çocuklarına kavuşması sağlanacak. 
Başbakanlık İnsan Hakları Başkanlığı'na ocak ayında bir mektup gönderen S. Ç., boşandıktan sonra çocuklarının elinden alındığını, geneleve düştüğünü ve zorla uyuşturucuya alıştırıldığını belirterek, "Çocuklarımı istiyorum. Medeni bir milletin içinde, temiz toplumda, özgür yaşamak istiyorum. Beni satanlarla savaşmaktan bıktım. 23 senedir o... damgasıyla yaşamaya mecbur ettiler. Kurtarın beni" dedi. 

Artık sığınma evinde 
Başbakanlık, bunun üzerine Sosyal Hizmetler Genel Müdürlüğü'nü harekete geçirdi. Mersin'de bulunan S. Ç., kadın satıcılarının izini bulmaması için adresi gizli tutulan bir sığınma evine yerleştirildi. S. Ç.'nin Mersin'de kimsesizler yurdunda bulunan oğluna kavuşması ve iş bularak yeni bir hayata başlaması için çalışma başlatıldı. 
Sığınma evinde görüştüğümüz S.Ç., yaşadığı dramı gözyaşları içinde anlattı. S. Ç., yeni bir hayata adım atmasını devlete borçlu olduğunu belirterek, "Yetkililer sağ olsun, devlet imk nı neyse onu verdi bana" dedi. İstanbul, Adana, İskenderun, Mersin gibi birçok kentin genelevlerinde çalıştırıldığını söyleyen S. Ç., şunları şöyle konuştu 
"Kadın satıcılarının eline düştün mü kurtuluş yok. 15'imde evlendim. Kocamla anlaşamadım, kaçtım. Bir kadın yardım edeceğim diyerek, beni fuhuşun kucağına düşürdü. 23 yıl süründüm. Çok isyan ettim, kaçtım ama hep buldular. Çocuklarım bana 'anne' bile demiyor artık, ama tövbe ettim. Hayatımı çocuklarıma adamak, temiz, yeni bir hayata başlamak istiyorum." 

Adımı yazın, ders olsun 

Yanlışlarının çok olduğunu vurgulayan S.Ç., "Bütün kötü şeyler başıma gençlik, cahillik ve sahipsizlikten geldi. Her şeyi açık açık yazın. Adımı, fotoğrafımı açık açık yayımlayın. Benim kötü hayatım genç kızlara ders olsun" diye konuştu. Ağaç ve çiçeklerle uğraşmayı çok sevdiğini söyleyen S.Ç., "Bahçe işlerinden anlıyorum. Yeşille uğraşmak bana huzur veriyor. Şimdi iş arıyorum. Bir hayırsever iş imk nı tanırsa, minnet duyarım. İş bulunca bir ev tutup yurtta kalan 13 yaşındaki oğlum Murat'ı yanıma alacağım. Hayatımı alnımın akıyla çalışıp kazanmak istiyorum" dedi. 


</TEXT>
</DOC>
