<DOC>
<DOCNO> 286479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sontur29.html </URL>
<DATE> 2004/11/05/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Marmara Üniversitesi'ndeki çatışma sokaklara taştı ... 
</HEADLINE>
<TEXT>

     Marmara Üniversitesi MÜ Göztepe Yerleşkesi önünde iki öğrenci grubu arasında taşlı-sopalı kavga çıktı. Olayda 1 öğrenci yaralandı, 2 öğrenci gözaltına alındı. 
     MÜ Göztepe Yerleşkesi'nden slogan atarak çıkan yaklaşık 100 kişilik öğrenci grubu, okulun yaklaşık 100 metre ilerisindeki karşıt görüşlü bir başka öğrenci grubuna doğru koştu. 
     İki grup arasında çıkan taşlı-sopalı kavgaya, çevrede güvenlik önlemi alan Çevik Kuvvet ekipleri müdahale etti. Polisin müdahalesiyle sona erdirilen kavgada, 1 kız öğrenci başından yaralandı. Bu öğrenci, SSK Göztepe Hastanesi'ne kaldırılarak tedavi altına alındı. 
     Olaylarda, 2 öğrenci de polis tarafından gözaltına alındı. 
     Polisin müdahalesi sonucu dağılan bazı öğrenciler ise koşarak Fahrettin Kerim Gökay Caddesi üzerinden uzaklaştı. Birkaç öğrencinin, bu sırada kaldırım taşlarını sökerek caddeye attığı görüldü. 
     Öte yandan, MÜ Göztepe Yerleşkesi'nde, dün de iki öğrenci grubu arasında gerginlik yaşandığı öğrenildi. 
     

     
</TEXT>
</DOC>
