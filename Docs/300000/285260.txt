<DOC>
<DOCNO> 285260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/guncel/agun.html </URL>
<DATE> 2004/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbola yine şüphe karıştı 
</HEADLINE>
<TEXT>


Eski İstanbulspor Başkanı Adnan Sezgin'in mali konularda kanunsuz faaliyetlerde bulunduğu iddia edildi. Dosyada, teşvik priminden vergi yolsuzluğuna kadar birçok iddia yer alıyor 

Umut Eken 

Profesyonel futbol tarihinde ilk kez bir kulüp başkanı ve kulüp muhasebe müdürü hakkında "emniyeti suiistimal" etmekten suç duyurusunda bulunuldu. İstanbulspor'un eski başkanı Adnan Sezgin ve eski muhasebe müdürü Ateş Salcıoğlu'nun görevde bulundukları dönemdeki mali uygulamaları, İstanbulspor Denetim Kurulu üyeleri tarafından incelenerek, kanunsuz olduğu düşünülen faaliyetler tespit edildi. Dosyada, kayıt dışı ekonomi ve vergi yolsuzluğu gibi "alışılagelen" pek çok madde yer aldı. Ancak usulsüzlüklerin arasında en ilginci, Beşiktaş'ı 2 - 1 yenen İstanbulspor'un, bir hafta sonra oynadığı ve kaybettiği Ankaragücü maçının ardından dağıtılan primdi. 

Saidou'nun yaptığı 
Skandal, aldıkları paralar karşılığında başka hiçbir futbolcunun makbuza tarih atmamasına karşın, sadece Saidou'nun makbuzun üzerine 12 Mart 2004 tarihini yazmasıyla ortaya çıkardı. O tarihte, İstanbulspor'un, Ankaragücü karşısında aldığı mağlubiyetin ardından prim dağıtılmasının anlamsız olduğunu düşünen denetçiler, bir hafta önce İzmit'te İstanbulspor'un 2 - 1'lik galibiyetiyle sonuçlanan Beşiktaş maçının isim listesine bakınca, kayıt dışı ödemedeki enteresanlığı belirledi. 12 Mart 2004'te 31 kişiye dağıtılan "prim listesi"nde ilginç detaylar vardı. Karşılaşmaya ilk 11'de başlayan sporcular 6'şar, yedek ve sonradan giren futbolcular 4'er milyar lira alırken, diğer futbolcular ve kulüp çalışanları daha az miktarlarla ödüllendirildi. Kulüp kasasının o tarihte boş olması, dağıtılan primin nereden geldiği sorusunu da beraberinde getirdi. 
Olay, suç duyurusuna, hukuki sebeplerle "teşvik" olarak yansıtılamazken, denetçiler "kayıt dışı gelir - gider" gerekçesiyle Sezgin ve Salcıoğlu'nun ifadelerinin alınması gerektiğini belirtti. 

Bedava transfer 
Dosyanın can alıcı noktalarından bir diğeri de, İstanbulspor'la Fenerbahçe arasında gerçekleşen Mehmet Yozgatlı ve Ivaylo Petkov transferlerinin belgeleri. İstanbulspor'un resmi defterlerinde 3 Temmuz 2003'te Fenerbahçe'ye satılan Selçuk Şahin'in bonservis ücreti 2 trilyon 860 milyar lira olarak gösterilirken, 1 Eylül 2003 tarihinde yine Fenerbahçe'ye satılan Petkov ile 29 Ocak 2004'te satılan Yozgatlı'yla ilgili fatura ve tahsilat makbuzunun olmayışı dikkatlerden kaçmadı. Yozgatlı'nın medyaya "2 milyon dolar", Petkov'un da "1 milyon dolar" olarak yansıyan transferleriyle ilgili kayıt bulamayan kulüp denetçileri, bunun üzerine Fenerbahçe Kulübü'ne başvurdu. 

Cebe konan çekler 
Fenerbahçe Hukuk İşleri Müdürü Metin Özer imzasıyla gelen yanıtta, Yozgatlı'nın 270 bin dolar ödenerek, Petkov'un da "serbest oyuncu" statasüyle transfer edildiği ve bu yüzden bonservis ücreti ödenmediği bildirildi. 
Denetçilerin kulüp muhasebe personeliyle yaptığı görüşmede, şu anki finansman sorumlusu İlksen Sözer, "Petkov'dan 600 milyar lira geldi. Ancak kasaya resmi girişi yapılmadı" dedi. Altyapı İdari İşler görevlisi Ahmet Coşkun'un "4 çeki Adnan Sezgin cebine koyarken gördüm" şeklinde ifade vermesi, resmi kayıtlarda hiçbir hareketin gözükmemesi, Sezgin'in o çekleri ne karşılığında aldığı ve ne yaptığı sorusunu akıllara getirdi ve savcılığa yazılı ifade alması için başvuru yapıldı. Savcı denetçilerin iddialarını doğrularsa, Adnan Sezgin görevi suiistimalden 2-5 yıl arası hapis istemiyle yargılanacak. 


</TEXT>
</DOC>
