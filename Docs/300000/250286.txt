<DOC>
<DOCNO> 250286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonspo10.html </URL>
<DATE> 2004/06/23/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Denizlispor'da Paulinho krizi aşılamadı 
</HEADLINE>
<TEXT>

     Denizlispor'un altyapısı için düzenlenen seçmeler tamamlandı. 
     Altyapı sorumlusu Yaşar Güngör, 1985-1992 doğumlulara açık olan seçmelere 467 başvuru yapıldığını ve 36 sporcunun başarılı olduğunu bildirdi. 
     Güngör, seçilen oyunculardan Samet Kaçmaz, Muhammed Şaşmaz, Buğrahan Alpaslan, Bedri Can Özdoğan, Ali Özer, Engin Memişler ve Mehmet Özen'in doğrudan Denizlispor bünyesine alınacağını, diğerlerinin ise yaş gruplarına göre açılacak yetiştirme kamplarına çağrılacağını söyledi. 
     
     YABANCI OYUNCU TRANSFERİ PAULINHO'YA BAĞLI 
     Öte yandan yeşil-siyahlı takımda başarısız bir sezon geçiren ve teknik direktör Giray Bulak'ın raporu doğrultusunda gönderilmesine karar verilen Brezilyalı Paulinho, ''kalmak istiyorum'' deyince, yabancı oyuncu kontenjanı konusunda sıkıntıya düşüldü. 
     Yönetimin 35 bin dolar verip sözleşmesini feshetmek istediği Paulinho'nun buna yanaşmaması ve Ömer Rıza'nın Türk vatandaşlığına geçmesiyle ilgili işlemlerin henüz tamamlanamaması, yabancı futbolcu transferinde de sıkıntı yarattı. 
     Kulüp profesyonel futbol şubesi başkanı Turgut Dalaman, Paulinho ve Ömer Rıza'nın durumlarına göre yabancı oyuncu transferinin biçimleneceğini belirterek, ''Şu anda 2 yabancı kontenjanımız bulunuyor. Bunları da Çek futbolcularla dolduracağız'' dedi. 
     
</TEXT>
</DOC>
