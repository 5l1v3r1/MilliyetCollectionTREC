<DOC>
<DOCNO> 271102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/spor/ydilmen.html </URL>
<DATE> 2004/09/12/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Yürüyerek 
</HEADLINE>
<TEXT>



Bu futbol enteresan bir oyun. Maçı görmeyen birisine, golleri çıkarıp oyunu izletseniz ve ardından "Skor 4-1 Fenerbahçe'nin lehine" deseniz, "Benle kafa mı buluyorsunuz" karşılığını vererek kavga çıkarır. 
Fenerbahçe takımı tabir yerindeyse yürüyerek 4-1 kazandı. Yani adeta ter idmanı yaptı. Ama bu iyi oynadığı manasına gelmesin. Sebat'ın da kötü oynadığı manasına gelmesin. Fenerbahçe golü bulana kadar ortada giden bir oyun izledik. Klasik duran toptan bir gol. Daha sonra Sebat'ın baskısı vardı. Arka göbekte iki oyuncu, bir tanesi tek forvet Pierre'e yapışık. Orta sahada da Hakan, Erman, Semavi gibi ayağa pas yapan oyuncular. Ve Fenerbahçe'yi kendi yarı alanına sokup, fazla pozisyon üretmese de oyuna hükmeden bir Sebat. İki forvet Orhan ve Oktay, iki defans oyuncusu Deniz ve Luciano'dan önce top alıyorlar, rahat rahat dönüyorlar ve şut atıyorlar. Fenerbahçe kontratak bile yapamıyor. Sebat golü de buluyor ve 1-1' yakalıyor. Bana göre Fenerbahçe'nin maçı kurtarma şansı hiç yok. Ancak tablo bir anda değişiyor. Sebat, arkayı üçlüyor, Muhammet'i oyuna alıyor ve orta alandan Hakan'ı çıkarıyor. Hemen 3-5 dakika sonra Daum bir hamle yapıyor. Anlıyor ki, rakip takım beraberliğe razı, savunmaya çekilecek. Hem Mehmet Yozgatlı, hem de Nobre'yi sokuyor. Hatta Alex'i de defansın önündeki Fabiano'nun yanına koyuyor. Aurelio'yu sağa çekiyor. Şartlar bir anda Fenerbahçe'nin lehine oluşuyor. Fenerbahçe sadece savunmada kalmak isteyen Sebat'a karşı 5-6 kişiyle hücum yapmaya başlıyor. Üçüncü golde son kafa pasını bile maç boyunca defansından çıkamayan Ümit Özat veriyor. Üçüncü golden sonra Sebat disiplinden kopuyor ve maç farka gidiyor. 
Fenerbahçe savunmasında oynayan göbekteki ikili rakiplerine uzak oynadıkları için yarın bir gün büyük sıkıntı yaşanabilir. Bu yüzden uzaydan da mı bir şırınga getirirler bilmiyorum ama Servet'in düzelmesi şart. 



</TEXT>
</DOC>
