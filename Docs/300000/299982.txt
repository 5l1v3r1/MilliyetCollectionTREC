<DOC>
<DOCNO> 299982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sontur07.html </URL>
<DATE> 2004/12/22/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Üniversite kampüsüne kurt indi 
</HEADLINE>
<TEXT>

     Alev GÜRSOY DHA 

SİVAS'ta Cumhuriyet Üniversitesi merkez kampüsüne, çevredeki dağlık arazide yaşayan kurtlar indi. Kurtlar, Üniversite'nin Kangal Üretim Çiftliği'nde yetiştirilen iki kangal köpeği tarafından uzaklaştırıldı. Kangallar, dün sabah da bir kurdu boğarak öldürdü. 
     Geçen pazartesi günü saat 18.00 sıralarında, ikinci öğretim öğrencileri ile yurtta barınan çok sayıda öğrencinin bulunduğu üniversite kampüsüne 10 kadar kurt girdi. Kurt sürüsünü uzaklaştırmaları için çiftlikte yetiştirilen kangal köpeklerinden ikisi kampüse salındı. Kangallardan korkan kurt sürüsü kampüsten uzaklaştı. Dün de, sabah 10.30 sıralarında kampüse giren bir kurt, köpekler tarafından boğularak öldürüldü. 
     Kangal Üretim Çiftliği yetkilisi Ali Ümit Polat, kangal köpeklerinin kurtları öldürebilmeleriyle ünlü olduğunu belirterek, "Kampüsün hemen yanında bulunan tepelerden inen kurtlar, öğrenciler için tehlike oluşturuyor. Ancak, kangal köpekleri kurtları hemen uzaklaştırıyor'' dedi. 
     Polat, kurtları uzaklaştırmaları için bırakılan iki köpeğin, olayda hiç bir yara almadıklarını söyledi. 
     24 bin öğrenci ile 3 bin akademik ve idari personelin bulunduğu Cumhuriyet Üniversitesi'ndeki Kangal Üretim Çiftliği'nde 25 kangal köpeği yetiştiriliyor. 

     
</TEXT>
</DOC>
