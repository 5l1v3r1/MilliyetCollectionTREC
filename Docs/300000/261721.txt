<DOC>
<DOCNO> 261721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sondun15.html </URL>
<DATE> 2004/08/09/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İngiltere, Çelebi'yi iade etmeyi düşünmüyor... 
</HEADLINE>
<TEXT>

     İngiltere Dışişleri Bakanlığı, hakkında cinayet suçundan tutuklama emri çıkartılan, Irak'ın devrik lideri Saddam Hüseyin'in yargılanacağı mahkemenin başkanı Salim Çelebi'nin Irak'a iade edilmeyeceğini bildirdi. 
     Bakanlığın bir sözcüsü, Irak'la aralarında suçluların iadesi anlaşmasının bulunmadığını ve bu gibi meselelerde herhangi bir yardım teklifinde bulunmak durumunda olmadıklarını söyledi. 
     Adının açıklanmasını istemeyen sözcü, bunun yanı sıra Irak yetkililerinin kendilerinden yardım istemediğini belirtti. 
     İngiltere'de bulunan Çelebi ise BBC'ye yaptığı açıklamada, ''Bağdat'a dönmeyi planlıyordum, ancak cezaevine konulmakla tehdit edildim ve hapishaneler Baasçılarla dolu olduğu için cezaevinde öldürüleceğim söylentileri geliyor. Dolayısıyla dönmeden önce bu meseleyi halletmek istiyorum'' diye konuştu. 
     Bunun, tutuklanmayacağı garantisi alıncaya kadar Irak'a dönmeyeceği anlamına gelip gelmediğinin sorulması üzerine Çelebi, ''Kararımı vermedim. Dönmeyi planlıyorum. Bir cezaevinde ya da başka bir şekilde öldürülmeyeceğimin teminatını almak istiyorum'' dedi. 
     Bu arada, soruşturmayı yürüten Iraklı hakim Zuheyir El Maliki, suçlamaların siyasi olduğu iddialarını reddederek, bunun sıradan bir adli dava olduğunu söyledi. 
     Ancak Çelebi, kendisinin ve başkanı olduğu mahkemenin karalama kampanyasının hedefi olduğunu ve El Maliki'nin Saddam'ın yargılanma sürecine açıkça muhalefet ettiğini belirtti. 
     Çelebi, kendisine yöneltilen suçlamaların, mahkeme başkanı olarak görevini yapmasını güçleştireceğini belirterek, ''Dolaylı yollardan işittiğime göre, yargılamanın çok daha hızlı olmasını isteyen insanlar var'' dedi ve böyle bir sürecin kendisinin istediği gibi adil olmayabileceğini kaydetti. 
     Salim Çelebi hakkında cinayet ve amcası Ahmet Çelebi hakkında sahte para basmak suçlarından cumartesi günü tutuklama emri çıkartılmıştı. 
     
</TEXT>
</DOC>
