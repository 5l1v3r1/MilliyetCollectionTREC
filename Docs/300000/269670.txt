<DOC>
<DOCNO> 269670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/yazar/sazak.html </URL>
<DATE> 2004/09/07/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Afişteki hoş geldin 
</HEADLINE>
<TEXT>


AB Komisyonu'nun Genişlemeden Sorumlu üyesi Günter Verheugen'in ekim ayındaki İlerleme Raporu öncesi Türkiye'ye yaptığı son ziyaretin programına Diyarbakır da konuldu. 
Verheugen dün Ankara'da Başbakan Erdoğan ve Dışişleri Bakanı Gül'le yaptığı görüşmelerin ardından, 'Memnuniyetle görüyoruz ki artık Türkiye kritik eşiği aşmıştır. Bundan sonrası bir zaman sorunudur' sözleriyle hayli iyimser mesajlar verdikten sonra Diyarbakır'a gitti. 
Diyarbakır'daki bilboard'lar Türkçe, İngilizce ve Kürtçe, 'Yurttaş Verheugen Büyük Avrupa'ya hoşgeldin' afişleriyle süslenmişti. 
Diyarbakır Büyükşehir Belediyesi'nin bu hazırlığı Mesut Yılmaz'ın başbakanlığı dönemindeki 'AB'ye giden yol Diyarbakır'dan geçer ' sloganını çağrıştırıyordu. 
Ziyaret öncesi Diyarbakır Belediye Başkanı Osman Baydemir'le konuştuk. 
AB heyetinin ziyaretini Türkiye'ye verilecek müzakere takvimi nedeniyle çok önemsediğini belirterek, 'Bu tarihi dönemeçte Sayın Verheugen'in Diyarbakır'daki izlenimlerinin ekim ayındaki İlerleme Raporu'na ve Türkiye'yle tam üyelik görüşmelerinin başlatılması kararına olumlu katkılar sağlayacağına inanıyorum' dedi. 
Baydemir, 28 Mart yerel seçim kampanyası ve sonrasında verdiği demokratikleşme mesajlarıyla Kürt politikasını üyeliğe engel görenlerin aksine 'AB yolu'nu benimsemiş bir belediye başkanı. Diyarbakır'ın artık şiddet olaylarıyla anılmasını istemiyor, 'şehit bekçi'nin yakınlarına hastanede başsağlığı diledikten sonra kentteki gerilimi düşürmek uğruna kendi anlatımıyla, ikinci bir Vedat Aydın olayı yaşanmasın diye teröristin ailesine DEHAP'lı belediye başkanlarıyla birlikte taziyeye gitmesinin yol açtığı tepkilerin farkında. Baydemir, bu tür çıkışların barışçıl niyetler taşısa bile kamuoyunca yanlış algılanmaya açık olduğunu görmeli. Şiddeti kimse onaylamıyor. Savaş istemiyor 
Diyarbakır Belediye Başkanı Baydemir, siyasette yeni bir isim. İnsan Hakları Başkanlığı döneminde genç bir avukat olarak işkence, kayıplar, göçler nedeniyle bölgede yaşanan ihlalleri büyük bir duyarlılıkla takip ettiği için, DEHAP'ın 28 Mart aday yoklamasında halkın desteğiyle ilk sıraya yerleşti. Diyarbakırlı 'başkanına sahip çıkıyor.' 
Baydemir de, kentin sosyal ve ekonomik sorunlarına, belediyeciliğin gerektirdiği hizmet anlayışına, siyasete ayırdığı zamanın ötesinde önem veriyor. 
AB Komisyonu'nun Genişlemeden Sorumlu Temsilcisi Günter Verheugen'in Diyarbakır ziyareti, 2005'te tam üyelik müzakereleri başladıktan sonra yerel yönetimlerin güçlendirilmesine ilişkin AB fonlarının devreye sokulması, köye dönüş projesinin, kültürel hakların, reformların hayata geçirilmesi için zemin oluşturabilir. 
Afişteki hoş geldini böyle anlıyoruz 



</TEXT>
</DOC>
