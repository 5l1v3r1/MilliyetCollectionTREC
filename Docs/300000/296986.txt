<DOC>
<DOCNO> 296986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sondun08.html </URL>
<DATE> 2004/12/12/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
ABD askerlerinden Taliban'a kış taarruzu... 
</HEADLINE>
<TEXT>

     Afganistan'da 18 bin Amerikan askeri, baharda yapılması planlanan genel seçimler için tehdit oluşturan Taliban militanlarına karşı kış taarruzuna girişti. 
     Afganistan'daki Amerikan güçlerinin sözcüsü Albay Mark McCann, ''Özgürlük Şimşeği'' adı verilen operasyonun, Devlet Başkanı Hamid Karzai'nin ülkede istikrarın sağlanması ve yabancı askerlerin çekilmesini sağlamak için sunduğu genel affı kabul etmeleri için direnişçileri ikna edeceği inancını taşıdıklarını belirtti. 
     Tüm ülke çapında girişilen operasyonda Taliban güçlerinden geriye kalan unsurların ortaya çıkarılması ve imhasının hedeflendiğini belirten Amerikalı askeri yetkili, operasyonla ilgili askeri ayrıntıları veremeyeceğini kaydetti. 
     Özgürlük Şimşeği operasyonunda, Afgan halkına yönelik insani yardım faaliyetlerinin de askeri operasyonla birlikte ortaklaşa yürütüleceği belirtildi. 
     
</TEXT>
</DOC>
