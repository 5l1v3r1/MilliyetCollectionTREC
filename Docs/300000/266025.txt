<DOC>
<DOCNO> 266025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonsiy17.html </URL>
<DATE> 2004/08/24/ </DATE>
<TIME> 21.08 </TIME>
<AUTHOR>  </AUTHOR>
<HEADLINE>
Kutan "Ekonomi adım adım felaketin içerisine sürükleniyor" 
</HEADLINE>
<TEXT>

     Saadet Partisi Genel Başkan Vekili Recai Kutan, ekonominin ''adım adım felaketin içerisine sürüklendiğini'' iddia etti. 
     İncelemelerde bulunmak amacıyla Malatya'ya gelen Kutan, Büyük Otel'de yaptığı açıklamada, ekonominin büyük sıkıntı içerisinde bulunduğunu, ''ekonomi düzlüğe çıktı'' beyanlarının ''aldatma'' olduğunu söyledi. 
     Dış ticaret açığının görülmemiş rakamlara ulaştığını, borçlanmanın hızla devam ettiğini ve 20 aylık AK Parti iktidarında sadece kamu borcunun 63 milyar dolar arttığını kaydeden Kutan, şöyle konuştu 
     ''Ekonomi adım adım felaketin içerisine sürükleniyor. Korkunç bir faiz ödemesi var. Bütün bunlar IMF politikalarının uygulanmasının sonucudur. Devlet bugün borçlarıyla iflas haline gelmiştir. İşsizlik yüzde 22'ye ulaşmıştır. Bütün bunların olduğu yerde siz Enflasyon düştü, ekonomi düzlüğü çıktı derseniz bu sadece aldatmacadır.'' Bir gazetecinin kurultayda genel başkanlığa aday olup olmayacağı yönündeki soru üzerine Kutan, ''Ben hiç bir dönemde herhangi bir göreve talip olmadım. Yapılacak büyük kongrede de genel başkanlığa talip olacak değilim. Bizde talep yok, ret yok. Dolayısıyla aday olacak değilim. Teklif gelirse ciddi olarak düşüneceğim'' dedi. 
     
</TEXT>
</DOC>
