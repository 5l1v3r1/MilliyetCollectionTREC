<DOC>
<DOCNO> 268263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonyas08.html </URL>
<DATE> 2004/09/01/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Britney, "Kabala gelini" olamıyor... 
</HEADLINE>
<TEXT>

     Ünlü şarkıcı Britney Spears, ''Kabala gelini'' olma hayallerine veda etti. Mensubu olduğu Kabala inanışının adetlerine göre evlenmek isteyen şarkıcı, Katolik nişanlısı Kevin Federline'ın ailesinin ısrarını kıramayarak manastırda rahip tarafından evlendirilmeye razı oldu. 
     Internetteki ''mirror'' sitesinin haberine göre, antik ve mistik eski bir Musevi inanışı olan Kabala'ya gönül veren Spears, bu inanışın adetlerine göre evlenmek istiyordu. California'daki Kabala merkezinin toplantılarına katılan ve buradaki arkadaşlarına da ''Kabala gelini'' olmak istediğini açıklayan 22 yaşındaki Spears, Federline'ın koyu Katolik ailesinin ısrarına daha fazla dayanamadı. 
     Malibu'daki bir manastırı düğün mekanı olarak seçen Spears'ın burada basının ilgisinden de uzakta olmayı planladığı, ancak belirlenen mekanın basına sızdırıldığı ifade edildi. 
     
     İKİ AİLE DE KABALA DÜĞÜNÜNE KIZDI 
     Federline ailesi kadar Britney'nin annesi Lynne ve babası Jamie Spears da başından beri Kabala düğününe karşı cephe aldı. 
     Protestanlığın bir kolu olan Baptizm'e mensup olan aile, kızlarının rahip tarafından evlendirilmesini arzu ederken, bu görüş koyu Katolik Federline ailesinin isteğiyle perçinlendi. 
     İki ailesinin isteklerini kıramayan Spears'ın da onları haklı bularak manastırda karar kıldığı kaydedildi. 
     Britney Spears'ın, mensup olduğu Kabala inanışının bütün dinlere ve inançlara açık bulunduğunu göz önüne alarak manastırdaki düğününü gönül rahatlığıyla yapacağı da ifade edildi. 
     
     RAHİPLER İNZİVAYA ÇEKİLİRMİŞ 
     Spears'ın düğün mekanı olarak seçtiği Malibu'daki Serra Retreat Center, 1943 yılından bu yana Katolik rahiplerinin inzivaya çekildiği ilgi çekici bir manastır olarak biliniyor. 
     Tepelerin arasında bulunan ve ancak yanına gidildiğinde farkedilen yapı, Malibu'nun ünlü sosyetik plajlarından uzakta inziva hayatı süren rahiplere hizmet ediyor. Rahiplerin inzivaya çekilerek sadece kendileriyle başbaşa kaldığı doğa harikası mekan, zaman zaman düğünlere de açılıyor. 
     Britney Spears, ilk evliliğini Louisiana'dan çocukluk arkadaşı Jason Alexander ile yapmış, Las Vegas'ta gerçekleştirilen nikah 55 saat sonra iptal edilmişti. 
     Kevin Federline'in ise biri 2 yaşında, diğeri 1 aylık olmak üzere iki çocuğu bulunuyor. 
     
</TEXT>
</DOC>
