<DOC>
<DOCNO> 298866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/yazar/ulagay.html </URL>
<DATE> 2004/12/19/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Korku taciri ufuksuzlar 17 Aralık'ta kaybetti ama... 
</HEADLINE>
<TEXT>


Brüksel'de heyecan dolu saatler yaşanırken, önde gelen gazete yazarlarıyla "AB uzmanı" sayılan herkes olay mahallinde ya da televizyon ekranlarında olduğu için, benim gibi bu işlerden fazla anlamadığı düşünülenlere de "Ne olacak şimdi " diye soranlar oldu. Ben de onlara "Ben bu işlerden pek anlamam ama fazla telaş etmeyin, her halde bir uzlaşma sağlanır" diye cevap verdim. Neden böyle dediğimi açıklamaya çalışayım. 
Benim değerlendirmeme göre Avrupa Birliği AB Konseyi'nin 17 Aralık'ta Brüksel'de vereceği karar Kıbrıs pürüzüne takılamayacak kadar önemli bir karardı. Türkiye'ye AB yolunu açacak olan bu karar, Türkiye ve AB için olduğu kadar dünyanın geleceğini belirleme açısından da büyük önem taşıyordu. AB'nin Türkiye'ye tam üyelik yolunu açması, Amerika'nın dünyaya empoze etmeye çalıştığı küresel düzen anlayışına karşı bir Avrupa seçeneği oluşturma konusunda ciddi olduğunu kanıtlayacaktı. Müslüman Türkiye'yi içine alacak bir Avrupa, İslam dünyasını küresel düzenle bütünleştirme yolunda ABD'ye karşı bir stratejik avantaj elde edecekti. Türkiye'nin AB üyesi olmasına kuşkuyla bakanların çoğunlukta olduğu Fransa ve Almanya gibi ülkelerin liderleri de, işte bu nedenle, siyasi risk alarak Türkiye'ye müzakere tarihi verilmesi yönünde oy kullanacaktı. Öte yanda ise Türkiye içinde ve dışında AB ile bütünleşme hedefini öne çıkartarak prim yapmış bir Recep Tayyip Erdoğan ve AKP iktidarı vardı. Onların da uzlaşmamayı seçmesi kolay değildi. 

Korku tacirleri Ancak siyasetin ve diplomasinin aktörleri de eninde sonunda insan. Her zaman en rasyonel tercihi yapmalarını bekleyemezsiniz. Ayrıca Başbakan Erdoğan'ın bu konudaki deneyimi konusunda fazla bir bilgimiz de yok. Bu nedenle Brüksel'deki heyecan sürerken iplerin bir noktada kopacağını düşünerek umutlanan ya da kaygılara kapılanlar oldu. 
Avrupa'da ve Türkiye'de umutlananlar, Türkiye'nin AB ile bütünleşmesine karşı olanlardı. İplerin kopması ve AB yolunun bu noktada Türkiye'ye açılmaması halinde farklı bir sürecin başlayacağını ve "tehlikenin atlatılacağını" düşünüyorlardı bunlar. Türkiye'yi bu noktaya getiren AKP hükümeti bu nedenle sarsılabilecek, AB'nin yeni anayasasının onaylanma sürecinde AB liderlerinin Türkiye'nin tam üyeliğini yeniden gündeme getirmeleri de kolay olmayabilecekti. 
Avrupa'da ve Türkiye'de bu görüşü savunanların ortak özelliği, topluma korku salacak senaryolar yazmadaki başarıları. Türkiye'yi Avrupa dışında tutmaya çalışan Avrupalılar, tarihsel düşmanlıkları hatırlatarak, din ve kültür farkını öne çıkartarak, yoksul ve kalabalık Türkiye'nin Avrupa'nın kaynaklarını kurutacağını iddia ederek bir "Türkiye korkusu" yaratmaya çalışıyorlar. Türkiye'de de, AB'nin her şeyimizi alıp bize hiç bir şey vermeyeceğini, Türkiye'ye parya muamelesi yapacağını, sanayimizi ve tarımımızı yıkacağını ve içimize nifak sokup ulusal egemenliğimizi de yok ederek son Türk devletini ortadan kaldıracağını ileri süren ve korku senaryoları yazanlar var. 

Maç sürecek Sığ ve ufuksuz bir bakış açısıyla bu korku senaryolarını yazanların umutları 17 Aralık'ta gerçekleşmedi, bu raundu kaybettiler ama bu onların yenildiğini ve havlu attığını göstermiyor. Türkiye ile AB'nin bundan sonraki ilişkilerinde, Kıbrıs konusunda ve müzakere sürecinde bu korku senaryolarını yazanlara malzeme sağlayacak gelişmelerin yaşanması olası. Ayrıca bu korku senaryolarıyla farklı toplum kesimlerini etkilemek de hayli kolay olabilir. Buna karşılık AB ile bütünleşme süreci Türkiye'nin sancılı dönüşümler geçirmesini, AB'nin de küresel liderlik perspektifini kaybetmemesini gerektiriyor. Bu nedenle de Avrupa'da ve Türkiye'de 17 Aralık raundunu kazananların bir an için bile gardını düşürmemesi gerekiyor. 



</TEXT>
</DOC>
