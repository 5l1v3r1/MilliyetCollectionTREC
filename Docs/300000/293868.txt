<DOC>
<DOCNO> 293868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonspo25.html </URL>
<DATE> 2004/12/01/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Erzik Şiddet bir günde halledilecek bir mesele değil... 
</HEADLINE>
<TEXT>

     UEFA Birinci Asbaşkanı Şenes Erzik, sporda şiddetin bir günde halledilecek bir mesele olmadığını söyledi. 
     İstanbul'da 25 Mayıs 2005 tarihinde Atatürk Olimpiyat Stadı'nda yapılacak Avrupa Şampiyonlar Ligi Final maçının logo ve bilet tanıtımı toplantısına katılan ve burada basın mensuplarının sorularını yanıtlayan Erzik, sporda şiddetin bir günde halledilecek bir mesele olmadığını belirterek, ''Türkiye'de futbolun içinde yer alan herkesin şiddeti önleme konusunda birbirine yardımcı olması gerekir'' dedi. 
     Erzik, şiddetin ülke veya federasyon bazında bir durum olmadığını ifade ederek, şöyle konuştu 
     ''UEFA ve FIFA da olayları izliyor. Bu sadece bir ülke veya bir organizasyon içinde yaşanan bir durum değil. İspanya ile İngiltere arasında yapılan özel maçta da İspanyol taraftarların İngiliz futbolculara yönelik bazı ırkçı söylemleri oldu. UEFA ve FIFA, ırkçı hareketleri engellemek için büyük bir para ayırıyor. Her iki organizasyon da olayları izliyor ve bunları engellemek için çeşitli yaptırımlar üzerinde çalışıyor.'' Türkiye'deki olayların da imece usulüyle çözümlenebileceğini kaydeden Erzik, ''Elbirliğiyle bunu önlemeye çalışmalıyız. Böylece 15-20 yıl önceki dostluk ortamına dönebiliriz. Şiddeti önlemek için 'Beni ilgilendirmiyor' gibi sudan nedenlerle kaçmamak gerekiyor'' dedi. 
     Erzik, bir basın mensubunun ''Şampiyonlar Ligi finalinin yapılacağı Atatürk Olimpiyat Stadı'nın çevresinde gecekondular var. Bu konuda ne düşünüyorsunuz'' sorusunu, ''Gecekonduların bulunduğu yerleri görmedim. Bu yapılar daha önce yapılmamalıydı. Stadın etrafındaki çevre düzenlemesi ihmal edilmiş. Final maçına kadar yeşillendirme gerçekleştirilirse İstanbul kenti ile stat arasında bir doku bağlantısı oluşur. Bu yapılmazsa bağlantı kurulması zor'' şeklinde yanıt verdi. 
     
</TEXT>
</DOC>
