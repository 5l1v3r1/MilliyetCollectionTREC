<DOC>
<DOCNO> 281628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sontur18.html </URL>
<DATE> 2004/10/19/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Kırmızı renkli araçlar daha az kaza yapıyor... 
</HEADLINE>
<TEXT>

     Gaziantep Emniyet Müdürlüğü Trafik Tescil ve Denetleme Şube Müdürlüğü'nce yapılan araştırmada, trafiğe kayıtlı araçlar içerisinde sayı olarak çok fazla olmasına karşın, kırmızı renkli araçların diğer renkteki araçlara göre kaza yapma oranlarının çok düşük olduğu tespit edildi. 
     Trafiğe kayıtlı araç sayısı 187 bin 956 olan Gaziantep'te yapılan araştırmada, 2004 yılının 9 aylık döneminde 6 bin 837 kaza meydana geldiği belirlendi. 
     Araştırmada, trafiğe kayıtlı araçların yüzde 29.8'inin kırmızı renkli olmasına karşın, kaza yapma oranının yüzde 10.6 civarında olması dikkati çekti. Beyaz renkli araçlar ise trafiğe kayıtlı araçlar içinde yüzde 26.8 pay alırken, kaza yapma oranı 42,7 ile en fazla risk rengi içinde yer aldı. 
     Renk gruplarına göre araçların kazaya karışma oranları sırasıyla mavi yüzde 9.4, yeşil yüzde 3.9, bej yüzde 3.6, siyah 3.2, sarı yüzde 2.5, lacivert yüzde 1.5, bordo yüzde 1.5, kahverengi yüzde 0.4, diğerleri yüzde 2.7 civarında gerçekleşti. 
     Araştırmada, 187 bin 956 araç içerisinde 56 bin 87 ile kırmızı renkli araçlar birinci sırada yer alırken, diğer renkteki araç sayıları ise şu şekilde sıralanıyor 
     ''Beyaz 50 bin 459, gri 19 bin 207, mavi 18 bin 126, siyah 10 bin 349, yeşil 9 bin 458, bej 8 bin 854, sarı 8 bin 508, lacivert bin 967, kahverengi bin 481, bordo 346, bilinmeyen 3 bin 114.'' Gaziantep Emniyet Müdürü Feyzullah Arslan, AA muhabirine yaptığı açıklamada, 2004 yılının Trafik Yılı olarak ilan edildiğini ve kazaların önlenmesine yönelik olarak yapılmış olan faaliyetler kapsamında trafiğe kayıtlı araçların kazalarda renklerine göre dağılımının ortaya çıkartıldığını söyledi. 
     Trafik Tescil ve Denetleme Şube Müdürlüğü'nce yapılan araştırma sonucunda, kırmızı renkli araçların sayı olarak çok fazla olmasına karşın kazaya karışma oranlarının düşük olmasının dikkati çekici olduğunu belirten Aslan, ''Kırmızı renk tehlike habercisi, önlem aldırıcı ve daha fazla fark edilme özelliğine sahip. Hem sürücü, hem de yayalar ve diğer araç sürücüleri tarafından fark edilebiliyor ve sanırım bu nedenle kazaya daha az karışıyorlar. Beyaz renkli araçlar ise az fark edilebilir özellikte oldukları için kaza yapma oranları daha yüksek'' diye konuştu. 
     Sanayi ve ticaret merkezi konumunda bulunan Gaziantep'in kent içi ve kent dışı trafiğinde çok yoğun bir il olduğunu belirten Arslan, şöyle devam etti 
     ''Amacımız, kent içinde ve şehirlerarası yollarda trafik kazalarını en aza indirip, can ve mal kayıplarını önlemek. Bunun için her alanda yoğun bir çalışma içerisinde bulunuyoruz. Trafik kazalarında kazaya karışan araçların renklerinin de bu alanda önemli olduğunu düşünüyoruz. 
     Kazaların önlenmesinde araçların renkleri de dahil olmak üzere her konunun en iyi şekilde değerlendirilmesi gerekir. Gaziantep'te ilk defa böyle bir uygulamayı gerçekleştirmiş olduk. Uzmanlar, trafik kazalarındaki renk faktörleri ile ilgili olarak bilimsel çalışmalar yapabilir.'' 
     
</TEXT>
</DOC>
