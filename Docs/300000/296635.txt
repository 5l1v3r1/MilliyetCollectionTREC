<DOC>
<DOCNO> 296635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sontur07.html </URL>
<DATE> 2004/12/10/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Şok eden telefon kaydı 
</HEADLINE>
<TEXT>

     Neşet KARADAĞ ADANA, DHA 

ADANA'da, 28 yaşındaki eşi Nuray Teke'yi, zehirleyici etkisi bulunan kaçak rakı içirdikten sonra döverek öldürdüğü iddia edilen 30 yaşındaki Hüseyin Teke'nin, eşini öldürmeden önce para karşılığı erkeklere pazarladığı, mahkemece incelenen cep telefonu konuşma kayıtlarıyla ortaya çıktı. 
     Huzurevleri Mahallesi, Özkan Apartmanı'nda oturan Nuray Teke, 6.5 ay önce 5 yıllık muhasebeci eşi Hüseyin Teke tarafından alkol zehirlenmesi gerekçesiyle Çukurova Üniversitesi Tıp Fakültesi Balcalı Hastanesi'ne götürüldü. 12 gün süren tedavi sonrası Nuray Teke kurtarılamayarak öldü. Önce serbest bırakılan, daha sonra Nuray Teke'nin babası 55 yaşındaki Mustafa Aksoy'un "Kızımı, alkol içirdikten sonra döverek öldürdü'' şikayeti üzerine tutuklanan Teke hakkında eşini öldürmek' suçundan TCK'nın 449 1-2 maddeleri gereğince ömür boyu hapis cezası istemiyle dava açıldı. 
     
     49 KEZ GÖRÜŞMÜŞLER 

     Adana 2'nci Ağır Ceza Mahkemesi'nde tutuklu yargılanması devam eden Hüseyin Teke, mahkemeye gönderilen telefon kayıtlarıyla şok oldu. Daha önce mahkemede dinlenen tanık, 22 yaşındaki Ferit Yengin ile askerde olduğu için talimatla ifadesine başvurulan 20 yaşındaki Soner Kahveci'nin, "Hüseyin Teke bizi yoldan çağırıp eşi ile ilişkiye girmemizi istedi. 20 milyon karşılığı eşi ile ilişkiye girdik'' demişlerdi. Teke de, Yengin ve Kahveci'yi tanımadığını, iddialarının yalan olduğunu öne sürmüştü. Bunun üzerine mahkeme heyeti, Teke ve Yengin'in cep telefon numaraları ile birbirlerini arayıp aramadıklarının araştırılmasına karar vermişti. 
     Dünkü duruşmada, öldürülen Nuray Teke'nin avukatı Ömer Faruk Gerger, sanığın daha önce tanık olarak dinlenen Yengin'i 30 kez, Yengin'in de sanığı 19 kez cep telefonuyla aradıklarının kayıtlarla ortaya çıktığını belirterek, "Telefon kayıtları tanıkların ifadelerini doğrulamaktadır. Masum rolü yapan Hüseyin'in para karşılığı, eşini başka erkeklere pazarladığı da ortaya çıkmıştır'' dedi. Teke ise telefon kayıtları karşısında sessiz kaldı. Teke daha önceki duruşmalarda, eşinin alkol zehirlenmesinden öldüğünü iddia ederek, "Eşimin ölümünde herhangi bir kusurum yok. Vicdanım rahat'' demişti. 
     Duruşma, Adli Tıp Kurumu'ndan Nuray Teke'nin ölüm raporunun beklenilmesi için ertelendi. 

     
</TEXT>
</DOC>
