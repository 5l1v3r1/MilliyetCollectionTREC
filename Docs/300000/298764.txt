<DOC>
<DOCNO> 298764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sontur03.html </URL>
<DATE> 2004/12/18/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Beyoğlu'nda bir kişi bıçaklanarak öldürüldü... 
</HEADLINE>
<TEXT>

     Beyoğlu'nda 1 kişi, vücudunun çeşitli yerlerinden bıçaklanarak öldürüldü. Olaya ilişkin 1 kişi gözaltına alındı. 
     AA muhabirinin aldığı bilgiye göre, İstiklal Caddesi Emir Nevruz Sokak'ta 1 kişinin yerde yattığını gören vatandaşlar, durumu polise bildirdi. 
     Olay yerine gelen polis ekipleri, ağır yaralı olan kişinin hastaneye kaldırılması için ambulans istedi. Gelen sağlık görevlilerince yapılan kontrolde ise vücudunun çeşitli yerlerinden bıçaklandığı belirlenen kişinin öldüğü anlaşıldı. 
     Polislerin yaptığı araştırmada, madde bağımlısı olduğu sanılan bu kişinin üzerinde kimliğini belirlemeye yarayacak belge bulunamadı. 
     Konuya ilişkin ihbarı yapan vatandaşların bilgisine başvuran polis, bazı görgü tanıklarının ''ölen kişinin yanında 1 kişiyi bira içerken gördüklerini'' söylemeleri üzerine çevrede araştırma yaparak, Ramazan D. adlı kişiyi gözaltına aldı. 
     Polise verdiği ifadede ''ölen kişiyi tanımadığını'' iddia eden Ramazan D'ye bazı vatandaşlar, ''Yalan söylediğini, ölen kişinin başında bira içerken görüldüğünü ve kendilerine 'arkadaşım sinirli o yüzden yatıyor' dediğini'' anlatarak tepki gösterdi. 
     ''Ölen kişiyi tanımadığında'' ısrar eden Ramazan D, zanlı olarak polis merkezine götürüldü. 
     Bu arada çevrede yapılan aramada, çok sayıda bira kutusu ile olayda kullanılmış olabileceği belirtilen bir ekmek bıçağı bulundu. 
     Polisin olayla ilgili soruşturması sürüyor. 
     
</TEXT>
</DOC>
