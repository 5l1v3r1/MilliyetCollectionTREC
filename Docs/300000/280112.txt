<DOC>
<DOCNO> 280112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sontur21.html </URL>
<DATE> 2004/10/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Alaattin Çakıcı, İstanbul'a getirildi... 
</HEADLINE>
<TEXT>

     ''Çıkar amaçlı suç örgütü elebaşısı'' Alaattin Çakıcı, tutuklu bulunduğu Avusturya'dan Türkiye'ye getirildi. 
     Viyana Eyalet Mahkemesi'nin iadesini kararlaştırmasının ardından önceki gün Avusturya'ya giden Emniyet Genel Müdürlüğü İnterpol Daire Başkanlığı'ndan bir ekip ile Alaattin Çakıcı'yı Viyana'dan getiren THY'nin tarifeli uçağı, saat 13.30 sıralarında İstanbul'a indi. 
     
     GENİŞ GÜVENLİK ÖNLEMLERİ 

     Çakıcı, tutuklu bulunduğu Avusturya'dan getirildiği Türkiye'de geniş güvenlik önlemleri altında uçaktan çıkarıldı. 
     Viyana Eyalet Mahkemesi'nin iadesini kararlaştırmasının ardından önceki gün Avusturya'ya giden Emniyet Genel Müdürlüğü İnterpol Daire Başkanlığı'ndan bir ekip ile Alaattin Çakıcı'yı Viyana'dan getiren THY'nin tarifeli uçağı, saat 13.30 sıralarında Atatürk Havalimanı'na iniş yaptı. 
     Çakıcı'yı getiren ''Boeing 737'' tipi ''Bergama'' adlı uçağın körüğe yanaşmasının ardından çevrede geniş güvenlik önlemi alındı. 
     Elleri kelepçeli olduğu gözlenen Çakıcı, kollarına giren güvenlik görevlilerinin eşliğinde uçaktan indirilerek ''akrep'' adı verilen polis aracına bindirildi. 
     
     ADLİYEYE GETİRİLDİ 

     Çakıcı, daha sonra Beşiktaş'taki İstanbul Adliyesi'ne getirildi. Atatürk Havalimanı'nda uçaktan alındıktan sonra bindirildiği ''Akrep'' adı verilen zırhlı polis aracıyla saat 14.10'da Beşiktaş'taki İstanbul Adliyesi'ne getirilen Çakıcı, bahçeye kadar giren araçtan elleri kelepçeli olarak indirildi. 
     Beşiktaş'taki İstanbul Adliyesi'nde bulunan Adli Tabiplik'te sağlık kontrolünden geçirilen Çakıcı, elleri arkadan kelepçeli halde buradan çıkarılarak savcılık katına alındı. 
     
     TUTUKLAMA KARARI VİCAHİYE ÇEVRİLDİ 

     Alaattin Çakıcı hakkındaki 2 gıyabi tutuklama kararı, Beşiktaş'taki İstanbul Adliyesi'nde vicahiye çevrildi. 
     İstanbul 14. Ağır Ceza Mahkemesi'ne çıkarılan Çakıcı'nın, ''Karagümrük Spor Kulübü Lokali Baskını Davası'' ile yurtdışına kaçışına ilişkin yürütülen soruşturma kapsamında hakkında verilen gıyabi tutuklama kararları vicahiye dönüştürüldü. 
     Tutuklama kararı Beşiktaş'taki İstanbul Adliyesi'nde vicahiye çevrilen Alaattin Çakıcı, daha sonra Sultanahmet'teki İstanbul Adliyesi'ne gönderildi. 
     ''Akrep'' olarak bilinen zırhlı araca sıkı güvenlik önlemleri altında bindirilen Çakıcı, saat 16.00'da diğer adliyeye sevk edildi. 
     Çakıcı, saat 16.15 sıralarında Sultanahmet'teki İstanbul Adliyesi'ne getirildi. 
     
     4 SUÇTAN DAHA TUTUKLANDI 

     Avusturya'dan iade edilen Alaattin Çakıcı hakkında Sultanahmet'teki İstanbul Adliyesi'nde görülen davalar kapsamında verilen 4 ayrı gıyabi tutuklama kararı da vicahiye çevrildi. 
     İstanbul Adliyesi'nde nöbetçi 1. Sulh Ceza Mahkemesi'ne çıkarılan Çakıcı'nın, ''Bebek'te Tevfik Nurullah Ağansoy'un da aralarında bulunduğu 4 kişinin öldürülmesi, Uludağ'da eski eşi Nuriye Uğur Kılıç'ın Çakıcı öldürülmesi, borsacı Adil Öngen'e yönelik silahlı saldırı ile Türkbank ihalesine fesat karıştırıldığı'' iddialarına ilişkin görülen davalar kapsamında hakkında verilen 4 ayrı gıyabi tutuklama kararı vicahiye dönüştürüldü. 
     Halen adliyede tutulan Çakıcı'nın avukatı Şeyda Yıldırım, basın mensuplarının soruları üzerine, müvekkilinin Fransa'dan iadesi sırasında ''Türkbank ihalesine fesat karıştırılması'', ''Tevfik Nurullah Ağansoy'un öldürülmesi'', ''Nuriye Uğur Kılıç'ın Çakıcı öldürülmesi'' ve ''borsacı Adil Öngen'e yönelik silahlı saldırı'' davalarında yargılanmasına izin verilmediğini hatırlattı. 
     Avusturya'nın bu davalarda yargılanma izni vermiş olmasının çelişki yarattığını kaydeden Yıldırım, bu konuda girişimde bulunacaklarını ifade etti. 
     Avukat Yıldırım, Çakıcı'nın bugün Bayrampaşa Cezaevi'ne götürüleceğini, yarın ise kalacağı cezaevinin belirleneceğini bildirdi. 
     Bu arada Çakıcı'nın, ''Türkiye'nin Avusturya makamlarına verdiği 'gözaltına alınmayacağına' dair güvence nedeniyle doğrudan mahkemelere gönderildiği'' bildirildi. Öte yandan, Alaattin Çakıcı'nın yurtdışına kaçışına ilişkin soruşturma yürüten İstanbul Cumhuriyet Savcılığı'nca, daha sonra ifadesinin alınacağı belirtildi. Çakıcı hakkındaki ''Karagümrük Spor Kulübü Lokali Baskını Davası'' ile yurtdışına kaçışına ilişkin yürütülen soruşturma kapsamında verilen gıyabi tutuklama kararları, Beşiktaş'taki İstanbul 14. Ağır Ceza Mahkemesi'nce daha önce vicahiye çevrilmişti. 
     ÇAKICI'NIN DAVALARI 
     Avusturya'dan Türkiye'ye iade edilen Alaattin Çakıcı, Fransa'dan iadesi sırasında kabul edilen prosedür gereği yargılanamadığı Tevfik Nurullah Ağansoy ve eski eşi Nuriye Uğur Kılıç'ın öldürülmesi, borsacı Adil Öngen'in yaralanması ile Türkbank ihalesine fesat karıştırılmasına ilişkin 4 ayrı davada, ilk kez hakim karşısına çıkacak. 
     AA muhabirinin derlediği bilgilere göre, ''Karagümrük Spor Kulübü Lokali Baskını Davası'' kapsamında verilen 3 yıl 4 aylık hapis cezası Yargıtay'ca onanarak kesinleşen Çakıcı, bu cezasının infazının tamamlaması için yaklaşık 6.5 ay cezaevinde kalacak. 
     Aynı dava kapsamında ''müessir fiil'' suçundan çarptırıldığı 1 yıl 8 ay 21 günlük hapis cezası Yargıtay'ca bozulan Çakıcı, bu suçla ilgili olarak İstanbul 9. Ağır Ceza Mahkemesi'nde yeniden yargılanacak. 
     Alaattin Çakıcı, yasadışı yollardan yurtdışına çıkışının ardından ''Türkbank ihalesine fesat karıştırmak'' ve ''Cürüm işlemek amacıyla teşekkül oluşturmak'' suçlarından hakkında açılan davada da hakim karşısına çıkacak. 
     
     AĞANSOY CİNAYETİ DAVASI 

     Çakıcı, Fransa'dan iade prosedürü gereğince daha önce yargılanamadığı Tevfik Nurullah Ağansoy'a yönelik 28 Ağustos 1996 tarihinde Bebek'te düzenlenen silahlı saldırıda Ağansoy'un da aralarında bulunduğu 4 kişinin öldürülmesine ilişkin İstanbul 2. Ağır Ceza Mahkemesi'nde ilk kez hakim önünde olacak. 
     Çakıcı'nın, müebbet ağır hapis cezası öngörülen ''adam öldürmeye azmettirmek'' suçundan yargılanacağı bu davada 23 Kasım 2002 tarihinde başka sanıklarla ilgili verilen kararda, sanıklardan 2'si müebbet, 2'si 20'şer yıl ağır hapis cezasına çarptırılmış, 3 sanığın beraatine, ölen 3 sanık hakkındaki davanın düşmesine karar vermişti. 
     Alaattin Çakıcı, borsacı Adil Öngen'e yönelik 12 Mart 1997 tarihinde düzenlenen silahlı saldırıya ilişkin davada da, İstanbul 3. Ağır Ceza Mahkemesi'nde hakim karşısına çıkacak. 
     Bu davaya ilişkin yapılan yargılama sonucunda 3 sanık, 15 Mart 1999 tarihinde ''taammüden adam yaralamak'' ve ''ruhsatsız silah bulundurmak'' suçlarından 1 yıl 7 ay ile 4 yıl 3 ay arasında değişen hapis cezalarına çarptırılmış, Erol Evcil'in de aralarında bulunduğu 5 sanık ise beraat etmişti. 
     Eski eşi Nuriye Uğur Kılıç'ın, 20 Ocak 1995 tarihinde Uludağ'da öldürülmesi olayında azmettirici olduğu iddia edilen Çakıcı, daha önce yargılanamadığı bu davada da hakim karşısına çıkarılacak Davanın diğer sanığı Abdurrahman Keskin, daha önce ömür boyu hapis cezasına çarptırılmıştı. 
     
     FRANSA'DAN İADESİ SONRASI... 

     Türkiye'de işlenen suçlar nedeniyle uluslararası düzeyde aranırken 17 Ağustos 1998 tarihinde Fransa'da yakalanan Alaattin Çakıcı, iade talepnamesinde bulunan 5 suçtan 2'sinde yargılanmak üzere şartlı olarak 13 Aralık 1999 tarihinde Türkiye'ye iade edildi. 
     Ertesi gün Bakırköy Adliyesi'ne çıkartılarak hakkındaki gıyabi tutuklama kararı vicahiye çevrilen Çakıcı, Kartal Cezaevi'ne konuldu. Çakıcı, yargılanmasına izin verilen gazeteci-yazar Hıncal Uluç'a yönelik 4 Mart 1994 tarihinde düzenlenen silahlı saldırıya ilişkin İstanbul 6. Asliye Ceza Mahkemesi'nde ifade verdi. 
     Çakıcı hakkındaki bu dava, aynı duruşmada 5 yıllık zaman aşımı süresi dolduğu gerekçesiyle ortadan kaldırıldı. 
     Dönemin İstanbul Cumhuriyet Başsavcısı Ferzan Çitiçi'nin temyiz istemi üzerine kararı inceleyen Yargıtay 4. Ceza Dairesi, yerel mahkemenin kararını onadı. 
     Dairenin kararına dönemin Yargıtay Cumhuriyet Başsavcısı Vural Savaş'ın itirazı üzerine dosya, Yargıtay Ceza Genel Kurulu'nca incelendi ve yerel mahkemenin kararı 28 Mart 2000 tarihinde bozdu. 
     Bunun üzerine İstanbul 6. Asliye Ceza Mahkemesi'nde yeniden yargılanan Çakıcı, 13 Temmuz 2000 tarihli duruşmada ''adam yaralamaya azmettirmek''' suçundan 3 yıl 4 ay hapis cezasına çarptırıldı. 
     Çakıcı, bu cezasının infazında ''4616 sayılı Şartla Salıverilmeye, Dava ve Cezaların Ertelenmesi'ne Dair Kanun''da öngörülen 10 yıllık ceza indirimden faydalandı. 
     
     CİVAN'IN DAVASINA ERTELEME 

     Çakıcı'nın, Emlak Bankası eski Genel Müdürü Engin Civan'ın 7 Eylül 1994 tarihinde yaralanmasına ilişkin olarak İstanbul 2. Ağır Ceza Mahkemesi'nde yargılandığı dava da, 11 Şubat 2000 tarihinde zaman aşımı süresi dolduğu gerekçesiyle ortadan kaldırıldı. 
     Dönemin Başsavcısı Çitici tarafından temyiz edilen karar, Yargıtay'ca 13 Haziran 2000 tarihinde bozuldu. 
     Dava, yeniden yapılan yargılama sırasında 12 Ocak 2001 tarihinde ''4616 sayılı Şartla Salıverilmeye, Dava ve Cezaların Ertelenmesi'ne Dair Kanunu'' kapsamında kaldığı gerekçesiyle kesin hükme bağlanmadan ertelendi. 
     Çakıcı, İstanbul 6 No'lu DGM'de ''cürüm işlemek amacıyla teşekkül oluşturmak'' suçundan yargılandığı davanın 19 Haziran 2000 tarihli duruşmasında, 5 yıl ağır hapis cezasına çarptırıldı. 
     Çakıcı, Yargıtay'ın onadığı bu cezasının 2 yıl 2 ay tutan infazını 2001 yılı Ocak ayında tamamladı. Ancak Haziran 2000'de açılan ''Çakıcı-Ergin Mektuplaşması Davası'', Temmuz 2000'de açılan ''Karagümrük Spor Kulübü Lokali Baskını Davası'' ve Kasım 2000'de açılan ''Fransız Konsolosluğu Görevlisine Suikast Hazırlığı Davası'' nedeniyle cezaevinden çıkamadı. 
     ''Fransız Konsolosluğu Görevlisine Suikast Hazırlığı Davası'', ''Karagümrük Spor Kulübü Lokali Baskını Davası'' ile birleştirilen Çakıcı, İstanbul 1 No'lu DGM'de yargılandığı Çakıcı-Ergin mektuplaşmasına ilişkin davada ise 12 Haziran 2001 tarihinde beraat etti. 
     
     ÇAKICI SERBEST 

     ''Karagümrük Spor Kulübü Lokali Baskını Davası''nın 29 Ekim 2002 tarihli duruşmasında Çakıcı, ''çıkar amaçlı suç örgütünün kurucusu ve lideri olduğu'' gerekçesiyle 3 yıl 4 ay, ''müessir fiile azmettirmek'' suçundan da 1 yıl 8 ay hapis cezasına çarptırıldı. 
     Mahkeme, tutuklu kaldığı süreyi göz önüne alarak Çakıcı'nın tahliyesine karar verdi. 
     Bulunduğu Kocaeli 1 No'lu F Tipi Cezaevi'nden 30 Ekim 2002 tarihinde tahliye edildikten sonra bir süre İstanbul Asayiş Şube Müdürlüğü'nde tutulan ve hakkındaki bazı işlemleri yapılan Çakıcı, 1 Aralık 2002 tarihinde serbest kaldı. 
     Suçluların İadesine Dair Avrupa Sözleşmesi uyarınca 45 gün içinde ülke dışına çıkmak zorunda olan Çakıcı'nın yurtdışına çıkışına, 2 Aralık 2002 tarihinde İstanbul DGM Cumhuriyet Başsavcılığı'nın başvurusu üzerine 2 No'lu DGM'ce yasak konuldu. 
     İşadamı Mehmet Emin Cankurtaran'ın silahla yaralanması olayına ilişkin İstanbul 5. Ağır Ceza Mahkemesi'nde yargılanan Çakıcı hakkındaki dava, 28 Ocak 2003 tarihinde zaman aşımı nedeniyle ortadan kaldırıldı. 
     
     6 GIYABİ TUTUKLAMA KARARI 

     İstanbul Cumhuriyet Başsavcılığı, 3 Mayıs 2004 tarihinde yasadışı yollardan yurtdışına çıktığı belirlenen Çakıcı ile kendisine yardımcı olanlar hakkında soruşturma başlattı. 
     Başsavcılık ayrıca, Çakıcı hakkında ''cürüm işlemek amacıyla teşekkül oluşturmak'' ve ''Türkbank ihalesine fesat karıştırmak'' suçlarından dolayı 4 yıla kadar hapis cezası istemiyle dava açtı. 
     Çakıcı hakkında, sanığı olduğu 4 ayrı dava ile ''Türkbank ihalesine fesat karıştırılması'' ve kaçışına ilişkin soruşturmalar kapsamında gıyabi tutuklama kararları verildi. 
     Kırmızı bültenle aranmasına başlanan ve yakalandığı takdirde kullanılmak üzere hakkında iade dosyası hazırlanan Alaattin Çakıcı, Avusturya'nın Granz kentinde 14 Temmuz 2004 tarihinde üzerinde Faik Meral'a ait pasaportla yakalanmıştı. 
     
</TEXT>
</DOC>
