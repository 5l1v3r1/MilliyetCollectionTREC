<DOC>
<DOCNO> 297035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sonsiy10.html </URL>
<DATE> 2004/12/12/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Baykal Ulusal politika belirlenmediği için Brüksel'e gitmedik... 
</HEADLINE>
<TEXT>

     CHP Genel Başkanı Deniz Baykal, hükümetin, ''yarım porsiyon üyelik gelirse, masadan kalkarız'' demediği, ortak bir karar alınmadığı, ulusal politika belirlenmediği ve bu çalışmaya bütün devlet kurumlarının katılmadığı için Brüksel'e beraber gitmediklerini belirtti. 
     Baykal, yaptığı yazılı açıklamada, Türkiye'nin tam üyelik başvurusunun değerlendirildiği her aşamada, her platformda, Türkiye'nin, haklı olduğu, üzerine düşen sorumlulukları yerine getirdiği için sesini yükseltmesini ve bütün kurumlarıyla kararlılığını göstermesini istedi. 
     Türkiye'nin hala bunu yapmadığını belirten Baykal, tam üyeliği öngörmeyen, sözüyle, içeriğiyle, önerdiği uygulamalarla tam üyelik dışında bir modele Türkiye'yi sürüklemeye yönelik bir zirve kararını, ''hayır, teşekkür ederim'' diye reddedemeyeceğini açıklamadığını kaydetti. Türkiye'nin, Cumhurbaşkanı'ndan, meclisine kadar, bütün devlet kurumlarıyla bunu söylemesi gerektiğini ifade eden Baykal, hükümetten, bunun önceden ilan edilmesini talep etti. Baykal, şöyle devam etti 
     ''Bunu ilan etmediğimiz zaman, onlara cesaret verilmiş oluyor. Diyorlar ki, 'Türkiye ne verilirse onunla yetinecek, razı olacak. Yani yarım porsiyonluk ortaklık da olsa sorun yok, çünkü Türkiye razı.' Başbakan, Dışişleri Bakanı zaman zaman, 'böyle olmasını temenni etmeyiz' gibi görüşler açıklıyorlar. Ama sorun şu, siyasette temenni söylemek, politika değildir. Temenniyi bırak, 17 Aralık günü zirveden tam üyeliği koşulsuz öngören karar çıkmazsa ne yaparsın, onu söyle. Bunu söylediğin takdirde olmaz. 'Ben bunu kabul edemem', demek yetmez. Kabul etmezsen ne yaparsın, onu söylemen lazım. Siyasi irade, kararlılık, sonuç alacak tavır budur.'' 
     
     ''MAYINLAR, BUBİ TUZAKLARI'' 

     Baykal, konsey kararında ikili bir yapı olacağının görüldüğünü, bir taraftan Türkiye'nin gösterdiği başarıyı ödüllendiren, tam üyeliğe gidişi ima eden ifadeler yer alırken, diğer taraftan, mayınlar, bubi tuzaklarının olacağını ifade etti. 
     Türkiye'ye, ''Siz onlara bakmayın, kamuoyumuzu teskin etmek için o hükümleri koyduk'' diyeceklerini belirten Baykal, Türkiye'nin buna ''evet'' demesi halinde, bir başka istikamete gireceğini ve bunun 10 yıl sürecek sıkıntılı bir istikamet olacağını kaydetti. Süreç içinde, Türkiye'nin tam üyeliğine destek verenlerin, karşı olanlardan etkileneceğini, referandumlar dahil birçok şeyin gündeme geleceğini dile getiren Baykal, şunları kaydetti 
     ''CHP olarak, işte bu noktada, devletin bütün kurumlarının kararlılığını ortak ve gür bir sesle göstermesini istiyoruz. Yoksa Türkiye'ye yarım porsiyonluk üyelik gelir. Hükümet, 'gelsin bakalım, birkaç lokma alırız, hiç yoktan iyidir' havalarına girmiş gibi bir izlenim veriyor. Hükümetle burada ayrışıyoruz. Hükümet bunu demediği için Brüksel'e beraber gitmedik. Çünkü komisyonlar kurarak ortak bir çalışma yapılmadı. Tam porsiyon ne, yarım porsiyon ne, birlikte tarif edilmedi. Türkiye neyi bekliyor, ne olmazsa olmaz, birlikte kararlaştırılmadı. Bunları çalışamadık. Bize dediler ki, 'hadi gidiyoruz, siz de gelin' Bu olmaz. Oraya bir şey yapmaya gidiyoruz. Ne yapacağımızı konuştuk mu O konuda bir ortak karar aldık mı Ulusal bir politika belirledik mi Bu çalışmaya bütün devlet kurumlarını kattık mı Hayır, öyleyse neden gidelim, gitmenin ne yararı var '' 

     
</TEXT>
</DOC>
