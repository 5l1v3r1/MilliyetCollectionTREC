<DOC>
<DOCNO> 289362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonyas13.html </URL>
<DATE> 2004/11/16/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Hollywood'un ''yaramaz'' kızları uslandı... 
</HEADLINE>
<TEXT>

     Hollywood'un Angelina Jolie, Pamela Anderson, Jennifer Lopez, Winona Ryder gibi birbirinden çılgın geçmişe sahip güzelleri imaj değiştirerek birer iyilik meleğine dönüştü. 
     Internetteki ''netscape'' sitesinin yaptığı derleme, şov dünyasının çılgın kızlarının nasıl birer ''meleğe'' dönüştüğünü ortaya koydu. 
     İmaj değiştiren ünlülerin başını Angelina Jolie çekiyor. Aktör Billy Bob Thornton ile düğününde kan kardeşi olan, daha sonra onun kanını boynundaki madalyona doldurarak yıllarca taşıyan, Oscar töreninde erkek kardeşiyle öpüşen Jolie, değişimin ilk sinyallerini evliliğinin son yılında vermeye başladı. 
     Birleşmiş Milletler'in gönüllü iyi niyet elçisi olan Jolie, yoksul ülkeleri karış karış gezmeye başladı. Kamboçyalı yetim Maddox'u evlat edinen Jolie, çalışmalarını tüm hızıyla sürdürürken sanatçının ''toplumsal duyarlılık'' dozu Thornton'a fazla geldi. 
     Çılgınlık günlerinde tanıştığı Jolie'nin ''yeni imajına'' alışamayan ünlü aktör, Oscarlı güzelden boşandı. Jolie, şu günlerde bir yandan yeni bir evlatlık, diğer yandan da minik Maddox'a sıcak aile ortamı sağlamak için örnek bir baba arıyor. 
     
     EVİNİN KADINI OLDU 

     Bir yıl önce rüyasında görenlerin hayra yormayacağı bir gelişme de Jennifer Lopez cephesinde yaşandı. 
     Aktör Ben Affleck ile beraberliği süresince odalar dolusu çiçek istemesi, sahneye çıkarken parfüm yağmuruna tutulmayı şart koşması, bir darılıp bir barışması, şehir trafiğinin ortasına otomobilini park ederek alışveriş merkezine girmesiyle tanınan Lopez, nişanı atınca birden değişti. 
     Şarkıcı Marc Anthony ile evlenen Lopez, evinin kadını imajına bürünerek köşesine çekildi. Richard Gere ile kamera karşısına geçtiği ''Shall We Dance'' adlı filminin çekimlerini de tamamlayan Lopez'i şu günlerde sinema perdesi dışında gören cennetlik... 
     
     KİMMİŞ HIRSIZ 

     Ünlü bir mağazadan hırsızlık yaparken güvenlik kameralarına yakalanan, aylarca hapis yatan ve sonunda iyi halden tahliye olan aktris Winona Ryder da ''çılgınlıktan'' emekli oldu. 
     Sanki bu olay hiç olmamış gibi davranan 33 yaşındaki oyuncu, kendini sadece işine verdi. Mütevazı bir kişiliğe bürünen aktris, iki filminin çekimlerini tamamladı, üçüncüsü için kamera karşısına geçmek üzere gün sayıyor. 
     
     HAYVANSEVER ÖRNEK ANNE 

     Pamela Anderson deyince akla bir zamanlar düğününde şortla evlenmesi, dövmeleri, eski eşi Tommy Lee ile mahkeme koridorlarında tekme tokat kavga etmesi gelse de artık bunlar da sadece birer tozlu hatıra... 
     Boşanmasının ardından geçmişine sünger çeken bir zamanların playboy yıldızı Anderson, şimdi iki çocuğunu büyüten örnek bir anne. Çocuklarından arta kalan zamanını kitap yazmaya ve PETA adlı hayvan hakları kuruluşuna destek vermeye ayıran Anderson, yeni yaşamını, ''Ben tüm zamanını çocuklarına ayıran bir anneyim ve hayatımda sadece onlar var'' diye özetliyor. 
     
</TEXT>
</DOC>
