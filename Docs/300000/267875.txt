<DOC>
<DOCNO> 267875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonspo09.html </URL>
<DATE> 2004/08/31/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Gaziantepspor'da durmak yok... 
</HEADLINE>
<TEXT>

     Güçlü rakibi Beşiktaş'ı yenerek spor kamuoyunun dikkatlerini üzerine çekmeyi başaran Gaziantepspor'da, işler yolunda ve ileriye umutla bakılıyor. 
     Beşiktaş maçı sonrasında iki gün izin kullanan kırmızı-siyahlı ekip, yarın akşam Büyükşehir Belediyesi Ankaraspor maçı hazırlıklarına başlayacak. Bu haftayı milli maç nedeniyle maç yapmadan geçirecek olan ekip, bir haftalık arayı yoğun bir şekilde çalışarak ve hafta sonunda da ikinci lig takımlarından Adıyamanspor ile bir özel maç yaparak değerlendirecek. 
     Teknik direktörü Nurullah Sağlam, AA muhabirine yaptığı açıklamada, Beşiktaş maçının geride kaldığını, mutlu ve huzurlu olduklarını, bir haftalık arayı çalışarak ve rehavete kapılmadan en iyi şekilde değerlendirmek istediklerini söyledi. 
     Milli maç nedeniyle bu haftayı maç yapmadan geçirecek olmalarının kendileri açısından bir dezavantaj olmayacağını ifade eden Sağlam, şöyle konuştu 
     ''Tek hedefimiz var, başarılı olabilmek. Hem ligde başarılı olmak, hem de Türk futbolunu Avrupa'da en iyi şekilde temsil etmek istiyoruz. Bu hedefe ulaşabilmek için çok çalışmak zorunda olduğumuzu biliyoruz. Bizim için Beşiktaş maçı geride kaldı, artık bundan sonra yapacağımız maçları düşünmek zorundayız. 
     Rehavete kapılmak yok, futbolcularımızın iki günlük izni yarın sona eriyor ve Ankaraspor maçı hazırlıklarına başlayacağız. Tabi ki bu maçta da hedefimiz, mutlak galip gelip, ligdeki tırmanışımızı sürdürebilmek.'' 

     
</TEXT>
</DOC>
