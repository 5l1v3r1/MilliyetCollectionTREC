<DOC>
<DOCNO> 274415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/guncel/gun03.html </URL>
<DATE> 2004/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ben de Alemdaroğlu kadar Atatürkçüyüm' 
</HEADLINE>
<TEXT>


İSTANBUL Milliyet 

YÖK Başkanı'nın yazısıyla 6 ay süreyle İstanbul Üniversitesi Rektör vekilliğine getirilen Hukuk Fakültesi Dekanı Prof. Dr. Tankut Centel, Atatürk ilkelerine bağlılık konusunda İstanbul Üniversitesi'nde hiç bir şeyin değişmeyeceğini söyledi. Centel, "İstanbul Üniversitesi'nin eski dönemdeki rengi, yönetimi devam edecek. Hepimiz aynı derecede Atatürkçü ve aynı derecede Atatürk ilkelerine bağlı, laik insanlarız bundan hiç kimsenin kuşkusu olmasın. Üniversitenin başsız kalması söz konusu değildir" dedi. 
Centel, gazetecilerin 'Prof. Dr. Alemdaroğlu, Atatürkçü ve laik olduğu için görevden alındığını söylüyor. Bu konuda ne düşünüyorsunuz " şeklindeki sorusu üzerine bu gerekçeyi doğru bulmadığını söyledi. Prof. Dr. Centel, "Ben de en az Alemdaroğlu kadar Atatürkçü ve laik bir insanım. Ama nüanslarımız ve kişiliklerimiz farklı olabilir. O biraz daha otoriter olabilir. Ben biraz daha demokratik ve özgür görünebilirim" dedi. Centel, Senato ve Yönetim Kurulu'nun istifa dilekçelerini henüz kabul etmediğini belirterek, "Kendileriyle görüşüyorum. Eğer kabul etmezlerse yerlerine yenileri gelir" dedi. 
Alemdaroğlu'nun görevden alınmasının Cumhurbaşkanı tasarrufu olduğunu belirten Prof. Dr. Centel, şunları söyledi "YÖK'ün idari işleme konu olabilecek herhangi bir işlemi söz konusu değildir. Somut bazı iddiaları tespit edip, Cumhurbaşkanı'nın takdirine sunmuştur. Üniversite yeterince yıprandı. Artık bu yıpranmanın durması gerektiğini düşünüyorum." 


</TEXT>
</DOC>
