<DOC>
<DOCNO> 291565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonyas02.html </URL>
<DATE> 2004/11/23/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
76 yaşında 'G.O.R.A'daki figüran rolüyle ünlendi 
</HEADLINE>
<TEXT>

     Ahmet İSTEK ANTALYA DHA 

TÜM zamanların izlenme rekorlarını kırması beklenen Cem Yılmaz'ın yazıp başrolünde oynadığı G.O.R.A.'da 'uzaylı gören masum köylü' rolünde oynayan 76 yaşındaki Arif Özdemir Gürbilek, günlük hayatında da ilginç bir kişiliğe sahip. 
     Filmde Cem Yılmaz'ın oynadığı Halıcı Arif'in son model otomobiline otostop çeken ve annesine turşu götüren bir köylüyü canlandıran Arif Özdemir Gürbilek, Antalya'nın Şarampol Caddesi'ndeki bir apartmanın zemin katında eşi Zeynep Gürbilek ile birlikte yaşıyor. 3 çocuk ve 6 torun sahibi Gürbilek, çevresinde 'Einsten' ve 'Meksikalı' lakaplarıyla tanınıyor. Filmin vizyona girdiği 12 Kasım'da doğumgününü kutlayan ve 76 yaşına giren Arif Özdemir Gürbilek, Devlet Demir Yolları'ndan emekli makine teknisyeni. Yabancı müzik dinlemeyi seven, evindeki oturma odasına Demi Moore'un 'Striptiz' filmindeki fotoğrafını asan Gürbilek, hayatının en güzel 4 gününü film çekimlerinde geçirdiğini söyledi. 
     
     'SOKAKTA TANINIYORUM' 

     Cem Yılmaz'ı çok centilmen ve beyefendi bulduğunu söyleyen Arif Özdemir Gürbilek, "Filmin vizyona girdiği gün doğum günümdü. Bana en güzel hediye oldu. Filmi izleyip yolda görenler fotoğraf çektiriyor ve imza istiyorlar. Teklif gelirse ikinci filmde de oynarım'' dedi. 
     Kendisiyle aynı adı taşıyan torunu da sinemada izlediği dedesini beğendiğini ifade etti. Torun Gürbilek, "Dedemi kendi sesiyle sinemada izleyince gülmekten kırıldım. Günlük hayatındakinden farksızdı. Arkadaşlarımda dedemi çok komik buldular'' diye konuştu. 
     
     'BUNLAR ANANI TANIMAZ' 

     G.O.R.A.'da otostop çekerek Halıcı Arif'in son model kırmızı otomobiline binen dede, yabancı müzik açmak istemesi üzerine, "Ben gavur müziği dinlemem. Belki anama küfrediyorlardır, nereden bileyim '' diyor. "Senin anan kaç yaşında'' sorusuna "95'' yanıtını veren dedenin sözü üzerine Arif, "Bunlar senin ananı tanımaz, daha gençler'' diyerek son ses yabancı müziği açarak yoluna devam ediyor. 
     
</TEXT>
</DOC>
