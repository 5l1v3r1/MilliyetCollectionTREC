<DOC>
<DOCNO> 281510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/soneko11.html </URL>
<DATE> 2004/10/19/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Sırada işçi emeklileri var... 
</HEADLINE>
<TEXT>

     Memur maaşları ve memur emekli aylıklarına yapılan zammın ardından işçi emeklileri en düşük SSK aylığının en düşük memur emeklisi aylığı seviyesine çıkarılarak enflasyon hedefi kadar zam yapılmasını ve büyümeden refah payı verilmesini istemeye hazırlanıyor. 
     Türkiye İşçi Emeklileri Derneği TİED Genel Başkanı Kazım Ergün, ANKA'ya yaptığı açıklamada, AKP'nin iktidara geldiğinde yaptığı "bize 2 yıl süre verin 2 yıldan sonra 3'üncü yıl ceplerinize para girmeye başlayacak" 
     açıklamasını anımsatarak, bu sürenin 3 Kasım'da dolduğunu ve artık ceplerinde para görmek istediklerini söyledi. Ergün, en düşük işçi emeklisi aylığının en düşük memur emeklisi aylığıyla eşitlenmesini, ardından yüzde 8 olan 2005 enflasyon hedefi oranında zam yapılmasını ve 2004'deki yüzde 10'luk büyümenin de aylıklarına refah payı olarak yansıtılması gerektiğini söyledi. Memur maaşlarına yapılan zamma paralel olarak memur emeklilerinin aylıkları yüzde 8.8'le yüzde 12.4 oranında arttırıldı. Bu artışla en düşük memur emeklisi aylığı yıl başından itibaren 576 milyon 300 bin lira olarak belirlendi. Ağustos sonu itibariyle en düşük işçi emeklisi aylığı ise 400 milyon 797 bin lira düzeyinde bulunuyor. Buna göre en düşük işçi ve memur emeklisi aylığı arasındaki fark 175 milyon 503 bin lira olarak hesaplanıyor. İşçi emeklileri aradaki bu farkın kapatılmasını istiyor. Geçen yıl memur emeklilerine yüzde 6 artı 6 oranında zam verilmişti. İşçi ve memur emekli aylıklarındaki makas farkını kapatmak için işçi emeklilerine yapılan zam yüzde 10'la memur emeklilerine yapılanın üzerinde belirlenmişti. 
     
</TEXT>
</DOC>
