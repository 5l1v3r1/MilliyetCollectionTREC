<DOC>
<DOCNO> 281872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonsiy07.html </URL>
<DATE> 2004/10/20/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Erdoğan Paris'te AB atağına geçiyor 
</HEADLINE>
<TEXT>

     Başbakan Recep Tayyip Erdoğan, Fransız kamuoyuna Türkiye'yi anlatmak üzere Paris'e gitti. 
     Fransa Uluslararası İlişkiler Enstitüsü'nde bir konferans verecek olan Erdoğan, Ekonomik İşbirliği ve Kalkınma Teşkilatı OECD Genel Sekreteri Donald Johnson ile görüşecek. Başbakan'ın programına son dakikada sürpriz bir randevu da eklendi. Erdoğan, Türkiye karşıtı tutumuyla bilinen Maliye Bakanı Nicolas Sarkozy ile bu akşam biraraya gelecek. 
     Nicolas Sarkozy, Fransa'da Türkiye'nin üyeliği konusunda referandum düzenlenmesi önerisini ortaya atan ilk kişi. 
     
     öTürkiye karşıtıö Sarkozy, 2007’de cumhurbaşkanlığı seçimlerinde aday olabilir 

     Fransız sağının "yükselen yıldızı" olarak görülen Sarkozy'nin gelecek ay Alain Juppe'den boşalan iktidardaki halk hareketi için birlik partisinin başkanlığına seçilmesine kesin gözüyle bakılıyor. Sarkozy’nin, 2007 yılında düzenlenecek cumhurbaşkanlığı seçimlerinde de aday olması bekleniyor. 
     
     Erdoğan’ın Paris programı yoğun 

     Erdoğan, Paris'teki resmi temaslarının yanı sıra daha çok Fransız kamuoyuna hitap etmeyi amaçlıyor. Erdoğan yarın sabah Fransa'nın önemli televizyon kanallarından France-3 ve LCI'ye mülakat verecek ve Fransız ARCELOR grubu genel başkanı ile görüşecek. 
     Perşembe günü temaslarına UMP milletvekili Pierre Lellouche'u, kaldığı otelde kabul ederek başlayacak olan Erdoğan, daha sonra OECD Genel Sekreteri Donald Johnson ile görüşecek. 
     OECD Genel Konseyi'ne hitap edecek olan Erdoğan daha sonra, Genel Sekreter ile birlikte ortak basın toplantısı düzenleyecek. Basın toplantısında, OECD'nin Türkiye ekonomisiyle ilgili hazırladığı son rapor da, kamuoyuna açıklanacak. Erdoğan, OECD Genel Sekreteri'nin onuruna vereceği öğle yemeğinden sonra Paris'ten ayrılacak. 

     
</TEXT>
</DOC>
