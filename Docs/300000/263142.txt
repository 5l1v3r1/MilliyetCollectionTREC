<DOC>
<DOCNO> 263142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/soneko45.html </URL>
<DATE> 2004/08/13/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Renault, 7 ayda 64.712 araç sattı... 
</HEADLINE>
<TEXT>

     Renault, yılın 7 ayında 64 bin 712 adet otomobil ve hafif ticari araç sattı. 
     Renault'tan yapılan açıklamaya göre, Temmuz ayında binek otomobil pazarında yaklaşık 33 bin adet, binek artı hafif ticari araç pazarında ise yaklaşık 54 bin 500 adet araç satışı gerçekleşti. 
     Yılın ilk yedi ayı itibariyle ise yaklaşık 269 bin adet otomobil alıcı buldu. Pazarda otomobil ve hafif ticari araç satışı toplamı ise 403 bin adede çıktı. 
     Temmuz ayında Renault binek otomobil pazarında 6 bin 846 adet satış ile yüzde 20,5 oranında pazar payına ulaştı. Binek otomobil artı hafif ticari araç pazarı toplamında da 9 bin 747 adet satış ile yüzde 17,8 oranında pazar payı elde edildi. 
     Ocak-Temmuz döneminde ise 49 bin 91 adet otomobil satış ile pazardan yüzde 18,2 oranında pay alındı. Binek otomobil ve hafif ticari araç toplam pazarında 64 bin 712 adet araç satışı yapan Renault, yüzde 16 oranında pazar payı ile liderliğini korudu. 
     İlk 7 ayda Megane II Sedan yüzde 7,5 oranında pazar payı ile Türkiye'nin en çok satılan otomobili unvanını sürdürdü. Megane II Sedan'ı, yüzde 5,4 oranında pazar payı ile Clio Symbol takip etti. 
     
</TEXT>
</DOC>
