<DOC>
<DOCNO> 254840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sonspo14.html </URL>
<DATE> 2004/07/12/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Denizlispor.. Çek Duşan Tesarik ailevi sorunlar nedeniyle kamptan ayrıldı 
</HEADLINE>
<TEXT>

     Denizlispor Teknik Direktörü Giray Bulak, ''Yeni transferimiz Çek Duşan Tesarik yaşadığı ailevi sorunlar nedeniyle kamptan ayrıldı'' dedi. 
     Giray Bulak, AA muhabirine Bolu kampında günlerdir dayanıklılık, kuvvet, teknik ve taktik ağırlıklı çalışmalar yaptıklarını anlatarak, ''Bu kamp süresince 3 hazırlık maçı yaptık. Bu maçlar esnasında takımın eksiklerini tespit ettik. Hazırlık maçlarında kaleci Hayko ve Gökhan'ı kampa dahil ettik'' dedi. 
     Geçtiğimiz sezonda uyguladıkları sistemin eksiklerini de kapatmak için çalıştıklarını ifade eden Bulak, ''Kamp yaptığımız Bolu'daki imkanları en iyi şekilde kullanıyoruz. Sahanın yetersiz olması ise çalışmaları olumsuz etkiledi. 15 Temmuz'da Bolu kampı bitiyor. 2 gün süren izinden sonra 18 Temmuz'da Kızılcahamam kampı başlıyor'' diye konuştu. 
     Bulak, ailevi nedenlerle bugün Bolu kampından ayrılan Çek Duşan Tesarik'in durumu hakkında ise ''Bu sporcu ailevi sorunları nedeniyle kamptan ayrıldı. Duşan Tesarik sorunlarını çözemezse transferini yeniden düşüneceğiz'' diye konuştu. 
     Bolu kampında günde çift idman yaparak yeni sezona hazırlanan Denizlispor'un yeni sezonda giyeceği formların futbolculara dağıtılacağı öğrenildi. 
     Sabah, idmanında ise düz koşu, kros ve kuvvet ağırlıklı çalışma yapıldı. 
     
</TEXT>
</DOC>
