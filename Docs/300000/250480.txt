<DOC>
<DOCNO> 250480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sondun24.html </URL>
<DATE> 2004/06/24/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Bulgaristan'ın ünlü folk sanatçısı, 'kadın ticareti' yapmaktan tutuklandı 
</HEADLINE>
<TEXT>

     Metin Akın 

Bulgaristan'ın ünlü folk sanatçılarından Kondö Savov, kadın ticareti yaptığı gerekçesiyle tutuklandı. 
     İçişleri Bakanlığı'ndan edinilen bilgiye göre, Sliven kentinde operasyon düzenleyen Örgütlü Suçlarla Mücadele Servisi NSBOP ekipleri, ''Avrupa ülkelerine, fuhuş sektöründe çalışmak üzere kadın yolladığı'' suçlamasıyla Savov'u gözaltına aldı. 
     Sliven bölge savcılığının isteği üzerine bölge mahkemesi Savov'un tutuklanarak cezaevine gönderilmesine karar verdi. Savov, avukatların araya girmesi üzerine 20 bin leva yaklaşık 18 milyar TL kefaletle tutuksuz yargılanmak üzere serbest bırakıldı. 
     Savov hakkında, kadın ticareti yapmak ve genç kızları fuhuşa zorlamak suçlarından 10 yıla kadar hapis cezası istemiyle dava açılması, sanatçının hayranları arasında hayal kırıklığı yarattı. 
     İçişleri Bakanlığı yetkilileri, uzun süredir takibe aldıkları sanatçının uluslararası kadın ticareti yapan mafya gruplarıyla yakın ilişki içinde olduğunun belirlendiğini açıkladılar. 
     
</TEXT>
</DOC>
