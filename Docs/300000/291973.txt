<DOC>
<DOCNO> 291973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sondun22.html </URL>
<DATE> 2004/11/25/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Fransız Sosyalistler, AB Anayasası'na 'evet' diyecek 
</HEADLINE>
<TEXT>

     Fransa'da yapılan son kamuoyu araştırması, ana muhalefet Sosyalist Parti'nin AB Anayasası için kendi bünyesinde düzenlediği referandumdan delegelerin anayasadan yana oy kullanacağını gösterdi. 
     Sofres araştırma şirketinin yaptığı ankette göre, 1 Aralık'ta düzenlenecek referandumda Sosyalist Parti delegelerinin yüzde 68'i AB Anayasası'na ''Evet'' diyecek. 
     Aynı araştırma, merkez sağ seçmenlerin ise yüzde 75'nin AB Anayasası'na destek verdiğini ortaya koydu. 
     
     SOSYALİST DELEGELER 
     Sosyalist Parti'ye kayıtlı yaklaşık 120 bin delege, ülke genelinde 102 bölgede kurulacak sandıklarda, AB Anayasası için ''Evet'' ya da ''Hayır'' oyu kullanacak. 
     Partinin ''ikinci adamı'' olarak bilinen eski başbakanlardan Laurent Fabius'un öncülüğündeki bir grup milletvekilinin AB Anayasası'na karşı çıkmasının ardından, parti delegeleri arasında oylama yapılması kararlaştırılmıştı. 
     Fabius'un öncülüğündeki cephe, ''AB'de vergi ve bütçe konularında karar mekanizmasını ve sosyal politikaları'' gerekçe göstererek, Anayasanın mevcut haline karşı çıkıyor. 
     Sosyalist Parti Genel Sekreteri François Hollande, eski bakanlardan Jacques Lang ve Pierre Moscovici'nin başını çektiği cephe ise başka bir alternatifi bulunmadığı ve AB içinde bir uzlaşma metni olduğu gerekçesiyle, parti içinde düzenlenecek referandumda ''Evet'' oyu kullanılması çağrısında bulunuyor. 
     
     TÜRKİYE'Yİ DOLAYLI İLGİLENDİRİYOR 
     Ana muhalefet Sosyalist Partisi'nin kendi bünyesinde düzenlediği referandumun sonucunun, Türkiye ile AB arasında tam üyelik müzakerelerinin başlatılması karşısında Fransa'nın tavrını dolaylı yoldan etkileyebileceği belirtiliyor. 
     Fransız dış politika uzmanları, Sosyalist Parti delegelerinin 1 Aralık'ta katılacağı oylamadan ''Evet'' çıkması durumunda, ''Fransa'nın önemli ölçüde rahatlayacağını'' ve Cumhurbaşkanı Jacques Chirac'ın Türkiye ile müzakereleri başlatma konusunda daha rahat karar vereceğini düşünüyorlar. 
     Fransa'da 2005 yılının Mayıs ya da Haziran ayında AB Anayasası'na ilişkin referandum düzenlenecek. 
     
</TEXT>
</DOC>
