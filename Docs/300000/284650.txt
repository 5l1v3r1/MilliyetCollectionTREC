<DOC>
<DOCNO> 284650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sonspo10.html </URL>
<DATE> 2004/10/30/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
"Trabzonspor'un galibiyet serisi bundan sonra da devam edecek" 
</HEADLINE>
<TEXT>

     Trabzonspor Kulübü Asbaşkanı Nevzat Şakar, Trabzonspor'un galibiyet serisinin bundan sonra da devam edeceğini söyledi. 
     Şakar, AA muhabirine yaptığı açıklamada, 4-1'lik skorla galip tamamladıkları Diyarbakırspor karşılaşmasında görev alan futbolcuları ve teknik ekibi kutladığını belirtti. 
     Çok güzel ve farklı galibiyet aldıklarını ifade eden Şakar, ''Bundan sonra da galibiyet serisi devam edecektir. Büyükşehir Belediyesi Ankaraspor beraberliği ve Galatasaray mağlubiyetini Diyarbakırspor maçıyla telafi ettik. Bu farklı galibiyet, futbolcuların morallerinin düzelmesini ve kendilerine olan güvenlerini yeniden kazanmalarını sağladı'' dedi. 
     Trabzonspor'un şampiyonluk hedefini ve iddiasını sürdürdüğünü kaydeden Şakar, takımın bundan sonra daha da iyi olacağını söyledi. 
     Şakar, Diyarbakırspor maçında bordo-mavili taraftarların desteğinin mükemmel olduğunu da vurgulayarak, ''Bundan sonra da taraftarımızı hep bu şekilde görmek istiyoruz. Her zaman takımlarının yanında olsunlar ve desteklerini esirgemesinler'' diye konuştu. 
     
</TEXT>
</DOC>
