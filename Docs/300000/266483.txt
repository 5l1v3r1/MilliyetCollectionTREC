<DOC>
<DOCNO> 266483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/yazar/asik.html </URL>
<DATE> 2004/08/26/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Nezaketsiz Aziz... 
</HEADLINE>
<TEXT>


Yıllar önce TRT'de sohbet programları yapan Aziz Üstel, anılarını Vatan'da Arda Uskan'a anlatıyor... Biz de oradan okuyoruz 
- Cumhurbaşkanı'nın resepsiyonuna davet edilmiştim. Kenan Evren dönemiydi. Meğer Evren benimle konuşmak istermiş. Bir fırsatını buldu. "Senden hiç memnun değilim" dedi... "Neden efendim", diye sordum. "Sen benim karşıma geçiyorsun, bacak bacak üzerine atıp sigara içiyorsun, kahkahalar atıyorsun." İrkildim. "Efendim zatı linizi ilk defa görüyorum. Ben sizin karşınızda ne zaman sigara içtim", deyince de "Televizyonda içiyorsun" cevabını verdi. "Oraya çıkınca Kenan Paşa o televizyonu seyrediyor" diye düşüneceksin... 

Yabancılar topraklarımızı "para vererek satın aldıklarına" göre bizi AB'ye almayacaklar demektir. 
Akif Kökçe 

Fair Play ödülü TRT'de pazar akşamları "Stadyum" programında Faik Çetiner'in yanında Bülent Yavuz ve Yılmaz Vural'ı izliyoruz... Yılmaz Vural geçen ay bir bypass ameliyatı geçirdi. Sigara içmez, içki içmez. Doktorlar kalp damarlarının tıkanmasını tamamen "stres"e bağlamışlar. Hatırlayacaksınız, geçen sezon çalıştırdığı Çaykur Rizespor, Sebatspor karşısında isteksiz oynayınca şikeyi sezen Yılmaz Vural maçın ortasında sahayı terk etmiş, takımın antrenörlüğünü de bırakmıştı. Bu olay spor tarihimize geçecek bir dürüstlük gösterisiydi. Basın dahil kimse oralı olmadı. Ödül mü Ödül olarak Yılmaz Vural işsiz bırakıldı. Bu sezon hiçbir takımdan teklif almadı. 

Ekonomi allamesi Arkadaşımız tutturmuş 
- Bu ülkede ekonomi uzmanlığı lunaparklarda sigaraya halka atmaktan kolaydır, diyor... 
- Neden 
- Çünkü lunaparkta halkayı geçiremezsen sigarayı alamazsın... Bizim özel sektördeki ekonomi uzmanları attıklarında hiçbir isabet kaydetmeseler de maaşlarını tıkır tıkır alıyorlar... Tahmin ve yorumlarında sermayeden yana tavır almaları yeterli. Bir şey bilmelerine gerek yok. Çoğu da bildiklerini söylemediği için para alıyor. 

Slogan atan, pankart asan öğrencilere burs verilmeyecekmiş. 
Biz öğrenci olmadığımız için rahatça slogan atabiliriz 
"Kahrolsun şantaj " 

Merit Otel hakkında Laleli'deki Merit Antique Otel konusunda Net Holding ile THK arasındaki son görüşmeler de başarısızlıkla bitti. Otelin tahliyesi kesinleşti. 
Net yetkilileri, şu anda otelin dolu olduğunu, geleceğe dönük yüzlerce rezervasyon bulunduğunu söylüyorlar. 5 yıldızlı oteli mevsim ortasında boşaltıp kapatmak turizm cinayeti. Türk Hava Kurumu, NET'le anlaşamıyorsa oteli bir başka işletmeciye vermeli... Bu tarihi yapıyı öldürmemeli... Kültür ve Turizm Bakanı da şu işlerle artık bir zahmet ilgilenivermeli... 

Tenfiz davası İngiltere'de yaşayan işadamı Özgür Çirli'nin başına gelenler pek çok okurumuzun ilgisini çekti. Özgür Çirli İngiltere'de bir İspanyol hanımla evlenip boşanmış, evlenme Türkiye'deki kayıtlara geçmiş, ancak boşanma kayıtlara geçmemiş, bu yüzden okurumuzun ikinci evliliği Türkiye'de kabul görmemişti. Çirli'nin İngiliz olan yeni eşi Türkiye'de metresi sayılıyordu. Eski eşini bulup Türkiye'de boşanması gerekiyordu... 
Konuyu hukukçu dostlarla konuştuk. Bu arada Londra Konsolosumuz Sinan Topçuoğlu arayıp bilgi verdi. Onlar Özgür Çirli'ye hak vermiyorlardı. Özetle dediler ki 
- Paris Ahval - i Şahsiye Sözleşmesi'ne göre yabancı ülkelerdeki boşanma işlemleri, ilgilinin kayıtlı olduğu Türk nüfus müdürlüğüne bildirilmelidir. Bu işlemi ilgilinin kendisi yapmak zorundadır. Ancak, yabancı ülkelerdeki boşanma kararları, boşanma hukukundaki farklılıklar yüzünden doğrudan tanınmamakta bir Türk mahkemesinde tenfizi tanınması gerekmektedir. Türk vatandaşının tenfiz davası açarak, boşanmayı tanıtması ve bağlı bulunduğu nüfus müdürlüğüne bildirmesi gereklidir. Karşı taraf yabancı ise, Türkiye'ye gelmesi zorunlu değildir. Bir avukat ile kendisini temsil ettirebilir. Bunu da yapmak istemiyor, mahkemenin çağrılarına cevap vermiyorsa gıyabında karar verilir. 
Özgür Bey bu işi bir avukata vererek kendi yorulmadan sonuca ulaşabilir... 



</TEXT>
</DOC>
