<DOC>
<DOCNO> 276891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/yasam/axyas01.html </URL>
<DATE> 2004/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölümü gördüler ama kaçamadılar 
</HEADLINE>
<TEXT>


El freni çekilmeden yokuş aşağı bırakılan tüp kamyoneti facia getirdi. Kayan kamyoneti gören büyük çocuklar kaçarken, ölüm 2 küçük kızı yakaladı 

MUSTAFA KURTARAN İstanbul 

Esenler'de, yokuş aşağı park ettiği tüp kamyonetinin el frenini çekmeyen şoför İsmail Varlı'nın ihmali, evlerinin önünde oynayan 2 küçük kız kardeşin canını aldı. 
Kazım Karabekir Mahallesi, Cengiz Topel Caddesi 458. Sokak'taki bir eve dün akşam saat 20.00 sıralarında tüp getiren Varlı, kamyoneti yokuş aşağı park etti. El frenini çekmeden araçtan inen Varlı'nın ihmali, faciayı da beraberinde getirdi. Varlı, tüpü müşteriye teslim ederken park halindeki araç yokuş aşağı harekete geçti. 

Mahalleli linç ediyordu 
Büyük çocuklar ve yetişkinler, şoför Varlı'nın durdurmaya çalıştığı kamyoneti görüp kaçmayı başardı. 
Ancak, evlerinin önünde oynayan ilköğretim 1. sınıf öğrencisi Nurbanu 7 ve ablası Sümeyye Yıldız 8 , üzerlerine gelen 'ölümü' çok geç fark etti. İki küçük kız kardeş, mahalle sakinlerinin gözleri önünde kamyonetin altında kaldı. Olay yerinde can veren çocukların cesetleri Bakırköy Eğitim ve Araştırma Hastanesi Morgu'na kaldırıldı. Mahalleli tarafından linç edilmek istenen şoför Varlı'yı polis kurtardı. Gözaltına alınan Varlı'nın alkolsüz olduğu bildirildi. 




</TEXT>
</DOC>
