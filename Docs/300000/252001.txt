<DOC>
<DOCNO> 252001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sontur33.html </URL>
<DATE> 2004/06/30/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Kirası ödenmeyen sağlık ocağı kapandı... 
</HEADLINE>
<TEXT>

     Antakya'nın 3 bin nüfuslu Kuzeytepe Beldesi'ndeki Sağlık Ocağı, binanın kirası ödenmediği gerekçesiyle kapandı. 
     Hatay İl Sağlık Müdürü Bayram Kerkez, gazetecilerin sorusu üzerine yaptığı açıklamada, sağlık ocağı binasının Kuzeytepe Belde Belediyesi'nce kendilerine tahsis edildiğini, ancak Almanya'da işçi olarak çalışan sahibinin kirası ödenmediği için tahliye istediğini belirtti. 
     Mülk sahibinin binanın boşaltılması için ısrarlı olması nedeniyle buradaki faaliyetlerine son verdiklerini ifade eden Kerkez, şunları söyledi 
     ''Araç-gereçleri toplayıp personelimizi geri çekmek zorunda kaldık. Belediye ile mülk sahibi arasındaki mesele bizi ilgilendirmiyor. Kira konusunda bir bilgim yok. Bize sağlık hizmetinin yapılabileceği uygun bir yer bulunursa buradaki hizmetimiz sürer.'' Kerkez, ayrıca Çevlik ve Arsuz beldelerine yönelik, özellikle yaz aylarında nüfustaki artışı dikkate alarak proje ürettiklerini ifade ederek, ''Trafik kazaları veya boğulma olaylarının sık görüldüğü bölgede, her iki beldeye de hizmet verebilecek bir noktada C tipi diye tanımladığımız sağlık ocağı kuracağız'' dedi. 
     
</TEXT>
</DOC>
