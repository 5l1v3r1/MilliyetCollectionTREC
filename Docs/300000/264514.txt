<DOC>
<DOCNO> 264514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sontur42.html </URL>
<DATE> 2004/08/18/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Selden etkilenen vatandaşlara uyarı .. 
</HEADLINE>
<TEXT>

     Türk Tabipleri Birliği TTB Merkez Konseyi, sel felaketinin ardından ilk 3 gün bulaşıcı, salgın hastalıkların görülmeyeceğini, bulaşıcı hastalıkların, 4. günden 4. haftaya kadar olan sürede ortaya çıktığını belirterek, vatandaşların özellikle temiz su kullanmaya özen göstermelerini istedi. 
     Dünyada en çok görülen doğal afetin sel olduğu, tüm doğal nedenli olağandışı durumlara bağlı mal kayıplarının yüzde 40'ının selden kaynaklandığı belirtilen açıklamada, Türkiye'de ölüme yol açan doğal nedenli olağandışı durumlar arasında sellerin ikinci sırada yer aldığı kaydedildi. 
     Türkiye'de 1903-2004 yılları arasında 10 veya üstü ölüme yol açan 27 selden 94 bin 657 kişinin etkilendiği, bin 252 kişinin yaşamını yitirdiği belirtilen açıklamada, 27 selin yol açtığı toplam zararın 1 trilyon 971 milyar 291 milyon 860 bin lira olduğu bildirildi. 
     Açıklamada, sele bağlı ölümlerin yüzde 93'ünün boğulma nedeniyle olduğu, sellerin, trafik kazalarına, temizleme çalışmaları sırasında yaşanan çeşitli travmalara, stres sonucu miyokard enfarktüsüne, elektrik çarpmalarına bağlı ölüm ve bulaşıcı hastalıklara yol açacağı ifade edildi. 
     Koruyucu sağlık hizmetlerinin, sel sonrasında da aksatılmadan sürdürülmesi gerektiği vurgulanan açıklamada, selin ardından, etkilenen insanların sağlıklı suya ulaşamamasının en temel problem olduğu, bu nedenle, suyla ve gıdayla bulaşan hastalıkların arttığı belirtildi. 
     Açıklamada, ayrıca hava yoluyla bulaşan hastalıkların da hızla yayılabileceği anımsatılarak, bu koşullarda yaşayan çocuklarda kızamık ve akut solunum yolu enfeksiyonlarının olabileceği kaydedildi. 
     Sel felaketinin ardından ilk 3 gün bulaşıcı, salgın hastalık görülmeyeceği, 4. günden 4. haftaya kadar olan sürede bulaşıcı hastalıkların ortaya çıktığı ifade edilerek, bu süreden sonra kuluçka süresi uzun hastalıkların görüldüğü vurgulandı. 
     Açıklamada, bu dönemde özellikle su ve besin kaynaklı ishalli hastalıkların ortaya çıkabileceği gibi sellerden sonra yuvaları bozulan fare gibi kemiricilerin ve yılan, akrep gibi canlıların oluşturduğu sağlık risklerinde artış görülebileceği belirtildi. Enfekte fare idrarıyla karışan sel sularının cilde temas etmesi sonucunda deri enfeksiyonlarında artış olabileceği vurgulanan açıklamada, sivrisineklerin artmasıyla da sıtma vakalarına rastlanabileceği kaydedildi. 
     Açıklamada, sel sırasında yaşanan sağlık sorunlarının zamanında tedavi edilememesinin, sorunları ağırlaştıracağına işaret edildi. 
     
     KLOR TABLETİ KULLANIN 

     Sel felaketi durumunda en önemli ihtiyaç olan suyun sürekli dezenfeksiyonunun ve bölgedekilere günlük ihtiyaçları kadar temiz suyun sağlanması gerektiği kaydedilen açıklamada, sel sularının ciltle teması durumunda vatandaşların ciltlerini sabunlu suyla yıkaması önerildi. 
     Açıklamada, sel sonrasında yapılması gerekenler şöyle sıralandı 
     -Sel suyu bulaşmış olması olası taze sebze ve meyve yemeyin. Sadece şişe suyu ya da önceden depoladığınız hazır gıdaları ve temiz suyu tüketin. 
     -Gerektiğinde su temizliği için klor tableti kullanın. 
     -Felaket alanından uzak durun, özel bir beceriniz yoksa kurtarma ve temizleme çalışmalarını engellemekten başka bir işe yaramazsınız. 
     -Çocukların su birikintilerinde oynamalarına izin vermeyin. 
     -Elektrikli aletlere dokunmayın.'' 
     
</TEXT>
</DOC>
