<DOC>
<DOCNO> 269781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonsiy22.html </URL>
<DATE> 2004/09/07/ </DATE>
<TIME> 22.46 </TIME>
<AUTHOR>  </AUTHOR>
<HEADLINE>
Devlet Bakanı Aydın "Türkiye'nin imajında olumlu gelişmeler var" 
</HEADLINE>
<TEXT>

     Devlet Bakanı Mehmet Aydın, Türkiye'nin Batı'daki imajında son beş altı ay içinde olumlu ve önemli gelişmeler sağlandığını, Türkiye hakkında doğru bilgiye sahip politikacı sayısının arttığını söyledi. 
     Aydın, Avrupa Birliği Dönem Başkanı Hollanda'nın girişimiyle Lahey'de bugün düzenlenen ve AB'nin temel ilke ve değerlerinin tartışıldığı konferanstan sonra yaptığı açıklamada, Türkiye hakkında doğru bilgilerin daha sık gündeme gelmeye başladığını ve bundan da büyük mutluluk duyduğunu belirtti. 
     Türkiye'nin Avrupa'yı tanıdığı kadar, Avrupa'nın Türkiye'yi tanımadığına işaret eden Aydın, dolayısıyla Avrupa'da Türkiye hakkında bilgi verilirken sıkça yanlış yapılabildiğini, ancak bu konferansta bunun olumlu yönde değişmeye başladığını gördüğünü söyledi. 
     Türkiye'nin tarih olarak da Avrupa'nın bir parçası olduğunu, son 200 yüzyıllık geçmişinde hep Avrupa'nın bulunduğunu anımsatan Bakan Aydın, aslında tartışılan temel değer ve ilkelerin Avrupa'nın değerleri olmadığını, bunların bütün insanlığın değerleri olduğunu anlattı. 
     Aydın şöyle devam etti 
     ''Değerler ve kültür hakkında konuşurken çok dikkat edilmesi gerekli. Bunlar hassas konulardır. Genelleme yaparsanız, yanlış karşılaşmalara giderseniz, stratejik bakımdan da bilimsel açıdan da siyasi açıdan da yanlış olur. Avrupalılar kolaylarına geldiği için ve kendi tarihleri üzerine oturttukları için Avrupa değerleri diye anıyorlar. Ancak bu değerlerin Avrupa Anayasası'nda Hıristiyan ve Yahudi geleneğine dayandırılmaması bence çok olumlu bir nokta.'' 
     
     TARTIŞMALAR OLUMLU 
     Bakan Aydın, bu değerlerin Hollanda'da tartışılmasının Hollanda Başbakanı Jan Peter Balkenende'nin girişimiyle olduğuna dikkati çekerek, bazı Hıristiyan Demokrat genç Avrupalı siyasetçilerin bu değerleri tartışmak istediğini ve bunun da yararlı sonuçlar doğuracağına inandığını kaydetti. 
     Bir iki yıl öncesine kadar kültür gerekçesi denilen konuların Türkiye'nin aleyhinde kullanıldığını belirten Aydın, Türkiye'nin bunu zamanında fark ederek, bu olumsuz değerlendirmelere karşı Batı'da çok ciddi şekilde bilgilendirme faaliyeti içinde olduğunu anlattı. 
     Aydın, bu açıdan bu konferansın da Türkiye için yararlı olduğunu belirtti. 
     Bakan Aydın şöyle dedi 
     ''Batılılar Türkiye ile ilgili, İslam'la ilgili çok eksik bilgilere sahipler. Felsefe önemli ölçüde İslam kültürü kanalıyla Batıya geçti. İspanya buna bir örnektir. Dolayısıyla İslam tarihi yeterince bilinmiyor. Bunlar zannediyorlar ki, Türkiye işte orada kendi başına duran bir İslam ülkesi. Öyle değil. Türkiye hakkında konuşurken çok dikkatli olunması gerekir. Türkiye önemli başarılara imza atmış bir ülke. Hele Fransızların rahat bir biçimde eleştirmesi bizim tuhafımıza gider. Çünkü bizim Batılılaşma mücadelemizde büyük ölçüde Fransa vardır. İkinci Meşrutiyet döneminin aydınları Fransa'dan geldiler. Bütün bunların hepsini birlikte düşünürsek Türkiye'nin yakın tarihini Avrupa içinde olup biten, Avrupa içinde cereyan eden bir tarih olarak görmek lazım, başka türlü yanlış olur. Bunların bir kısmı bilinmiyor.'' Balkenende'nin ev sahipliğinde yapılan konferansa Bakan Mehmet Aydın'ın yanı sıra eski Fransa cumhurbaşkanı, Avrupa Konvansiyonu Başkanı Valery Giscard d'Estaing, Letonya Devlet Başkanı Vaira Vike Freiberga ve Norveç Başbakanı Kjell Magne Bondevik katıldı. 
     Aydın, Hollanda'dan sonra Polonya'da düzenlenen ve Türkiye AB ilişkilerinin ele alınacağı bir toplantıya katılmak üzere 9 Eylül Perşembe günü bu ülkeye geçecek. 
     
</TEXT>
</DOC>
