<DOC>
<DOCNO> 275254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sondun22.html </URL>
<DATE> 2004/09/27/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Papadopulos Bir planı reddettik diye redçi değiliz 
</HEADLINE>
<TEXT>

     Güney Kıbrıs Rum Yönetimi lideri Tasos Papadopulos, ''tehlikeli bir planı reddettikleri için retçi olmadıklarını'' söyledi. Rum halkının yüzde 76'sının Annan Planı'na ''hayır'' dediğini belirten Papadopulos, bunun için halkın ''hayali tehditlerle'' korkutulmaya çalışıldığını savundu. 
     Rum basınına göre Papadopulos, Amerika'daki Rumların oluşturduğu federasyonun düzenlediği, New York Üniversitesi'nde Tuğgeneral Tasos Marku ve 1974'teki diğer kayıplar anısına düzenlenen etkinlikte yaptığı konuşmada, 24 Nisan referandumuna değinirken şunları söyledi 
     ''Halk 'hayır' demekle Kıbrıs sorununun çözümüne hayır demedi. Vatanımızın yeniden birleştirilmesinin aleyhine oy kullanmadı. Diğerleri yanında ayrımcı düşünceyi ebedileştiren ve yeniden birleşmeyi getirmeyen Annan Planı'nı reddetti. 
     Çözüm, vatanımızın yeniden birleşmesini sağlayacak, fonksiyonel ve yaşayabilir olacak. Kıbrıs'taki iki toplumun zamanla birbirine yakınlaşmasını, sosyal ve ekonomik birleşmesini gerçek kılacak. Toplum ve kurumların ayrılığını sürekli kılmayan iki bölgeli, iki toplumlu bir federal çözüm arayışı içerisindeyiz ve bu konuda taahhüt altındayız.'' 
     
     HALKI KORKUTMAYA ÇALIŞIYORLAR 
     Kıbrıs Rumlarının ''retçi ve gerçekçi olmadıkları'' yönündeki eleştirileri yanıtlayan Papadopulos, şöyle devam etti 
     ''Haksız ve mantıksız olan, ancak onların sözde iyi ve dengeli çözüm olduğunu söyledikleri çözümü kabul etmediğimiz için bizi retçi ve realist olmamakla suçlamalarıdır. Halkımızın ezici çoğunluğu 'hayır' dedi diye meydana gelecek zorluk ve cefayı öne sürerek tehditlerde bulunuyorlar. Özgür ve demokratik şekilde halkımızın yüzde 76'sı 'hayır'ı desteklemiştir. Bunlar halkımızın ne iradesine, ne de çoğunluğuna saygı gösteriyor. Aksine halkın bu kararıyla alay ediyor ya da gözle görülür veya hayali tehlikeler öne sürerek halkı korkutmaya ve 'evet' emellerine ulaşmaya çalışıyor. Bu kişiler 'evet' denildiğinde daha büyük tehlikeler, daha büyük zorluklar meydana geleceğinden ise hiç bahsetmiyorlar.'' Bu arada, New York'tan Belçika'ya gittiği belirtilen Papadopulos'un yarın Belçika Başbakanı Guy Verhofstadt ile görüşeceği bildirildi. 
     
</TEXT>
</DOC>
