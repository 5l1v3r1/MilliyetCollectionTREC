<DOC>
<DOCNO> 262275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/siyaset/siy02.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'a 'çapulcu' davası 
</HEADLINE>
<TEXT>


ANKARA Milliyet 


CHP'li Bedri Baykam, Ertuğrul Çepni ve Mustafa Selman Pakoğlu, olağanüstü kurultay isteyen delegelere "sokak çapulcuları" eleştirisi getiren Deniz Baykal aleyhinde, "kişilik haklarına saldırıda bulunduğu ve aşağıladığı iddiasıyla" beşer milyar liralık manevi tazminat davası açtı. 
Baykal'ın 3 Temmuz'daki olağanüstü kurultayda yaptığı konuşmada muhaliflere yönelik sözleri üzerine Ankara Nöbetçi Asliye Hukuk Mahkemesi'ne dava açan üç CHP'li, kurultayın yapılış biçiminin usul ve yasalara aykırı olduğunu, baskıcı bir ortamda gerçekleştiğini öne sürdü. Dilekçelerde Baykal'ın parti üyelerinden "Bu partiyi sokakta bulmadık, sokak çapulcularına da bırakamayız" diye bahsetmesinin, baskıcı tavrı açısından dikkat çektiği savunuldu. 
Çepni, "Elbette çapulcusun, partiye oy bile vermedin" dediği iddiasıyla, CHP Antalya Milletvekili Atilla Emek aleyhine beş milyar liralık bir başka tazminat davası daha açtı. 

Havaya atınca ağladı 
CHP Genel Başkanı Deniz Baykal, Akseki gezisinin ardından, Cevizli ve Süleymaniye beldelerine geçti. Sülemaniye'de halkla buluşan Baykal, 14 aylık Irmak Topdemir'i havaya atarak tutmak istedi. Küçük kızın ağlaması üzerine Baykal, çocuğu ailesine teslim etti. Baykal, bir haber kanalı kurma hazırlığında olduklarını da kaydetti. 


</TEXT>
</DOC>
