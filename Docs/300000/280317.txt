<DOC>
<DOCNO> 280317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sondun42.html </URL>
<DATE> 2004/10/15/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Papadopulos "Ankara eşit davrandıkça, müzakerelere itirazımız yok" 
</HEADLINE>
<TEXT>

     Güney Kıbrıs Rum yönetimi lideri Tasos Papadopulos, ''Türkiye'nin Avrupa Birliği AB ile üyelik müzakerelerine başlamasına itirazları olmadığını, ancak 'Lefkoşa'nın Ankara'dan eşit muamele talep ettiğini'' söyledi. 
     Rum haber ajansına göre, Başbakan Recep Tayyip Erdoğan'ın Yunan NET televizyonuna verdiği mülakatı değerlendiren Papadopulos, Başbakan Erdoğan'ın, ''Papadopulos'tan Türkiye'nin müzakerelere başlama sürecini veto etmeyeceğine dair güvence aldığı'' yolundaki açıklamasının, ''geçen Mayıs ayında Dublin'de yaptıkları konuşmanın bir bölümünü teşkil ettiğini'' belirtti. 
     Tasos Papadopulos, ''İlke olarak AB'nin Türkiye ile katılım müzakerelerine başlamasına itirazımız yok, yeter ki Türkiye diğer AB ülkelerine davrandığı şekilde ve aynı sorumlulukla 'Kıbrıs'a karşı da davransın ve hareket etsin'' dedi. 
     Papadopulos, ''Başbakan Erdoğan'la yaptığı görüşmenin içeriğini, diğer devlet adamlarıyla yaptığı görüşmelerin içeriğini açıklamadığı gibi açıklamayacağını'' söyledi. 
     
</TEXT>
</DOC>
