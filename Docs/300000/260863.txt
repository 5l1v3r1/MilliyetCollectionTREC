<DOC>
<DOCNO> 260863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sonspo21.html </URL>
<DATE> 2004/08/05/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Olimpiyat oyunları yaşamını değiştirdi... 
</HEADLINE>
<TEXT>

     Adanalı bedensel engelli atlet Ömer Cantay, Yunanistan'ın başkenti Atina'da düzenlenecek ''Paralimpik Olimpiyat Oyunları''na katılmaya hak kazandıktan sonra yaşamının değiştiğini söyledi. 
     Ömer Cantay, oyunların barajını aştıktan sonra federasyonun ve çevrenin kendisine olan ilgisinin arttığını, ilk kez otelde kampa alındığını belirterek, ''Keşke bu ilgi ve destek 10 yıl önce olsaydı. Olimpiyatlarda ilk 3'e girerek madalya kazanma şansım artardı'' dedi. 
     Henüz 1 yaşındayken çocuk felci geçirdiğini, emekli babasının maaşıyla geçindiklerini ve hiçbir dönem kalıcı işi olmadığını ifade eden Cantay, şunları söyledi 
     ''Atletizm, çok çalışmayı, sağlıklı kalmayı, beslenmeyi ve doğru dinlenmeyi gerektiren bir spor. Bunları yerine getirmemiz mümkün değildi. Çok yakın zamana kadar kendime ait donanımlı tekerlekli sandalyem bile olmadı. Çünkü bunun fiyatı 4-5 milyar lira. Antrenörüm de yoktu. Hatta şimdiye kadar yanlış mesafe koştuğumu antrenörüm olunca anladım. Geçen yıl Polonya'da yapılan uluslararası maratonda 42 kilometrelik yarışta 3. oldum. Aynı yıl Hollanda'da yapılan Avrupa Şampiyonası'nda 100 ve 200 metrede güçlü rakiplerime rağmen 8. sırada yer aldım. İstanbul'da yapılan Avrasya Maratonu'nda engelliler arasından birinciliği elde ettim. Şimdi Sürmeli Otel'de tek kişilik kamp yapıyorum. Dolayısıyla bu olimpiyat hayatımı değiştirdi. Atina'da finallere kalmayı hedefliyorum. Ayaklarım görevini yapmayabilir, ancak yüreğim ve arkamda 70 milyonun sorumluluğu var.'' 
     
     ANTRENÖR ÖZDEMİR ''ÖMER'DEN UMUTLUYUZ'' 
     Bedensel Engelliler Atletizm Milli Takımı Antrenörü Nuray Sev Özdemir de Adana tarihinde ilk kez olimpiyatlara katılacak olan Ömer Cantay'dan umutlu olduklarını, çalışmaların günde çift antrenmanla sürdüğünü, eksiklerin de yarışmaların yapılacağı 17 Eylül'e kadar giderileceğini söyledi. 
     Özdemir, şöyle devam etti 
     ''Şimdi tek düşüncemiz 100 metrede yarışacak olan Ömer'in derecesini düşürmek. Olimpiyat barajı 16 saniye 20 saliseydi. Ömer, net 16 saniyede bunu başardı, hatta zaman zaman antrenmanda 15 saniye 35 saliseye bile düştüğü oldu. Dünya rekoru 14 saniye 33 saliseyle İngiliz David Holdin'e ait. Elbette, ilk 3'e girme şansımız zayıf, ancak Ömer gününde olur, iyi bir yarış çıkartırsa finale kalacağına inanıyorum. Çünkü, bunu çok istiyor. İstemek, kazanmanın yarısı.'' 
     
     OLİMPİYATLARA 7 SPORCU KATILACAK 
     Bedensel Engelliler Spor Federasyonu Asbaşkanı Ali Duran Karakaya da oyunlara, atıcılık, masa tenisi, atletizm, halter ve yüzme branşlarında 7 sporcuyla katılacaklarını belirterek, ''Masa tenisi ve atıcılıkta madalya şansımız yüksek'' dedi. 
     Sporcuları kendi bölgelerinde milli takım antrenörleri gözetiminde kampa aldıklarını belirten Karakaya, ''Olimpiyat sporcularımıza malzeme ve beslenme konusunda tüm olanaklarımızı seferber edeceğiz. Son olarak genel kampımızı da Ankara'da yapmayı hedefliyoruz'' diye konuştu. 
     Karakaya, oyunlara atletizmde Adana'dan Ömer Cantay, halterde Yalova'dan Turan Mutlu, masa tenisinde Eskişehir'den Neslihan Kavas, atıcılıkta Ankara'dan Korhan Yamaç ve Diyarbakır'dan Muhittin Cemiloğlu, yüzmede de Kahramanmaraş'tan İsmet Ayık ile Ali Uzun'un katılacağını bildirdi. 
     
</TEXT>
</DOC>
