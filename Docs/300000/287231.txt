<DOC>
<DOCNO> 287231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sontur36.html </URL>
<DATE> 2004/11/08/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Cerrah'tan "tren'de kapkaç cinayeti"nde görgü tanığı çıkmamasına isyan .. 
</HEADLINE>
<TEXT>

     İstanbul Emniyet Müdürü Celalettin Cerrah, kapkaç ve hırsızlık olaylarına karşı çalışmaların sürdüğünü belirterek, ''Geçtiğimiz günlerde bir çocuğumuz trende kapkaça uğruyor ve yaşamını yitiriyor. Maalesef arkadaşlarımız olay yerine vardıklarında görgü tanığı bulamıyor. Halkımız bu kadar duyarsız olmamalı. İstanbul halkı İstanbul polisine güvenmeli ve her türlü ihbarda bulunmalı'' dedi. 
     Cerrah, İstanbul Mali Şube Müdürlüğü'nce düzenlenen ve 49 bin 726 adet kaçak eşyanın ele geçirildiği operasyona ilişkin yaptığı açıklamada, uzun süreli takip sonucu Türkiye'ye çok sayıda kaçak eşya sokulacağının belirlendiğini ve bunun üzerine Büyükçekmece'deki bir TIR'a yönelik operasyon düzenlendiğini kaydetti. 
     Cerrah, TIR'da yapılan aramada, 22 bin 900 adet gözlük çerçevesi, 7 bin 540 adet veteriner ilacı, 6 bin 800 adet telsiz telefon, 4 bin 590 adet cep telefonu, 2 bin 400 adet güvenlik kamerası, 1930 adet CD walkman, 1100 adet kol saati, 490 adet mini ses kayıt cihazı, 380 adet CD player, 310 telsiz rölesi, 280 adet oto teybi, 250 adet kablolu telefon, 190 adet kamera, 180 adet telsiz, 1 adet kağıt imha makinesi, 100 adet video CD, 55 adet dijital kayıt cihazı, 45 adet fotoğraf makinesi, 20 adet DVD player, 10 adet audıo player, 2 adet video mikser cihazı ve 1 klima motoru ele geçirildiğini bildirdi. 
     Olaya ilişkin 12 kişinin gözaltına alındığını ve bu kişilerin gösterdikleri yerlerde yapılan aramalarda 2 adet ruhsatsız tabanca ile bu silahlara ait 27 fişek ele geçirildiğini belirten Cerrah, kaçakçılıkta kullanıldığı anlaşılan TIR ile 2 adet otomobile de el konulduğunu söyledi. 
     Cerrah, gözaltına alınan kişiler hakkında ''4926 sayılı Kaçakçılıkla Mücadele Kanunu'na muhalefet etmek'' ve ''6136 sayılı Ateşli Silahlar Kanun'na muhalefet etmek'' suçlarından işlem yapıldığını bildirdi. 
     
     KAPKAÇ OLAYLARI 
     Basın mensuplarının ''Ramazan Bayramı öncesinde kapkaç olaylarına yönelik alınan tedbirler olup olmadığını'' sordukları Cerrah, şöyle konuştu 
     ''Kapkaç ve hırsızlık olaylarına karşı çalışmalarımız sürüyor. Geçtiğimiz günlerde bir çocuğumuz trende kapkaça uğruyor ve yaşamını yitiriyor. Maalesef arkadaşlarımız olay yerine vardıklarında görgü tanığı bulamıyor. Halkımız bu kadar duyarsız olmamalı. İstanbul halkı İstanbul polisine güvenmeli ve her türlü ihbarda bulunmalı.'' TCDD tarafından alınan özel güvenlik önlemlerinin yetersiz olduğunu belirten Cerrah, ''Buralarda görev yapacak özel güvenlik elemanlarının özenle seçilmesi gerekiyor. Seçilecek bu elemanlara gerekli eğitimi biz verebiliriz'' şeklinde konuştu. 
     Hiçbir İstanbullunun zarar görmesini istemediklerini belirten Cerrah, ''Cep telefonu ihraç eden firmalar güvenlik numaralarını IMEI Telekomünikasyon Üst Kurulu'na bildirmek zorunda olmalılar. Küçük yasal değişikliklerle bu zorunluluklar yapılırsa, hem telefon kaçakçılığı hem de cep telefonuna yönelik kapkaç olayları azalacaktır'' dedi. 
     Cerrah, toplumsal olaylarda polisin biber ve göz yaşartıcı gaz kullanmasına ilişkin soruya da şu yanıtı verdi 
     ''Toplumsal gösterilerde bulunan gruplar, 2911 sayılı kanuna göre suç işliyor. Polisimiz bu grupları önce uyarıyor, ikaz ediyor ama bu gruplar ne yapıyor polisimize direniyor, hatta yollarda kaldırım taşlarını söküp polisimize fırlatıyor. Orada bulunan esnafın, turistin haklarına saygı gösterilmiyor. Tabi polisimiz de kanunun verdiği yetkiyi kullanacaktır.'' 
     
</TEXT>
</DOC>
