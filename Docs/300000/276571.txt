<DOC>
<DOCNO> 276571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sontur04.html </URL>
<DATE> 2004/10/01/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
MEB, geçici İngilizce ve bilgisayar öğretmeni çalıştıracak... 
</HEADLINE>
<TEXT>

     Milli Eğitim Bakanlığı, İngilizce ve Bilgisayar öğretmeni ihtiyacını karşılamak için öğretici çalıştıracak. Bu kapsamda çalıştırılacak personele 2004-2005 öğretim yılının birinci yarı yılı için bir öğretim günü için 50, ikinci yarı yılı için 55 milyon lira brüt ücret ödenecek. 
     Bakanlar Kurulu'nun konuya ilişkin kararı, Resmi Gazete'de yayımlandı. 
     MEB'e bağlı örgün eğitim kurumlarında İngilizce ve Bilgisayar öğretmeni ihtiyacının karşılanması amacıyla bir öğretim yılında 10 ayı geçmemek üzere Devlet Memurları Kanunu'nun ilgili hükmü gereğince kısmi zamanlı geçici personel çalıştırılacak. Bu şekilde çalıştırılacak personel, başvuru tarihi itibarıyla 56 yaşından gün almamış olacak. 
     2004-2005 öğretim yılında çalıştırılacak İngilizce Dil Öğreticisi 5 bin, Bilgisayar Öğreticisi ise 4 bin kişi olarak belirlendi. 
     Öğreticilerin haftalık çalışma süresi, bir öğretim gününden az, dört öğretim gününden fazla olamayacak. Her beş ders saati bir öğretim günü olarak hesaplanacak. 
     Bu personele bir öğretim günü için 2004-2005 öğretim yılının ilk yarı yılı için 50, ikinci yarı yılı için 55 milyon lira brüt ücret ödenecek. 
     İngilizce Dil Öğreticileri ve Bilgisayar Öğreticileri görevlendirildikleri okullardaki görevlerini aksatmamak kaydıyla özel dershanelerde, yabancı dil öğretmenliği ve bilgisayar öğretmenliği görevi hariç olmak üzere görev alabilecekler, ticaret ve sair kazanç getirici faaliyetlerde bulunabilecekler. 
     Öğreticiler bir öğretim yılı için çalışmayı kabul edecekler ve ilçe il milli eğitim müdürlüklerince ihtiyaca göre belirlenen görev yerlerinde çalıştırılacaklar. Ders saatlerinin belirlenmesinde mümkün olduğunca istekler dikkate alınacak. 
     Öğreticilerle yapılacak hizmet sözleşmesinin feshi halinde ihbar, kıdem veya sair adlar altında herhangi bir tazminat ödenmeyecek. Öğreticiler, Sosyal Sigortalar Kanunu hükümlerine tabi olacaklar. 
     Bir öğretim yılında resmi sağlık kuruluşları tarafından verilen sağlık raporları kapsamında kullanılan sağlık izinlerinde azami 4 öğretim gününe tekabül eden ücret ödenecek. Sağlık izinlerinin bu süreyi aşması halinde, aşan kısım için herhangi bir ücret ödenmeyecek. 
     
</TEXT>
</DOC>
