<DOC>
<DOCNO> 297692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sontur49.html </URL>
<DATE> 2004/12/14/ </DATE>
<TIME> 23.17 </TIME>
<AUTHOR>  </AUTHOR>
<HEADLINE>
''Büyü'' filminin galasının yapıldığı sinemada yangın... 
</HEADLINE>
<TEXT>

     Dolmabahçe'de G-MALL Kültür ve Alışveriş Merkezi'ndeki sinemada bir filmin galası sırasında yangın çıktı. Yangın kontrol altına alınırken, yaralanan ve yoğun dumandan etkilenen çok sayıda kişi çevredeki hastanelere kaldırıldı. 
     Alışveriş merkezindeki sinemada, ''Büyü'' filminin galası sırasında, saat 21.30 sıralarında yangın çıktı. 
     Yangında sinema salonunda bulunanlardan bazıları çıkan panik sonuçu yaralanırken, çok sayıda kişi de yoğun dumandan etkilendi.Olay yerine çok sayıda itfaiye ekibi ve ambulans sevk edildi.Olayda yaralanlar Taksim İlkyardım, Şişli Eğitim ve Araştırma ile Haseki hastanelerine kaldırıldı. 
     Yangın, itfaiyenin yoğun çalışması sonucu kontrol altına alındı ve söndürüldü. Yoğun dumanı tahliye çalışmaları ise devam ediyor. Sinemada mahsur kalan olmadığı sanılıyor. 
     
     
     YANGININ ÇIKIŞ NEDENİ MUMLAR 

     Dolmabahçe'de G-MALL Kültür ve Alışveriş Merkezi'ndeki sinemada yangının, mumların dekoru tutuşturması sonucu çıktığı belirtildi. 
     Gazetecilere açıklama yapan sinema salonunun yetkilisi, ''Büyü'' filminin adına uygun bir dekor yaptıklarını belirterek, ''Bir korku tüneli yaptık. Bu korku tüneli kumaştan ve kartondan yapılmıştı. Mumların devrilmesi sonucu kısa sürede oluşan yangın büyüdü ve bu hale geldi. Yaralıların çoğu da dumandan etkilendi'' dedi. 
     Yetkili, olayda bir kasıt unsuru bulunmadığını bildirdi. 
     Dolmabahçe'deki sinema yangını sırasında salonda bulunan kameraman İsmail Çiftçi, film gösterilirken sahne önündeki mumlardan birinin devrilmesi sonucu sinema perdesinin alev aldığını söyledi. 
     G-MALL Kültür ve Alışveriş Merkezi'ndeki sinemada, ''Büyü'' adlı filmin galasında, özel bir televizyon kanalı adına çekim yapan ve yangında hafif yaralanan Çiftçi, Taksim Eğitim ve Araştırma Hastanesi'nde gazetecilere olayı anlattı. 
     Filmin gösterimi sırasında sahne önüne dizilen mumlardan birinin devrilmesi sonucu sinema perdesinin alev aldığını belirten Çiftçi, etrafta naylon bazlı pek çok materyal olması nedeniyle kısa sürede her yerin alevler içinde kaldığını söyledi. 
     Salonda bulunan 200'ü aşkın izleyicinin paniğe kapıldığını ve alevler nedeniyle çok sayıda kişinin yaralandığını gördüğünü anlatan Çiftçi, kendisini kurtarmaya çalıştığı sırada yaralıların yardım çığlıkları duyduğunu kaydetti. 
     
     
     YAKLAŞIK 140 KİŞİ YARALANDI 

     Dolmabahçe'de G-MALL Kültür ve Alışveriş Merkezi'ndeki sinemada çıkan yangından etkilenen yaklaşık 140 kişinin hastanelere kaldırıldığı bildirildi. 
     Büyük bölümü yangında çıkan dumandan etkilenenler olmak üzere 140 kişi, Taksim Eğitim ve Araştırma, Şişli Etfal, İstanbul Üniversitesi Tıp Fakültesi, VKV Amerikan, Haseki, Vakıf Guraba ve SSK Okmeydanı hastanelerine sevk edildi. 
     Yetkililer, tedavileri süren bu kişilerden 3'ünün durumunun ağır olduğunu kaydetti. 
     
</TEXT>
</DOC>
