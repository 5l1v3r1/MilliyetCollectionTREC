<DOC>
<DOCNO> 263554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/yazar/yilmaz.html </URL>
<DATE> 2004/08/15/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
"Her şey dahil" cola'yı da keşfetti 
</HEADLINE>
<TEXT>


Son iki yazımda Akdeniz çanağında yeni yatırımlar ve eğilimlere yer verdim. Sektörün duayenlerinden Fethiye Lykia World'ün patronu ve Silkar Grubu Yönetim Kurulu Başkanı Burhan Silahtaroğlu, "Turizmi tartışmak istiyorum" deyince, yeniden dosyayı açma gereği ortaya çıktı. 
Ürün çeşitliliği, tanıtım, pazarlama etkinliği, kalite ve özellikle bir hafta tatil, uçak dahil 150 euro'ya kadar düşen "ucuz fiyat" sorunu... 
Yapılan uluslararası değerlendirmelere göre "Akdeniz çanağı" olarak tanımlanan İspanya, İtalya, Yunanistan, Tunus, Mısır gibi ülkelerin içinde olduğu bölgede, Türkiye ucuzluk sıralamasında Tunus ve Mısır'dan sonra üçüncü sırada. Ucuzluğu 100 kabul edersek, Tunus 70.4 ile birinci, Mısır 66.7 ile ikinci, Türkiye ise 59.9 ile üçüncülüğü alıyor. 
Silahtaroğlu, ucuz fiyatın aşılmasının önündeki en büyük engelin son iki yılda hızla gelişen "Her şey dahil" sistemi olduğunu söylüyor. "Her şey dahil" sistemini Akdeniz çanağındaki tesisleriyle, Türkiye'ye yerleştiren Magic Life'ı izleyenlerin sayısı artıyor. Antalya bölgesindeki otellerde, "Her şey dahil" olmayan tesis sayısı yalnızca 4'e kadar inmiş durumda. 
"Her şey dahil" sisteminde asıl yıkıcı olan maliyet indirme savaşı. İş o noktaya gelmiş ki, tesisler kendi cola'larını, gazozlarını üretir bir hal almış. Çoğunluğunda mali bir yana hijyen ve güvenlik denetimleri hak getire... 
Bu sistemin diğer sakıncaları arasında, alkoliklere ve sınırlı bütçe ile tatil amaçlayanlara davetiye çıkarması da yer alıyor. 
"Antalya doyduğunda, Türkiye bitecek" diyerek, bir başka tehlikeye de işaret eden Silahtaroğlu, yeni turizm alanları açmanın gerekliliği üzerinde duruyor. Örneğin İspanya'da, Yunanistan'da 13 havalimanı turizme hizmet verirken, Türkiye'de bu sayı 5'e iniyor. Antalya, Bodrum, Dalaman, kısmen İzmir ve İstanbul... 
Belek'te 26 otel yan yana biri olmazsa öbür kapıya gidiliyor. O nedenle de farklılıklar öne çıkamıyor. Buna bir de dağ gibi yükselen otel mimarileri eklendiğinde, doğa feda ediliyor. Tarih ve kültür ise bu bölgelerde en son akla gelen ürünler. 
Örnek, Fethiye'de Kayaköy diye 1923'lerde Yunanlıların terk ettiği bir yerleşim yeri var. Terk edilmiş harabe görüntüsü veren Kayaköy, Türk - Yunan ilişkilerinin gerginliğinden nasibini almış. İki ülke arasında başlayan yakınlaşma, Kayaköy'e yönelik projeleri de tartışmaya açıyor. 
Yalnız burası mı Gemiler Koyu'nda, Hristiyanlığın ilk dönemlerinden kalma Aziz Nikola'nın kileselerini bilmeden, görmeden eski püskü şezlonglarda nefeslenip çimmeye gelenlerden başka kimseler ortada yok 
İhracat kalemleri içinde, turizm her ay satıştan yüzde 30'lara varan oranlarda devlete kaynak aktarıyor. Ancak bu oranda sahiplenildiğini söylemek zor talan ve yalan arasına sıkışıyor. 
Sektörün sorunlarına karşılık, Türkiye cazibesini artırmıyor mu, artırıyor. Öyle olmasa Silahtaroğlu 110 milyon dolar yatırım yaptığı Lykia World'e, 20 milyon dolar daha yatırmayı planlamazdı. Yalnızca Antalya Köprüçay'da içinde, deniz kıyısına uzanan golf sahası bulunan yeni bir otel daha inşa edecek olan Silahtaroğlu, buraya da 45 - 50 milyon dolar yatıracak. Dünyada 36 bin golf sahası bulunurken, bunların yalnızca 330 tanesi deniz kıyısına uzanıyor. O nedenle özellikli bir yere sahip olacak otele, uluslararası üne sahip bir dünya golf şampiyonunun imzası aranıyor. 



</TEXT>
</DOC>
