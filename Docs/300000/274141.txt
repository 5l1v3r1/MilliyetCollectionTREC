<DOC>
<DOCNO> 274141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/siyaset/siy01.html </URL>
<DATE> 2004/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Brüksel dönüşü yeni adım 
</HEADLINE>
<TEXT>


Başbakan Erdoğan Brüksel temaslarının ardından TCK ile ilgili tartışmaları yeniden gözden geçirip gerekli adımları atacağız 

ANKARA Milliyet 


Başbakan Erdoğan, Brüksel'deki temaslarının ardından TCK tasarısıyla ilgili tartışmaları yeniden gözden geçirip adımlarını ona göre atacaklarını belirterek, "Verdiğimiz sözlerin arkasında dururuz. Ancak bizden bu sözler dışında başka şeyler isteniyorsa bu da insaf çerçevesinde olmaz" dedi. Erdoğan, AB Parlamentosu siyasi grup başkanları toplantısına katılmak ve AB Genişlemeden Sorumlu üyesi Verheugen'le görüşmek üzere dün Brüksel'e gitti. Hareketinden önce bir açıklama yapan Erdoğan, müzakerelerin başlaması için seferber olunduğunu, hükümetin de enerji kaynaklarını buna yönlendirdiğini anlattı. Kopenhag Kriterleri'nin mevzuat bakımından yerine getirildiğini ifade eden Erdoğan, "Kritik eşik aşıldı" diye konuştu. Erdoğan, TCK'nın geri çekilmesine AB'den gelen tepkilerle ilgili bir soru üzerine, şunları kaydetti 
"Devlet işi ciddi temeller üzerine oturtularak yürütülür, özellikle de bu konudaki yolculuğumuz önemli. Burada yapacağım açıklama, yorumlar üzerinde yanlışlara sebep olacaktır. Asıl muhataplarımızla yapacağımız görüşmelerden sonra yarın bugün akşam ülkemize döneceğiz. Geldikten sonra bu konuyla ilgili açıklamaları çok daha net yaparız. Biz değerlendirmelerimizi tekrar gözden geçiririz, adımlarımızı ona göre atarız." 
Erdoğan, "CHP'nin TBMM'in olağanüstü toplanması çağrısını TBMM Başkanı Bülent Arınç'la görüştünüz mü " sorusuna da, "Böyle bir adım atılacaksa kararı biz veririz" diye karşılık verdi. 

Son dakikada Çiçek 
Brüksel'de sadece Devlet Bakanı Mehmet Aydın'ın eşlik edeceği bildirilen Erdoğan'ı uğurlamaya gelen Adalet Bakanı Cemil Çiçek de, son dakika kararıyla uçağa binerek Brüksel'e gitti. Çiçek'in geziye katılması, "Temasların odak noktası TCK olunca tasarının mimarı Çiçek de eşlik etti" diye yorumlandı. 





</TEXT>
</DOC>
