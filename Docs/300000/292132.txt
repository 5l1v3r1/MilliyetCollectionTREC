<DOC>
<DOCNO> 292132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sontur27.html </URL>
<DATE> 2004/11/25/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Belediye personeline ''kadınlarla alem'' yüzünden ceza .. 
</HEADLINE>
<TEXT>

     Konya'nın İçeri Çumra Belde Belediye Başkanı Şaban Taşdelen, bir düğünde içki içip, kadınlarla alem yaptıkları gerekçesiyle, 10 belediye çalışanına ihtar ve işten uzaklaştırma cezası verdi. 
     Taşdelen, AA muhabirine yaptığı açıklamada, geçen cumartesi günü beldenin düğün salonunda düzenlenen düğün töreninde alkollü bazı kişilerin olay çıkarması üzerine jandarmanın çağrıldığını söyledi. 
     Olay yerine gelen jandarma ekiplerinin, evlenen çiftin yakınlarının, salon dışında başka bir evde içki içip, dışardan getirdikleri 15 kadınla alem yaptığını tespit ettiğini öne süren Taşdelen, son günlerde beldelerinde ve çevre beldelerde bu tür sözde eğlencelerin arttığını vurguladı. 
     Kontrol edilemeyen bu durumun gençlerin ahlaki değerlerini tehdit ettiğini belirten Taşdelen, ''Beldenin ortasında, dışardan getirdikleri kadınlarla, çocuk yaşlı demeden herkesin gözü önünde, alem yapıp, vatandaşı rahatsız ediyorlardı'' dedi. 
     Jandarma kayıtlarına göre, belediye çalışanlarından 11 kişinin de bu ''gayri ahlaki'' ortamda bulunduğunu tespit ettiklerini ifade eden Taşdelen, bu kişiler hakkında soruşturma açıldığını söyledi. 
     Taşdelen, 10 personelden, K.K, S.T, ve H.D'ye ihtar cezası, D.E, H.Y, Y.Y, R.A, R.G, A.S. ve M.C'ye da 3'er gün işten uzaklaştırma cezası verdiğini ifade etti. 
     
     İHTAR YAZISI 

     Taşdelen, çalışanlarına gönderdiği ihtar ve ceza yazısında şunları kaydetti 
     ''Belediyemiz çalışanları olarak sizler, doğrudan makamı temsil etmekte olduğunuzdan, personelimizin böyle bir ortamda bulunması, bu ortama hizmet etmesi, veya alkol alarak belediye başkanlık makamının rencide edilmesi, hiç ama hiç uygun değildir. 
     Bu doğrultuda, yani belediyemiz personeline yakışan bir şekil ve üslupta hareketlerinize ve konuşmalarınıza hassaten dikkat etmeniz için ihtaren cezalandırılmanız uygun görülmüştür.'' 
     
</TEXT>
</DOC>
