<DOC>
<DOCNO> 265152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/guncel/gun01.html </URL>
<DATE> 2004/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkaya'nın dinleme kararı değiştirilmeli 
</HEADLINE>
<TEXT>


Yargıtay Başkanlık Divanı'nın Eraslan Özkaya'yı kurtaracak "dinleme" kararını eleştiren Yargıtay üyeleri, "Neyin delil olacağına mahkemeler karar versin" dedi 

ANKARA Milliyet 

Neşter - 2 soruşturmasında Yargıtay Başkanlık Divanı'nın verdiği "telefonu dinlenen zanlıyla yapılan görüşme aleyhte delil olmaz" kararı, Yargıtay'ın içinden de tepki almaya başladı. Yargıtay Başkanı Eraslan Özkaya'nın, kendi imzası bulunan bu kararla Alaattin Çakıcı dosyası için yaptığı görüşmelerden "sorumlu tutulamaz" duruma geldiğini kaydeden bazı Yargıtay üyeleri, "Başkanlık Divanı'nın kararını değiştirmesi mümkün. Bu karar değişmeli" dedi. Başkanlık Divanı, 29 Haziran'da "h kim kararıyla dinlenen zanlıyla görüşen kişilerin sözlerinin, haklarında dinleme kararı çıkarılmadıkça aleyhte delil olmayacağına" karar verdi. Ancak Özkaya'nın, karara imza atmadan önce Çakıcı için yaptığı görüşmeler sırasında dinlemeye takıldığını öğrendiğinin ortaya çıkması, tartışmaya yol açtı. 

Mahkemeye bırakın 
Yargıtay'dan bazı üyeler, divan kararlarının içtihat niteliğinde olmadığını, bir kararın içtihata dönüşmesi için Yargıtay Ceza Genel Kurulu'nda birden fazla kez tartışılması gerektiğini söylediler. 
Bu niteliği taşıyan kararların bile yeniden tartışılabilir olduğunu kaydeden üyeler, "Divan, bu konuyu yeniden değerlendirmeli ve delillerin h kim önünde tartışılabilmesini olanaklı kılmalıdır" dediler. 


</TEXT>
</DOC>
