<DOC>
<DOCNO> 281293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sonspo38.html </URL>
<DATE> 2004/10/18/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Resmen açıklandı Mutu'da kokain çıktı... 
</HEADLINE>
<TEXT>

     İngiltere Süper Ligi takımlarından Chelsea ve Romanya Milli Takımı'nın golcü futbolcusu Adrian Mutu'nun ilk doping testinin pozitif çıktığı açıklandı. 
     İngiltere Futbolcular Birliği, Rumen futbolcunun doping testlerinin pozitif olduğunu doğrularken, Profesyonel Futbolcular Birliği Başkanı Gordon Taylor, test sonuçlarının Mutu'ya iletildiğini bildirirken, doping maddesinin niteliği ile ilgili ayrıntılı bilgi vermedi. 
     Chelsea takımında teknik direktör Jose Mourinho'nun göreve gelişinden sonra ilk 11'deki yerini kaybeden Mutu, geçen hafta Romanya Milli Takımı'nda oynamak için takım kampını yarıda bırakarak ülkesine gitmişti. 
     İngiliz kulübüne Ağustos 2003'te transfer olan Mutu, Chelsea formasıyla çıktığı 38 maçta 10 gol attı. Bir dönem Galatasaray'ın da trasfer listesinde bulunan genç golcünün ikinci analizi de pozitif çıkarsa 6 aydan 2 yıla kadar sahalardan uzaklaştırılabilecek. 
     İngiliz The Sun gazetesi, 25 yaşındaki futbolcunun, uyuşturucu maddesi kokain kullandığını iddia etmiş ve test sonuçlarının pozitif çıkması nedeniyle Mutu'nun ağır ceza alacağını öne sürmüştü. 
     
</TEXT>
</DOC>
