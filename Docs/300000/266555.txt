<DOC>
<DOCNO> 266555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/soneko13.html </URL>
<DATE> 2004/08/26/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Penguen Gıda, meyve suyu pazarına giriyor... 
</HEADLINE>
<TEXT>

     Türkiye'de reçelde pazar lideri olduğu bildirilen Gençoğlu Holding bünyesindeki Penguen Gıda Sanayi A.Ş'nin, 2005 yılında meyve suyu üretmeyi planladığı bildirildi. 
     Gençoğlu Holding A.Ş Yönetim Kurulu Başkanı Turhan Gençoğlu, 1988 yılında tümüyle ihracat amacıyla kurulan Penguen Gıda Sanayi A.Ş'nin, 1996 yılında yurtdışındaki başarıların ardından ''Penguen'' markasıyla Türkiye pazarına girerek, raflardaki yerini aldığını söyledi. 
     Dondurulmuş gıda, konserve, salça, reçel, bal, meyve preparatı, kurutulmuş meyve şekerlemesi, komposto, turşu, hazır yemek ve sos üretimi ve ihracatı yaptıklarını dile getiren Gençoğlu, temmuz sonu itibariyle 12 milyon eurosu ihracat olmak üzere yaklaşık 20 milyon euro toplam ciroya ulaştıklarını, yıl sonunda da 24 milyon eurosu ihracat olmak üzere 33 milyon euro ciroya ulaşmayı hedeflediklerini kaydetti. 
     
     ALMAN ŞİRKETLE ORTAKLIK 
     Gençoğlu, Denizli'nin Çivril İlçesi'nde, dünya meyve suyu üretiminin yüzde 10'unu karşılayan Alman Jahnke şirketiyle yüzde 50 ortaklıkla kurdukları Penkon Penguen Konsantre Sanayi A.Ş'nin, meyve suyu üretimi için elverişli ortama sahip olduğunu ifade ederek, şöyle konuştu 
     ''Meyve suyu üretimi için 5 milyon euroluk yatırım yapmayı ve 2005 yılının yaz aylarında meyve suyu pazarına girmeyi planlıyoruz. Tüketici güvenine sahip Penguen markasıyla gireceğimiz pazarda, orta vadede lider olmayı hedefliyoruz. Penguen meyve suyunu, Avrupa'ya da ihraç edeceğiz.'' Yoğunluklu olarak Kuzey Avrupa'nın en büyük gıda üreticilerinin hammadde ihtiyacını karşıladıklarını belirten Gençoğlu, ''Avrupa'da kendi markamızla yer bulmak çok kolay değil. Penguen markasıyla daha çok Türk ve Balkan ülkeleri vatandaşlarının yoğun olduğu bölgelerde satış yapıyoruz'' dedi. 
     Gençoğlu, 2002 yılında meyveli yoğurt ve dondurma endüstrisinin hammaddesi olan meyve Preparatlarını üretmeye başladıklarına değinerek, yerli üreticinin azlığı nedeniyle meyve preparatının ağırlıklı olarak yurtdışından ithal edildiğini, burada da pazar payı lideri olmayı hedeflediklerini vurguladı. 
     Geçmişe göre iç piyasaya büyük önem verdiklerini ifade eden Gençoğlu, sadece iç piyasaya sunulan herse patlıcan salatası , pinjur Közlenmiş biber ve patlıcan ezmesi ve ajvarın Kırmızı biber sosu büyük ilgi gördüğünü ifade etti. 
     Gençoğlu, yıllık 120 milyon adet sebze-meyve konservesi, 21 bin ton donmuş sebze-meyve, 8 bin 400 ton reçel, 4 bin 500 ton salça üretim kapasitesine sahip olduklarını, geçen yıl ise dış kornişon turşu üretiminde Avrupa'da ilk 3'e girdiklerini sözlerine ekledi. 
     
</TEXT>
</DOC>
