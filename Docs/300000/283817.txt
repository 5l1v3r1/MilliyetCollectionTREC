<DOC>
<DOCNO> 283817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonspo24.html </URL>
<DATE> 2004/10/27/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Köln taraftarı, karşılaşma sırasında kalp krizinden öldü... 
</HEADLINE>
<TEXT>

     Alman 2. lig takımlarından FC Köln'ün bir taraftarı, FC Köln-1860 München karşılaşması sırasında RheinEnergie Stadı'nda geçirdiği kalp krizi sonucu hayatını kaybetti. 
     Kölner Express gazetesi, 49 yaşındaki taraftarın, maçın henüz 3. dakikasında Lukas Podolski'nin 1860 München karşısında 1-0 öne geçtiği golü attığı sırada göğsünü tutarak yere yıkıldığını, statta bulunan sağlık yardım ekibinin yaklaşık 45 dakika süren çabasına rağmen kurtarılamadığını yazdı. 
     Söz konusu kişinin, maça götürdüğü 2 küçük oğlunun yanında öldüğü, bu nedenle çocukların hemen olay yerinde psikolojik bakıma tabi tutuldukları kaydedildi. 
     FC Köln adına 2. golü atan Alexander Voigt, maçtan sonra, ''Bu trajik olay her şeyi gölgede bıraktı. Galibiyetimiz şimdi önemli değil. Ailesinin acılarını paylaşıyoruz'' dedi. 
     RheinEnergie Stadı'nda 22 Eylül'de de 18 yaşındaki bir FC Köln taraftarı kalp yetmezliğinden ölmüştü. 
     
</TEXT>
</DOC>
