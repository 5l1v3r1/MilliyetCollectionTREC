<DOC>
<DOCNO> 285140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonspo09.html </URL>
<DATE> 2004/11/01/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Konyaspor Galibiyetin verdiği moralle Beşiktaş maçına hazırlanacağız 
</HEADLINE>
<TEXT>

     Konyaspor Basın Sözcüsü Bahattin Karapınar, Sakaryaspor karşısında aldıkları galibiyetin moraliyle Beşiktaş maçına hazırlanacaklarını söyledi. 
     Karapınar, Konyaspor'un, Sakaryaspor karşısında iyi bir futbol ortaya koyarak deplasmandan üç puan almayı bildiğini belirterek, bundan sonraki haftalarda da bu çıkışın devam edeceğini ifade etti. 
     Sakaryaspor'un Konyaspor maçını bir dönüm noktası olarak gördüğünü, bu nedenle ilk 20 dakika etkili oynadığını ifade eden Karapınar, ''Ancak Konyaspor tecrübeli ve iyi oyunculardan kurulu bir takım. 20'nci dakikadan sonra oyunu kontrolümüz altına aldık ve devamında golü bulan takım olduk'' dedi. 
     Sezonun en iyi futbolunu Sakaryaspor'a karşı oynadıklarını belirten Karapınar, şunları söyledi 
     ''Futbolcular arasındaki uyum, gösterilen mücadele çok etkiliydi. Geçtiğimiz haftalarda defansımızın yaptığı hatalara bu hafta rastlamadık. Özellikle Zafer Demir defansta çok etkili bir futbol ortaya koydu. Gol atmakta da zorlanmayınca oyun tamamen bizim lehimize döndü ve sahadan galip ayrıldık. Bu galibiyetin verdiği moralle Beşiktaş maçına hazırlanacağız. Güçlü bir takıma karşı alacağımız galibiyet bizi daha çok sevindirecek.'' 
     
</TEXT>
</DOC>
