<DOC>
<DOCNO> 289002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sonsiy10.html </URL>
<DATE> 2004/11/15/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Ecevit "Irak'ta yaşananlar savaş boyutunu aştı, terör uygulanıyor" 
</HEADLINE>
<TEXT>

     Eski DSP Genel Başkanı Bülent Ecevit, Irak'ta yaşananların artık savaş boyutunu aştığını belirterek, ''Şimdi terör uygulanıyor. Türkiye gibi bir ülke buna tahammül edemez, etmemelidir'' dedi. 
     Bülent Ecevit, eşi Rahşan Ecevit ve DSP Genel Başkanı Zeki Sezer, DSP Parti Okulu'nda partililerle bayramlaştı. 
     Bayramlaşmanın yapıldığı salona, ''Halkçı Ecevit'' sloganları eşliğinde giren Bülent Ecevit, daha sonra DSP'nin 19. kuruluş yıldönümü dolayısıyla düzenlenen etkinliğe katılmak üzere konferans salonuna geçti. 
     DSP Genel Başkanı Sezer, konuşmasında çok mutlu olduğunu, Ramazan Bayramı ve DSP ile KKTC'nin kuruluş yıldönümlerini birlikte kutladıklarını söyledi. 
     DSP'nin ülkedeki olumsuzlukların üstüne kararlılıkla gideceğini vurgulayan Sezer, ''Köklerimizden aldığımız güçle ve Ecevitlerden aldığımız ışıkla bugün yaşanan olumsuzlukları aşacak tek parti DSP'dir'' dedi. 
     Türkiye'nin zor bir süreçten geçtiğini belirten Sezer, ''hükümetin sorunları çözmek bir yana sorun üzerine sorun eklediğini'' savundu. 
     ''Ödün üzerine ödün veren iktidar Türkiye'nin yolunu kapatıyor'' diyen Sezer, ''Irak'ta bölgenin istikrarına uygun olmayan olaylar yaşanıyor. Hükümet sessiz, elinden birşey gelmiyor. Ekonomide bizden alınan tablonun üzerine hiçbir şey konulamadı. İşsizlik artıyor, üretim yerinde sayıyor'' diye konuştu. 
     
     ''SAYIN GENEL BAŞKANIMIZ...'' 
     Sezer, konuşmasının ardından Bülent Ecevit'ten DSP'nin doğum günü pastasını kesmesini istedi. Ecevit, pastayı kesmek için eşi Rahşan Ecevit'i de yanına çağırdı. 
     ''Halkçı Ecevit'' sloganları arasında pastayı kesen Ecevit, uzun zamandır kalabalık bir topluluğa hitap etme fırsatı bulamadığına dikkati çekerek, bu nedenle uzun bir konuşma yapacağını söyledi. 
     Türkiye'de ekonominin en zayıf olduğu zamanlarda bile çarşıların, pazarların dolup taştığını anlatan Ecevit, ''Bugün çok iyi durumda olduğumuz söyleniyor ama çarşılar, pazarlar bomboş'' dedi. 
     ''Hükümet halkın sıkıntılarını gidermekte çok geride kaldı'' diyen Ecevit, DSP'nin uyguladığı ekonomik düzen, enflasyonu aşağıya çekmek üzereyken iktidardan ayrılmak zorunda kaldıklarını ifade etti. 
     Yatırımın, üretimin durduğunu paralellinde işsizliğin arttığını vurgulayan Ecevit, Ramazan Ayı'nın ilk haftalarından itibaren enflasyonun yeniden yükselmeye başladığına dikkati çekti. 
     Ciddi önlemler alınmaması durumunda sıkıntıların büyüyeceğini vurgulayan Ecevit, en büyük sıkıntının tarım sektöründe yaşandığını ifade etti. 
     DSP'nin ilk olanağı kullanarak yeniden iktidara geleceğine olan inancının tam olduğunu söyleyen Ecevit, bunu kendileri için değil, Türkiye, yakın çevresi ve hatta dünya için istediklerini belirtti. 
     Konuşması sırasında Sezer'e, ''Sayın Genel Başkanımız'' diye hitap eden Ecevit, Sezer'in ve parti yöneticilerin taşrada yürüttükleri çalışmalardan övgüyle söz etti. 
     AK Parti'nin seçim sistemindeki adaletsizliklerden faydalanarak tek başına iktidar imkanı yakaladığını ifade eden Ecevit, ''Anayasa değiştirme gücü bile bulunan iktidar, halka hiçbir umut veremiyor. Atatürk'ün temellerini attığı devlet yapısını kökünden yıkmaya çalışıyorlar'' dedi. 
     ''Hükümeti, Kuzey Irak'ta yaşayan Türkmenlere yapılan ağır saldırılara karşı sessiz kalmakla'' suçlayan Ecevit, saldırıların asıl amacının Türkiye'yi bölmek olduğunu savundu. 
     
     ''IRAK'TA TERÖR UYGULANIYOR'' 
     ABD'nin, Türkiye'nin asker göndererek Türkmenlere yardımcı olmasına karşı çıktığını anlatan Ecevit, ''Ne kendileri yardım ediyor ne de bizim yardım etmemize izin veriyorlar. Eğer ABD, Türkmenlere yardım etmeyecekse ne işi var orada '' diye konuştu. 
     Büyük Ortadoğu Projesi'nin Fas'tan Malezya'ya kadar olan alanı kapsadığını anlatan Ecevit, şöyle devam etti 
     ''Bu proje nedir, kimsenin bilgisi yok. Siz bu kadar geniş bir alana çağdaşlık, laiklik ve demokrasi götürme iddiasında olacaksanız önce Felluce'deki uygulamalara son verin. Irak'ta yaşananlar artık savaş boyutunu aştı, şimdi terör uygulanıyor. Hükümet oralı bile değil. Türkiye gibi bir ülke buna tahammül edemez, etmemelidir. Bush'un hayalini kurduğu proje, zaten yüzlerce yıl Türkler tarafından uygulandı.'' KKTC Cumhurbaşkanı Rauf Denktaş'ın bugünkü hükümet döneminde derin kaygılar içinde bulunduğunu ifade eden Ecevit, ''KKTC'nin devlet olarak varlığına darbe indirilecek olursa, hükümet bunun hesabını millete veremez. Çünkü, KKTC bu ülkenin ayrılmaz bir parçasıdır'' dedi. 
     
     ''BİR ESKİ DSP'Lİ...'' 
     Filistin Lideri Yaser Arafat'ın ölümünden duyduğu üzüntüyü de dile getiren Ecevit, ''Bir eski DSP'li olarak sorunların üzerine kararlılıkla giden Sayın Genel Başkanımıza ve parti yöneticilerine teşekkür ediyorum'' sözleriyle konuşmasını bitirdi. 
     Ecevit, daha sonra konferans salonunun holüne geçerek, mini orkestra tarafından verilen klasik müzik dinletisine katıldı. 
     Zeki Sezer ve eşi Rahşan Ecevit ile doğum günü pastası yiyen Ecevit, partililerin ellerindeki ''Alternatif DSP'' isimli kitabı imzaladı. 
     
</TEXT>
</DOC>
