<DOC>
<DOCNO> 296608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonspo07.html </URL>
<DATE> 2004/12/10/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Carew'e teklif yağıyor .. 
</HEADLINE>
<TEXT>

     Önce Barcelona, şimdi Marsilya... Beşiktaş’ın Norveçli golcüsü John Carew’e transfer teklifleri yağıyor. Fransa’nın çok önemli gazetelerinden L’Equipe’in haberinde, Marsilya’nın tecrüeli John Carew’in peşinde olduğu öne sürüldü. Fransa Ligi’nde lider Olypique Lyon’un 9 puan gerisinde üçüncü sırada bulunan Mavi-Beyazlılar’ın yeni teknik direktörü Troussier’in uzun boylu bir santrfor almak istediği ve John Carew’in de listenin başında olduğu iddia edildi. 
     
     Ocak’ta istiyorlar 

     Marsilya’nın gol yollarındaki sıkıntısını Norveçli Carew’le çözmeyi planlayan Trossier, ocak ayında açılacak transfer döneminde golcü oyuncuyu renklerine bağlamayı planlıyor. Gazetenin haberinde 25 yaşındaki Norveçli yıldızın da Marsilya’nın teklifine sıcak baktığı ve Beşiktaş’tan ayrılmayı düşündüğü belirtildi. Bu sezon Siyah-Beyazlı formayla başarılı bir görüntü çizen Carew, forma giydiği 12 maçta rakip fileleri 8 kez havalandırdı. 

     
</TEXT>
</DOC>
