<DOC>
<DOCNO> 296732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/siyaset/axsiy02.html </URL>
<DATE> 2004/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İmzanın arkasındalar 
</HEADLINE>
<TEXT>


Herald Tribune'deki "Kürt" ilanında adı bulunan birçok yazar ve sanatçı imzalarına sahip çıkarken, metinde "otonomi" istendiği iddialarını reddetti ve "Bir kaşık suda kıyamet koparılıyor" dedi 

BELMA AKÇURA İstanbul - NAMIK DURUKAN Ankara - KÜLTÜR SANAT SERVİSİ 


International Herald Tribune gazetesine verilen "Türkiye'deki Kürtler ne istiyor " başlıklı ilana imza atanlar, imzalarının arkasında olduklarını, bunun için "bir kaşık suda kıyamet koparmayı anlamsız buldukları"nı savundu. İlanı Paris Kürt Enstitüsü'nün kaleme aldığı, Ümit Fırat'ın da Türkçe redaksiyonunu yaptığı anlaşıldı. Bildiriye imza koyan bazı isimlerin görüşleri şöyle 
Sırrı Sakık Eski DEP Muş Milletvekili İsteklerimizin federasyon ve otonomi gibi yansıması doğru değil. Türkiye'de Kürtlerin haklarının garanti altına alınmasını istiyoruz. Türkiye halkının Kıbrıs'taki duyarlılığını kastederken bunu söylüyoruz. Federasyon, otonomi talebi, Türkiye coğrafyası ve ruhuna uygun değil. Kıbrıs'ta Türkler ve Rumların anayasal güvence altında eşit yaşamaları isteniyor. Biz de Türkiye'deki Türk ve Kürt halkı için eşit güvence istiyoruz. Bunun adı bütünlüktür. 
Mehmet Abbasoğlu Eski DEHAP Genel Başkanı İstemler Kürtlerin demokratik talebidir. AB'nin içeriğinde zaten bunlar var. 
Sedat Yurttaş Eski HEP Diyarbakır Milletvekili 80 yıl boyunca Kürtler yok sayıldı. Türkiye, Kıbrıs'ta Türk tarafı için savunduklarını Kürtler için çok sınırlı yasal düzenlemelerle geçiştirmek istiyor. 
Feridun Çelik Eski Diyarbakır Belediye Başkanı - DEHAP Kıyamet koparılacak bir bildiri değil. Kürtlerin demokratik hak ve talepler olarak hep öne sürdüğü taleplerdir. 
Murat Batgi Oyuncu Tartışma ortamının yaratılmasına katkı sunar diye düşündük. Kürtlerin gönlünden bağımsızlık geçse de gerçeklik farklı. Kürtler dağılmış durumda. Düşünün ki, dünyada en büyük Kürt şehri İstanbul. 
Muhsin Kızılkaya Yazar Metinde ayrılık talebi görmedim. Devlete silah çekmedik. Silahlı olmadıkça ayrılıkçılık da savunulabilir. 
Gülten Kaya Müzik yayımcısı Kürt kökenli Türkiye Cumhuriyeti vatandaşları olarak bir takım taleplerimiz var. Bize subjektif bakılıyor. Metinde otonomi kelimesi yok. 
Rahmi Saltuk Sanatçı İlanın içeriği tamamen çarpıtıldı. İstenen anadilde öğrenim ve vatandaşlık hakları. Sanırım 17 Aralık nedeniyle ortamı germeye çalışıyorlar. 
Ferhat Tunç Sanatçı Ayrı Kürdistan gibi bir düşüncemiz yok, böyle bir ifade o ilanda da yok. İmzamın arkasındayım. Sedat Peker'in tam sayfa ilanlarına kimse ses çıkarmıyor. 
Yılmaz Odabaşı Şair, yazar Bazı şovenist bakış açılarının bu metinden rahatsız olacaklarını düşünmüştüm. İmzamı inanarak koydum, o yüzden içeriğinin yanlış anlaşılmasından sorumlu değilim. 

'Her zamanki talepler' 
Hasip Kaplan Avukat İlanın başında ülkenin bütünlüğüne vurgu yapılmış ve AB sürecinde çözüm önerileri sıralanmıştır. İmzamın sonuna kadar arkasındayım. 
Eren Keskin Avukat Bunlar her zaman talep ettiğimiz şeyler. O metinde 'Ankara, Kıbrıs Türkleri için ne istiyorsa aynı hakları bize de versin' cümlesini hatırlamıyorum. Varsa bile bunu öne çıkarmak manipülasyondur. 
Nimet Tanrıkulu İstanbul Tuncelililer Derneği Genel Başkanı Metinde ne otonom kelimesi, ne bunu içeren cümle yoktu. Başka bir anlam çıkarma çabası içindeler. 


</TEXT>
</DOC>
