<DOC>
<DOCNO> 284987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/spor/axspo02.html </URL>
<DATE> 2004/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'de ipin ucu kaçtı 
</HEADLINE>
<TEXT>


Sabahki antrenmanda Murat Hacıoğlu ile tartışan genç Serkan ayakkabılarını sahanın ortasına fırlattı. Roland Koch'un penaltı kararını beğenmeyen Recep kaleye geçmedi. Tek başına çalışma isteği geri çevrilen Tuncay ortamı iyice gerdi 

YUSUF DURSUN 


Gerginlik üst sınırda 
BEŞİKTAŞ derbisi sonrası dinlenmeden Lyon maçının hazırlıklarına Samandıra Tesisleri'nde başlayan Fenerbahçe'nin sabahki çalışması büyük gerginliklere sahne oldu. Çift kale maçta Serkan Balcı ile Murat Hacıoğlu'nun tartışması ile alevlenen tatsızlıklar bir türlü son bulmadı. Genç Serkan önce direkleri tekmeledi, ardından ayakkabısını çıkarıp sahanın ortasına rastgele fırlattı. 

Disiplin kayboldu 
ANTRENÖR Roland Koch hemen düz koşuya geçerek ortamı biraz yatıştırdı. Ancak kısa süre sonra bir pozisyonda kaleci Recep, Kemal'e sert girdi. Koch penaltı noktasını gösterdi. Recep, "Sert girmedim" diyerek karara itiraz etti ve kaleye bir türlü geçmek istemedi. Arkadaşları da ikna edemeyince, Serkan kaleye geçmek istedi. Koch'un sert uyarısı üzerine Recep zorla yerine döndü. 

Kimse söz dinlemiyor 
ANTRENMAN bitiminde bu kez Tuncay'ın topları alarak yalnız çalışmak isteği antrenör Koch'a takıldı. Alman çalıştırıcının "Herkes içeri girecek" çıkışı üzerine yıldız oyuncu kızgın bir ifadeyle soyunma odasının yolunu tuttu. Roland Koch ardından sahada şut atan Selçuk'u görünce çileden çıktı ve sinirli ifadelerle bu oyuncuyu da içeri gönderdi. 

Daum'un yerine Yanal 

Futbol dünyamızda en çok satan fısıltı gazetesi, şu sıralar en çok Fenerbahçe'de tiraj yapıyor Ve gazetenin manşetinde de, Şampiyonlar Ligi çöküşü ile Beşiktaş yenilgisi sonrası elbetteki Daum yer alıyor. Fenerbahçe yönetiminin, Alman hocayı göndermek için formül üretmeye çalıştığı manşetin başlıklarını süslüyor. Söylentilere göre, Daum'un veliahtı da hazır ERSUN YANAL 
Futbol Federasyonu ile "yetki" krizi yaşayan ve yöneticilerle bir türlü yıldızı barışmayan Yanal'ın, Ukranya ile İstanbul'da oynanacak milli maçın ardından görevini bırakarak, Fenerbahçe'de işbaşı yapacağı bile konuşuluyor. Kadıköy ile daha önce "sıcak ilişkiler" yaşayan Ersun Yanal'ın da yeni görevine yeşil ışık yaktığı iddia ediliyor. 

Kocaman da listede 
Fenerbahçe'de, kulaktan kulağa dolaşan dedikoduların ardı arkası kesilmiyor. Sarı - Lacivertli camiada bazı çevrelerin Ersun Yanal ismine sırtını çevirdiği biliniyor. İşte bu yüzden, ligin en karizmatik ve başarılı hocası Aykut Kocaman'ın da, Malatya - İstanbul bileti için haber beklediği ileri sürülüyor. Kocaman'ın, kulislerdeki isminin oldukça ağırlık kazandığı vurgulanıyor... 
Dedik ya dedikodu kazanı "fokur fokur" kaynıyor, fısıltı gazetesi yok satıyor. Ama bir gerçek de göz ardı edilmiyor "Ateş olmayan yerden duman çıkmaz". 

Alex'ten savunma 

Brezilyalı yıldız kendisine yöneltilen eleştirilere cevap verdi. Alex, "Tek suçlu ben miyim Takım kötü oynadığı için, ben de böyle görünüyorum" diye konuştu. 

Acil zirve 

BEŞİKTAŞ yenilgisi sonrası Başkan Aziz Yıldırım dün Teknik Direktör Daum ile bir araya geldi. Alman hocadan takım hakkında rapor alan yönetim, "Rahat ol, arkandayız" diyerek güvenoyu verdi. Toplantıda Daum'un basının kendisine tuzak sorular sorduğunu söylediği, "Bundan sonra herşeye cevap vermeyeceğim. Sadece maçla ilgili konuşacağım" dediği öğrenildi. 

Fay'ın ilk pozu 

GEÇTİĞİMİZ hafta ikinci kez baba olan Pierre van Hooijdonk'un Fay ismini verdiği kızının fotoğrafları Fenerbahçe Dergisi'nin son sayısında yer aldı. Kızının resmini kendi internet sitesine de koyan Hollandalı yıldızın ayrıca 4 yaşında Sydney isimli bir oğlu da bulunuyor. 

Yönetim de rahatsız 

İKİNCİ Başkan Nihat Özdemir, derbi maçtan sonra Teknik Direktör Christoph Daum'un da eleştirdiği Brezilyalı futbolcu Alex'in kariyerini sahaya yansıtamadığını söyledi. Özdemir, "Fenerbahçe taraftarı ve Türk futbolseveri ondan daha çok önemli şeyler bekliyor" derken, Beşiktaş karşısında oyuncuların yeteri kadar mücadele etmediğini de kaydetti. 

Wiltord ve Caçapa yok 

OLYMPIQUE Lyon'da, Claudio Caçapa ve Sylvain Wiltord son lig maçında sakatlandı. Fransız ekibinin Strasbourg'u 1-0 yendiği maçta, takım kaptanı Brezilyalı Caçapa'nın dizinden sakatlandığı ve sezonu kapatabileceği belirtilirken, golcü futbolcu Wiltord da son 13 dakikada maçı bıraktı. Yıldız oyuncunun durumunun ciddi olduğu belirtildi. 



</TEXT>
</DOC>
