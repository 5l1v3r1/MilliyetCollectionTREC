<DOC>
<DOCNO> 295675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonyas01.html </URL>
<DATE> 2004/12/07/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Romantik polisiye "Kalbin Zamanı"nın galası yapıldı 
</HEADLINE>
<TEXT>

     Ali Özgentürk'ün yönettiği ''Kalbin Zamanı'' adlı film, 10 Aralık'ta sinemaseverlerle buluşacak. 
     Başrollerini Hülya Avşar, Halil Ergün, Oktay Kaynarca ve Birol Ünel'in paylaştığı, Zeki Alasya'nın da ''konuk oyuncu'' olarak önemli rollerden birini üstlendiği ''Romantik Polisiye'' filmin galası, film ekibi ve sinemaseverlerin katılımıyla Kadıköy'deki Tepe Nautilus Cinemaxx salonlarında yapıldı. 
     Sinemada ilk kez kullanılan ''Romantik Polisiye'' deyimiyle ifade edilen film için yönetmen Ali Özgentürk, Kemal Sunal'ın Trabzon'da gerçekleştirilecek çekimlerine katılmak üzere bindiği uçakta hayatını kaybettiği ''Balalayka'' filminden 4 yıl sonra kamera arkasına geçti. 
     Özgentürk'ün gerçek bir olaydan esinlenerek senaryosunu yazdığı yarım yüzyıllık bir maceranın konu edildiği film, kahramanlarının yollarının kesiştiği üç ayrı dönemde 1950'ler, 1980'ler ve 2004'te geçiyor ve hikaye iki eski dedektifin şakayla karışık keyifli sohbetiyle anlatılıyor. 
     Türk sinemasında ilk kez 4 dakikalık bir animasyonun da yer aldığı filmde, mekan olarak Pera Palas kullanıldı ve senaryodaki 3 dönemin tarihi dokusunu verebilmek amacıyla dekor ve kostümlere özel önem gösterildi. 
     Filmde 400 civarında figüran rol alırken, yaklaşık 500 kostüm kullanıldı. 
     İstanbul sokaklarında 1958 yılında yer alan afişler, Pera Palas Oteli'nin 1950'li yıllardaki resepsiyon bölümünün tamamı, film kahramanlarının evleri içindeki tüm dönemsel dekor ve aksesuarlar da çekimler için yeniden üretildi. 
     1,5 milyon dolara malolduğu belirtilen filmin müziklerini ise Atilla Özdemiroğlu hazırladı. 
     
</TEXT>
</DOC>
