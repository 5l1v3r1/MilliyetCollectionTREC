<DOC>
<DOCNO> 285322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/yazar/guclu.html </URL>
<DATE> 2004/11/02/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
İstanbul Üniversitesi'nde yedekler unutuldu 
</HEADLINE>
<TEXT>


Üniversitelere, ön kayıt ve yetenek sınavıyla alınan öğrenciler hep sorun oldu. Torpil iddialarının ardı arkası kesilmiyor. En doğrusu, sınavların tıpkı ÖSS gibi merkezi sistemle yapılması. Ama buna da kimse yanaşmıyor. Çünkü fakülteler derebeyliklerinden bir türlü vazgeçmiyorlar. Önümüzdeki günlerde YÖK revizyonu ele alınırken umarız bu konuya da gereken önem verilir. 
Güzel sanatlar fakülteleri gibi beden eğitimi ve spor yüksekokulları da hemen her yıl tartışmaların odağında yer alıyorlar. 
Şimdi yazacaklarımız torpil ve rüşvetin çok ötesinde. İstanbul Üniversitesi'nde Alemdaroğlu görevden alınıp yerine Tankut Centel getirilince sanki işler donma noktasına geldi. Centel, YÖK'ün gazına gelip üniversitenin sorunlarıyla ilgilenme yerine Alemdaroğlu'ndan intikam alma yarışına girince öğrenciler ortada kaldı. 
İÜ Beden Eğitimi ve Spor Yüksekokulu'nu asil listeden kazanan öğrencilerin kayıtları 14 15 Eylül'de yapıldı. Yedek kayıtları ise 15 Eylül'de 16.30 17.00 arasında, yani yarım saat içerisinde gerçekleşti... 
Hemen hemen aynı öğrencilerin yarıştığı Marmara Üniversitesi'nde ise Beden Eğitimi ve Spor Yüksekokulu'nun asil liste kayıtları 23 24 eylül'de yapıldı. Yani İstanbul Üniversitesi'nden bir hafta sonra. 
Her iki yüksekokulu kazanan öğrencilerden bir bölümü İstanbul Üniversitesi yerine Marmara Üniversitesi'ni tercih edince kontenjanlar boş kaldı. 
Normalde, Marmara'ya giden öğrencilerin yerine yedek listeden öğrenci alınması gerekiyor. Ama ortada bir irade olmadığı için bir türlü yedek liste kayıtları yapılamıyor. Diğer üniversiteler ikinci, üçüncü yedek kayıtlarını gerçekleştirip boş kontenjanlarını doldururken İstanbul Üniversitesi Beden Eğitimi ve Spor Yüksekokulu'nda açık kontenjanlar bir türlü doldurulmuyor. 
Toplam 80 öğrencinin alındığı yüksekokulda 9 kontenjan açığı bulunduğu belirtiliyor. 
Kapı kapı dolaşan ve yetkililerden tatmin edici bir açıklama alamayan öğrenci ve veliler, yedek liste kayıtlarına birkaç gün içinde başlanmazsa soluğu mahkemede alacaklarını söylüyorlar. 
Yedek liste kayıtları, anadolu liseleri ve kolejlerde de okullar açıldıktan sonra da devam etmişti. Üniversitelerin, boş kontenjanları ise ek yerleştirmeyle dolduruluyor. 

Başbakanlık bursları 
Ayın 20'sinde verilmesi gereken bursları hala alamayan öğrencilerden sitem var. Ramazan ayında mağdur olduk. Umarız bir an önce verilir de bayramda ailemizin elini öpmeye gideriz diyorlar. 
Başbakanlık burslarıyla ilgili olarak gelen bir başka şikayet konusu ise bursların adaletli bir şekilde dağıtılmadığı yönünde. Başbakan Erdoğan nasıl ki "Altında Mercedes'i, BMW'si olanların yeşil kartı var " diye şikayetçi oluyorsa öğrenciler de "Son model arabalarla üniversiteye gelenler, 400 milyon liraya kirada oturanlar, Başbakanlık bursundan yararlanırken, asgari ücretle geçinen bizler, neden bu burstan mahrum bırakılıyoruz" diyorlar. 
Başbakanlık bursları konusunda geçen yıl da sorun çıkmış, bu yıl YURTKUR burslarıyla birleştirileceği açıklanmıştı. YURTKUR yetkilileri, daha önce Başbakanlığın verdiği karşılıksız bursların, artık kendileri tarafından verildiğini ve bir sorunun yaşanmadığını söylediler. Tıkanıklık, eski öğrencilerde oluyormuş. Yasaya göre, Başbakanlık bursunu önceki yıllarda almaya başlayanlar, öğrenimleri bitinceye kadar yine Başbakanlıktan burs almaya devam edeceklermiş. 90 milyon lira olan söz konusu burslar 2005'ten itibaren 110 milyona çıkıyormuş. 



</TEXT>
</DOC>
