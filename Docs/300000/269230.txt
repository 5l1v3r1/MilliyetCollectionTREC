<DOC>
<DOCNO> 269230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sonspo09.html </URL>
<DATE> 2004/09/05/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Konyaspor'a Gençlerbirliği morali... 
</HEADLINE>
<TEXT>

     Konyaspor Teknik Direktörü Sakıp Özberk, Gençlerbirliği ile oynadıkları hazırlık maçında alınan galibiyetin takım için moral olduğunu söyledi. 
     Özberk, lige verilen arayı değerlendirmek amacıyla Gençlerbirliği ile bir maç hazırlık maçı yaptıklarını anımsatarak, eksik kadroyla çıktıkları maçta futbolcuların gösterdiği performansı iyi bulduğunu, hazırlık maçı olmasına rağmen oyunun puan mücadelesi şeklinde geçtiğini kaydetti. 
     Maçta takımdaki eksiklerin tespit edildiğini belirten Özberk, şunları söyledi 
     ''Gençlerbirliği galibiyeti bizim için moral oldu. Maçı 2-0 kazanmamıza rağmen rakibimize çok sayıda pozisyon verdik. Bu da defansımızdaki eksiklikten kaynaklanıyor. Bu açığımızı kapatmak için çalışıyoruz. Bu bir hazırlık maçıydı, fakat aynı hataları lig maçlarında yapmamamız gerekiyor. Yeni defans oyuncumuz Domoroud'un da takıma katılmasıyla bu sorunumuzu aşacağımıza inanıyorum.'' Takımda Altan, Okan Koç ve Mustafa Şahintürk'ün sakatlıklarının bulunduğunu ifade eden Özberk, bu oyuncuların Kayserispor maçına yetiştirilmeye çalışıldığını belirtti. 
     Özberk, yarın yapacakları kondisyon ağırlıklı antrenmanla Kayserispor maçı hazırlıklarına devam edeceklerini sözlerine ekledi. 
     
</TEXT>
</DOC>
