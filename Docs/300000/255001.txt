<DOC>
<DOCNO> 255001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sondun03.html </URL>
<DATE> 2004/07/13/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
ABC FBI, Bali saldırısından önce Avustralya'yı uyarmadı 
</HEADLINE>
<TEXT>

     Amerikan Federal Soruşturma Bürosu'nun FBI iki yıl önce Endonezya'da düzenlenen ve 88'i Avustralyalı 202 kişinin öldüğü saldırıdan önce, elinde istihbarat olmasına rağmen Avustralya'yı uyarmadığı bildirildi. 
     ABC televizyonunun haberine göre FBI, Endonezya'nın Bali adasındaki saldırıdan bir ay önce, El Kaide üyesi olduğu sanılan bir şüpheliden, Endonezya'da Batılıların hedef alınacağı saldırılar düzenleneceği konusunda bilgi aldığını açıkladı. 
     Habere göre, FBI'ın televizyon kanalına gönderdiği açıklamada, ''bu istihbaratın sadece olası saldırı tehdidiyle karşı karşıya kaldığı düşünülen ülkelere iletildiği ve Avustralya'ya yönelik tehdit bulunmadığı'' ifade edildi. 
     Televizyonun haberinde, FBI tarafından 2002'nin ağustos ayında sorgulanan, El Kaide üyesi olduğu sanılan Muhammed Mansur Cebari, Bali'deki saldırıların beyni olan Hambali ile görüştüğünü söylediği kaydedildi. Cebari, ifadesinde, Hambali'nin kendisine Güney Asya'daki farklı ülkelerde bar ve diskotekler gibi savunmasız hedeflerde batılıları vurmayı istediğini söylediğini belirtti. 
     Avustralya Gizli Servisi Başkanı Dennis Richardson, kendilerine Cebari'nin açıklamalarının, Bali saldırılarından sonra iletildiğini, ancak bu bilginin daha önce kendilerine bildirilmesi halinde de çok fazla şeyin değişmeyeceğini söylemişti. 
     Avustralyalı uzmanlar ise, bu bilginin Avustralya yönetimine daha önce iletilmesi halinde, ''seyahat uyarısında'' bulunulabileceğini belirtiyor. 
     Endonezya'nın Bali adasında 2002'nin ekim ayında bir diskoteğe düzenlenen saldırıda 88'i Avustralyalı 202 kişi öldü. 
     
</TEXT>
</DOC>
