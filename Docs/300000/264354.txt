<DOC>
<DOCNO> 264354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sondun20.html </URL>
<DATE> 2004/08/18/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Amerikalı yedek asker Rumsfeld'i dava etti... 
</HEADLINE>
<TEXT>

     ABD'de bir yedek asker, sözleşmesinin isteği dışında uzatılarak Irak'ta görev yapmaya zorlandığı gerekçesiyle Savunma Bakanı Donald Rumsfeld ve üst düzey askeri yetkililer hakkında dava açtı. 
     Deneyimli bir asker olan ve Amerikan ordusunda 9 yıl aktif görev yapan John Doe isimli yedek askerin avukatı, sözleşmenin müvekkilinin onayı dışında uzatılması nedeniyle geçersiz olacağını belirtti. 
     Amerikan Kara Kuvvetleri mensubu olmanın yanı sıra deniz piyadesi olarak da görev yapan John Doe, Irak'taki görev süresi dolduktan sonra geçen yıl Aralık ayında ülkesine dönmüştü. ABD'ye dönüşünde California'daki bir askeri üsle bir yıllığına sözleşme yapan Doe'nun görev süresi 21 Aralık'ta sona eriyordu. 
     Ancak Doe, komutanlarının geçen ay kendisine sözleşmesinin 2 yıl uzatıldığını ve birliğinin de Irak'ta görevlendirildiğini bildirmeleri üzerine dava açmaya karar verdi. 
     3 ve 6 yaşlarında iki kız çocuğu babası askerin, Irak'a gitmeden önce Texas'taki Bliss askeri üssünde 6 aylığına da askeri eğitime tabi tutulması zorunlu bulunuyor. 
     
</TEXT>
</DOC>
