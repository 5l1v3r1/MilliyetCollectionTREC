<DOC>
<DOCNO> 282661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/yazar/civaoglu.html </URL>
<DATE> 2004/10/23/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Sokak nabzı 
</HEADLINE>
<TEXT>


Belçika'da 48 saat geçirdim. Brüksel'deki AB tarihi merkez binasının bir ofisinde dinlediğim şu sözü, altını çizerek hafızama gönderdim. 
"Türkiye'nin AB üyeliği için yapılan kamuoyu araştırmaları gerçekleri yansıtmıyor. 
Avrupalının psikolojisi üzerine baskı yapan sorularla alınan sonuçlar yanlış. 
Örneğin... Türkiye'nin İslam tarafını öne çıkaran sorulara olumsuz cevap alınması doğal. 
Bu sorular çok özenli gerçek profilleri yansıtacak şekilde olmalı. Biz yapamıyoruz. Yapsak referandum gibi algılanır." 
Bu söyleme katılmamak mümkün değil. 
Gazeteler, bazı think tank kuruluşları ustaca manipüle eden sorularla anketler düzenliyorlar. 
Fransa, - galiba - bu kuşkulu anketlerin en fazla geçerli olduğu ülkelerden biri. 
Ermeni diasporasının en güçlü olduğu bu ülkede "Kamuoyu araştırmaları, yönlendirdikleri bazı politikacılara, Türkiye'nin AB üyeliğine karşı kullanabilecekleri malzeme olarak sunuluyor" iddiaları var. Bu bir paranoya sanılmasın. 
Elbette sokaktaki Fransız, Türkiye'nin AB coğrafyasına yürüyüşü için kırmızı halı dokuyor değil. 
Fransız, bırakın Türkiye'yi, İngiltere'nin bile AB üyeliğine serin kalmıştır. 
Türkiye için de doku tepkileri olabilir ama gerçekleri ve yararlarını görebilen entelektüel birikime sahiptir. Ancak çarpıtılmış sorular, yönlendirilmiş anketler ve bunlara dayalı politikacı, kanaat önderi söylemleriyle, psikolojisi köpürtülüyor. Diğer ülkelerde de böyle çabalar var. 
Gene de Fransız ve diğerlerinde, sorunun bir şekilde aşılacak izlenimleri yaygın. 
Avrupa'da sokaktaki insan Türkiye'ye artık eskisi gibi bakmıyor. Belçika bir örnek. 

Sokağın sesi 
Belçika'ya uçarken kaptan pilot İngilizce ve Fransızca anons öncesi Türkçe "İyi günler" diye başladı söze. 
Belçikalı pilottan bu jest hoştu. 
Uçağın inişinden sonra anons yapan Belçikalı hostes de Türkçe "hoş geldiniz" diye seslendi. 
Havalimanı polisi, "hangi nedenle geldiğimi" sordu. 
Bu, her gezide olağan sorudur. 
Röportajlar yapacağımı söyledim. Polisler, "peki" der ya da hiçbir şey söylemeden pasaportu damgalar, iade ederler. 

"Sör" de oldum 
Bu kez polis beni şaşırttı 
"Peki iyi günler SÖR" dedi. 
Yaşamımda ilk kez bir polis "SÖR" diyordu. 
Kulaklarıma inanamadım. 
Milliyet'in Brüksel temsilcisi Güven Özalp'e otele giderken, uçaktaki Türkçe anonsları ve Belçika pasaport polisinden aldığım "SÖR" unvanını anlattım. 
"Hayrola, Belçikalılar, Türkiye'nin AB'ye üyeliğini şimdiden kabullenmiş gibi görünüyorlar" dedim. 
"Bir değişiklik var" cevabını verdi. 

Duvar yıkılıyor 
Gerçekten Brüksel'deki 48 saatim boyunca, "Türk" olmam nedeniyle, yıllardır Avrupalılarla aramda hissettiğim "görünmez serin" duvar ilk kez yoktu. 
Şoför, bakkal, garson, otel kapıcısı, resepsiyon memuru... Türk olduğumu öğrendiklerinde aramıza - o çok eski bir tanıdık olan ve ne de olsa varlığını hemen hissettiğim - serin görünmez duvarı yükseltmediler. 
Hatta... 
Birkaç Türkçe kelime de söylediler. 
"Merhaba arkadaş... 
Selam" gibi... 
Sokaktaki Belçikalı psikolojisi, AB üyeliğini içselleştiriyor... Bu süreçte mesafe alınmış. 

Politikaya ilham 
Berlin Duvarı'ndan sonra, bu "renksiz serin görünmez" duvarın da 17 Aralık'ta "resmen" yıkılması, dünyada yeni bir çağ başlatabilir. 
17 Aralık'ta Türkiye'ye tam üyelik görüşmelerinin başlaması için tarih verilirse, medeniyetler ve dinler arasında uzlaşmanın miladı oluşacak. 
Sokaktaki adamın Türkiye ve Türkler için psikolojik değişimi önemli. 
Çünkü halkların tavrı, politikacıları ve politikaları da etkiliyor. 
Gerçi, halkları da etkileyen, yönlendiren "devlet adamı" kumaşı giyen politikacılar var ve onlar bugünlerin ötesini görebilen, gelecek kuşaklar için sağduyulu politika esasları çizebilenler... Fakat bugünlerin sığ sularında siyaset yapanlar çoğunlukta. 
Çoğunlukta olan onlar. 
Ve o nedenle sokaktaki adamın değişmekte olan psikolojisi iyi haber. 



</TEXT>
</DOC>
