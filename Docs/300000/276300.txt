<DOC>
<DOCNO> 276300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sontur19.html </URL>
<DATE> 2004/09/30/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Türk mahkemesi ABD'yi tazminata mahkum etti... 
</HEADLINE>
<TEXT>

     Ankara 22. Asliye Hukuk Mahkemesi, yazar Haluk Gerger'in vizesi olduğu halde ülkeye sokulmayarak, kişilik haklarının ihlal edildiği iddiasıyla açtığı davada, ABD'yi 1 dolar manevi tazminata mahkum etti. 
     Davanın karar duruşmasına, Gerger'in avukatı Özlem Şen ve davalı ABD'nin avukatı İsmet Tezcan katıldılar. 
     Gerger'in avukatı Özlem Şen, müvekkilinin vize alarak ABD'ye gittiği ve New York havalimanında hakarete uğrayarak geri çevrildiğine ilişkin iddialarını yineleyerek, maddi ve manevi tazminat taleplerinin kabul edilmesini istedi. 
     Yargıç Suna Türe, Türk Dışişleri Bakanlığı ve Adalet Bakanlığı'ndan istenen görüşlerde, konunun ABD'nin kendi ulusal mevzuatı ve içişleri olduğunun belirtildiğini ifade etti. 
     Davalı avukatı Tezcan da yapılan işlemin ABD'nin hakimiyet tasarrufu olduğunu dile getirerek, delillerin toplanmış olması nedeniyle davanın reddine karar verilmesini istedi. 
     Yargıç Türe, Gerger'in ABD'ye karşı açtığı manevi tazminat istemini yerinde bularak, dava tarihindeki ABD dolar kuru olan 1 milyon 647 bin 2 liranın yasal faizi de eklenerek, davacıya verilmesini kararlaştırdı. 
     Yargıç Türe, Gerger'in ülkeye alınmaması nedeniyle yaptığı yol masraflarının ödenmesine ilişkin maddi tazminat istemini ise şartları oluşmadığı gerekçesiyle reddetti. 
     Gerger'in avukatı Özlem Şen, ABD dışındaki bir mahkeme tarafından ilk kez bir manevi tazminat kararına hükmedildiğini belirterek, ABD'nin sık sık karşılaşılan bu uygulaması karşısında emsal olacağını ifade etti. 
     
     DAVA DİLEKÇESİ 
     Dava dilekçesinde, ABD Büyükelçiliği tarafından Gerger'e 4 Nisan 2000 tarihinde 10 yıllık vize verildiği, Gerger'in eşiyle birlikte 1 Ekim 2002'de ABD'nin New York kentine gittiği, ancak vizesinin ABD Dışişleri Bakanlığı tarafından iptal edildiği için ülkeye sokulmadıkları belirtiliyordu. 
     Gerger'in havaalanında 2 saat süreyle gözlem altında tutulduğu, vizesinin hangi gerekçeyle iptal edildiğinin bildirilmediği anlatılan dilekçede, ABD yetkililerinin, Gerger'in terörist ya da suçlu listesinde yer alabileceği gerekçesiyle ülkeye alınmadıklarını beyan ettikleri iddia ediliyordu. 
     Dava dilekçesinde Gerger ve eşinin aynı gün 4 kez aktarma yaparak uçakla Türkiye'ye dönmek zorunda bırakıldığı, söz konusu olaylar nedeniyle bin 478 dolar harcadıkları, vize için de 100 dolar ödendiği, bu nedenlerle davacıların maddi ve manevi zarara uğradığı ifade ediliyordu. 
     Gerger'in başına gelen olayların devletler hukuku açısından haksız fiil niteliği taşıdığı ileri sürülen dilekçede, harcamaların karşılığı olarak 2 milyar 739 milyon 805 bin lira maddi, 1 dolar manevi tazminatın davalı ABD'den tahsiline karar verilmesi talep ediliyordu. 
     
</TEXT>
</DOC>
