<DOC>
<DOCNO> 293383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/soneko06.html </URL>
<DATE> 2004/11/30/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Wall Street Journal Irak piyasalar için güvenilir üretici haline geldi 
</HEADLINE>
<TEXT>

     Bülent Keneş AA 

ABD işgali altında bulunan Irak'taki petrol üretiminin henüz savaş öncesi seviyeye ulaşamamasına rağmen, uluslararası piyasalar için güvenilir bir üretici haline geldiği kaydedildi. 
     ABD'de ekonomi ve iş çevrelerine hitap eden Wall Street Journal gazetesinin Paris merkezli Uluslararası Enerji Ajansı verilerine dayanarak verdiği bir habere göre, Irak yılın ikinci ve üçüncü çeyreğinde günde ortalama 2 milyon varillik bir petrol üretimi gerçekleştirdi. Ancak bu rakamın savaş öncesi üretimine göre yüzde 20 oranında düşük ve Bush yönetiminin aynı dönem için hedeflediği miktardan ise son derece uzak olduğu bildirildi. 
     İşgal sırasında tamamen durma noktasına gelen Irak'taki petrol üretimin Iraklı ve Amerikalı mühendislerin gayretleri ile geçtiğimiz Nisan ayında savaş öncesi rakamlarına ulaşarak günlük 2,5 milyon varil üretim kapasitesini yakaladığı, ancak bir sabotaj dalgasıyla bu üretimin bahar ve yaz aylarında büyük ornda gerilediği kaydedildi. 
     Sonbahar aylarındaki yoğun çabalar neticesinde Irak'ın petrol üretiminin yeniden toparlanmaya başladığını yazan gazete, Kasım ayında ise direnişçilerin yeniden petrol üretimini hedef aldığını ve birçok petrol kuyusunu ateşe vermenin yanı sıra, başta ülkenin kuzeyindeki Kerkük-Yumurtalık petrol boru hattı olmak üzere petrol boru hatlarını felç ettiklerini kaydetti. 
     Wall Street Journal, ayrıca, sabotajcıların Irak'ın uluslararası piyasalara petrol pompalamasını yeniden felç edebileceği ve Suudi Arabistan'ın petrol tesislerinin de benzer saldırılara hedef olabileceği konusundaki endişelerin petrol fiyatları üzerinde artış yönünde varil başına 10 dolarlık bir etki yaptığının da tahmin edildiğini yazdı. 
     Irak hükümetinin petrol tesislerini korumak üzere 14 bin kişilik bir petrol polisi oluşturduğunu, bunun yanı sıra uluslararası güvenlik şirketleriyle ve petrol boru hatlarının geçtiği bölgelerdeki aşiretlerle boru hatlarının güvenliği konusunda anlaşmalar imzaladığını yazan gazete, Irak geçici hükümetinin petrol üretiminin güvenliğini sağlamak için Petrol Bakanlığı'na 1,2 milyar dolarlık bir bütçe ayırdığını da kaydetti. 
     Petrol ihracatının yeniden başlamasından bu yana Irak'ın 19,5 milyar dolarlık petrol ihracatı gerçekleştirdiğini kaydeden gazete, işgalden bu yana petrol kuyuları, petrol boru hatları ve Irak petrol bakanlığına yönelik olmak üzere sayıları yaklaşık 250'yi bulan sabotaj ve saldırıların petrol ihracatına sekte vurmaktan dolayı sebep olduğu büyük gelir kaybının yanısıra 7 milyar dolarlık bir zarara da yol açtığını ifade etti. 
     
</TEXT>
</DOC>
