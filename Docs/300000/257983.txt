<DOC>
<DOCNO> 257983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/spor/spo15.html </URL>
<DATE> 2004/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Atina 2004'te terör korkusu 

ABD'NİN ünlü televizyon kanalı CNN ve Time Dergisi'nin, Avrupa'nın 13 ülkesinde, binin üzerinde yaptıkları ankette yüzde 30'dan fazla kişinin Atina Olimpiyatları sırasında terör olayının yaşanacağına inandıkları belirlendi. Bu rakam Norveç'te yüzde 53'e çıkarken, bir süre önce terör olayı yaşayan İspanya'da yüzde 13 olarak gerçekleşti. 

Hem rekor, hem kriz var 

MACARİSTAN'DAKİ 10. Avrupa Gençler Monopalet Yüzme Şampiyonası'nda sporcularımız üç Türkiye rekoru kırdı. Bayanlarda Nursen Gümüşsoy, 200 metre suüstünde 1.52.07, erkeklerde Alparslan Kulakaç 800 metre tüplüde finalde 7.50.56, Burak Bodur da 200 metre suüstünde 1.36.21 ile rekora ulaştı. Bu arada Türk bayrağı olarak çekilen bayrak kriz yaratırken, yetkilileri bu durum nedeniyle özür diledi. 

Erdem anıldı 

TÜRKİYE Milli Olimpiyat Komitesi TMOK eski başkanı Sinan Erdem, ölümünün ilk yıldönümünde dün törenlerle anıldı. Erdem'in Zincirlikuyu'daki mezarı başında yapılan ilk törene TMOK Başkanı Togay Bayatlı, UEFA Asbaşkanı Şenes Erzik, ailesi ve yakınları katıldı. Ayrıca Ataköy Olimpiyatevi'nde de tören düzenlendi. 

Malatya'da tırpan 

BOLU kampını tamamlayan Malatyaspor'da, Eyüp ve Niyazi'den kendilerine kulüp bulmaları istendi. Teknik Direktör Aykut Kocaman, iki oyuncunun gönderilmesi raporunu verdi. Bu arada denenen Fransız uyruklu Ganalı Shumamba ile İranlı Mehdrad beğenildi. 

Kayseri'de açılış 

SÜPER Lig'in yeni takımı Kayserispor, 2004 - 2005 sezonunu bugün Atatürk Stadı'nda 18.00'de başlayacak törenle açacak. Sarı - Kırmızılılar, 19.00'da da Samsunspor ile karşılaşacak. Teknik Direktörü Hüsnü Özkara, açılış maçında Kamerunlu iki oyuncuyu da deneyeceklerini söyledi. 

Beykoz'da yeniden 

BEYKOZ Şenlikleri Kupası Kürek Yarışları bugün aralarında Beşiktaş, Fenerbahçe ve Galatasaray'ın da bulunduğu 11 takımın katılımıyla İstanbul'da yapılacak. 30 yıllık bir aradan sonra yeniden düzenlenecek yarışlar, Beykoz kıyılarında saat 11.00'de başlayacak. 

Hüseyin'e son darbe 

ELAZIĞSPOR'DA sözleşme yenilemediği gerekçesiyle feci halde dövülen Hüseyin'in kulüpten alacağına tedbir konuldu. Kulüp avukatı İzzettin Demir, Elazığspor'u küçük düşürdüğü ve Asbaşkan Aziz Çelik'e iftirada bulunduğu gerekçesiyle toplam 90 milyar lira tazminat davası açtıkları için mahkemenin bu oyuncunun alacağı olan 47 milyar liraya tedbir koyduğunu söyledi. 

Morisot bekleniyor 

AKÇAABAT Sebatspor, Fransa'nın Metz takımında forma giyen Stephane Morisot'u Türkiye'ye davet etti. Başkan Veli Sezgin, Fransız oyuncunun menajeriyle yaptıkları görüşmede anlaşmaya vardıklarını belirtip, "Hemen bu futbolcuyla sözleşme imzalayacağız" dedi. 

Hazırlık maçları 

Gençlerbirliği-Sturm Graz 4 - 0 
Denizlispor-Diyarbakırspor 1 - 0 


</TEXT>
</DOC>
