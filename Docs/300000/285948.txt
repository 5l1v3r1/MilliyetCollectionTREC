<DOC>
<DOCNO> 285948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/spor/spo05.html </URL>
<DATE> 2004/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Şikenin şikesi 
</HEADLINE>
<TEXT>


Ercan GÜVEN 


Şu şike meseleleri sonunda nasıl kapanacak biliyor musunuz Başta Milliyet olmak üzere birkaç gazete tazminata mahkum olacak, bir iki habercinin hapis cezaları paraya çevrilecek, birkaç yorumcu "iftiracı" damgası yiyecek... 
Aklanıp tertemiz olmuş "yeraltı futbolumuz" ise aynı haltları yiyerek yoluna devam edecek. 
Neden mi 
Çok basit Türk futbolunu idare etmiş ve etmekte olan insanların hangisine sorsanız, ne şike görmüşler, ne duymuşlar, ne de bir fikirleri var. Yöneticiler keza... 
Menajerler, futbolcular, hocalar, hayret ediyorlar 
"Futbolumuzda şike var mıymış"... 
Olsa bile, onlara rastlamamış .. 
Şike'nin "taraf" olanlarını, aralarında eriten bu zevatın ortak önerisi, "varsa ortaya çıkarın"... 
Kim çıkaracak Basın. 
Ama öyle kolay değil şike yazmak. Önce diyorlar ki, "belgenize bakayım". 
Yok ya .. Mayk Hammer'dı medya... 
Değiş tokuş edilen çantaları gizli kamerayla çekeceksin, el değiştiren altınları teraziyle tartacaksın, tehditleri kaydedeceksin, soyunma odasına noter getireceksin, bütün bu dosyaları hazırladıktan sonra bir güzel haber yapacaksın. 
İsterseniz şikecileri yakalayıp hapse de atsın medya... 

Üç maymunlar 
Her oturduğumuz masada üç - dört şike hikayesi dinleyen bizler, bunları yazsak emeklilik ikramiyesi ile ödeyemeyeceğiz tazminatlara çarptırılırız. Yazmasak korkaklıkla suçlanırız. Ucundan söylesek, ihsas etsek, ipucu versek "hani belgesi" diye horlanırız. Dört dörtlük bir dosya hazırladığımızda ise büyük bir ihtimalle kurşunlanırız. 
Bakın aslında bu yaklaşım, şikenin şikesidir. 
Şu anda Türkiye'de şike lafı edenin üzerine çullanılmakta, "madem ki biliyorsun hepsini anlatsana" diye paspasa çevrilmektedir o "boşboğaz"... Hem de kimler tarafından .. Yüzlerce şike öyküsünü ezbere bilen, lakin resmi açıklamalarda "hiç görmedim, duymadım, söylemedim" şeklinde üç maymunu oynayan cambazların ağzından. 

Şike aklama operasyonu 
Bunun bir tek sebebi var 
İnsanların gözü korksun, ortaya mümkün olduğu kadar az dosya konsun. 
Göreceksiniz, Kolombiya'ya benzetilen futbolumuzdan geriye üç beş isim, bir iki olay kalacak şike adına. Onlar da delil yetersizliği, zaman aşımı falan... 
Sonra soracaklar "kim çıkardı bu şike meselelerini" .. 
Medya... 
Vurun abalıya. 
Unutmayın her kapatılan dosya, hiç açılmayacak yüzlerce eski dosyanın kasası ve dosyası tutulmayacak yüzlerce potansiyel şikelerin mayası olacaktır. 
Sanki ortada bir oyun vardır. 
Futboldaki hukuksuzluk, hukuk'un kendisine aklatılacaktır. 
Şike meselesinde ihale medyaya kalmıştır. Medyanın üzerinde ise tazminatlarla örülmüş bir ağ vardır. Arada sırada sesi çıkan eski hakemler falan ağzını açtığına açacağına bin pişman olmuştur çoktan. Bundan sonra kimsede "şike" lafı edecek hal kalmamıştır. 
Federasyonun girişimleriyle, işe TBMM karışmadan geçmişi temizleyemeyeceğimiz apaçık ortadadır. Bari bu sezonun sonundaki "şike günleri" gelmeden birileri ortaya çıkıp "şu andan itibaren, şüphe ettiğimi bile yakarım" diyebilmeli, geleceğimiz geçmişe ipoteklenmemelidir. 
Yarım temizlik, pisliğin ta kendisidir. 

Akyel mi, karayel mi 

Türkiye'de Fatih Akyel olayı küllendi mi bilemiyorum. En son Galatasaray başkanı "bitti" derken, ikinci başkan "bitmedi" diyordu orada kaldım. Hoca istiyor, tribünler karşı çıkıyordu. Galatasaray çok derinlerden ve hiç gerekmezken moleküllerine ayrılıyordu. 
Akyel yüzünden, buz gibi bir karayel esiyordu Galatasaray'da. 
Neden Çünkü Fatih Akyel, Fenerbahçe'de oynarken yedi göbek Fenerbahçeli gibi davranmıştı. Ayrıca bazı tahrik edici hareketleri de vardı tribünlere. 
Şimdi Fatih Akyel'i tanımasak, tribünlere hak verelim. Lakin, Fatih bu tür bir vatandaş. Davranışlarının asla oynadığı takımla ilintisi yoktur ve yaptıkları tamamen kromozomlarından fışkıran bir durumdur. 
Bu iyi midir kötü müdür bilemem. Ama en azından Fatih'in "faul"leri "renksiz"dir ve tamamen Fatih'e aittir. 
Galatasaray'daki fokurdamaya gelince... Fatih Akyel bahane. Bir kulübün birinci ve ikinci başkanı bu kadar ayrı dünyaların insanı olunca, gün gelecek yollar ayrılacaktı zaten. Ben bunu yönetim açıklanınca yazmıştım. Yine iyi dayandılar doğrusu. 

Uzaklar 

Yine üç - dört saatlik uçak mesafesinde, on metrekarelik bir otel odasında, gecenin tam yarısında, su ve sigarayla yazılan bir Ters Köşe'ye başlıyorum. Kaytaramıyorum Hatta tam tersine ülkeden ne kadar uzaktaysam o kadar kafama takılıyor sorunlar... Ve o kadar berraklaşıyor çözümler. 
Bir o kadar da hırs basıyor beni... 
Şu futbolumuzun "makus talih"ine "dur" diyecek değerli şahsiyetlere de ülkeden uzaklaşmalarını tavsiye ediyorum. 
Gitsinler, sessiz sakin düşünsünler... 
Çözüm bulamasalar bile, biraz kafamızı dinleriz hiç değilse. 

Fiorentina iyi ki olmadı 

Fatih Terim'in Fiorentina'ya hoca olma işi suya düşünce "düşmanları"nın yanı sıra, ben de sevindim 
Galatasaray'a ikinci kez başladığında üzüldüğüm kadar sevindim en azından. Galatasaray'da büyük bir risk aldı. Bırakın kazanmayı, sermayeyi azalttı. Allah korusun, benzeri Avrupa'da yaşansaydı sadece kendi geleceğini değil, bir nesil Türk hocaların önünü tıkardı Terim. 
Fiorentina dışında başka bir takım için başarı veya başarısızlık hiç farketmezdi, ama Fiorentina farklı. Aynı Galatasaray gibi. Üstelik kıymetli hocaları kaybetmemek için Milli Takım'da yer açmaya çalışmıyorlar Avrupa'da... 

Kamyonun arkasına tutunmak 

Yanlış anlaşılmasın, Beşiktaşlı Emre'nin buluğ çağındaki alışkanlıklarını sahaya taşıması elbette cezasız kalmamalıdır. En azından futbolun ana prensipleri açısından mutlaka ayıplanmalıdır. 
Lakin benim beyin cimnastiğim, TV görüntüleri ile verilen cezaların, ülkemizde hangi boyutlara varacağıdır. 
Malum, kuralları istismar etmek bizim ihtisas sahamızdır. 
Madem ki video görüntüler delil sayılacaktır peki televizyonda yayınlanmayan maçlar ne olacaktır .. 
Ben size söyleyeyim artık her deplasman takımı takım kadrosuna bir kameraman alacaktır. İkinci, üçüncü liglerde de böyle... Kasetler yağmur gibi akacaktır ceza kuruluna. Kurul stüdyoya taşınacak, kurula usta yönetmenler de alınacaktır. 

Huyumuzu değiştirelim 
Bu kadarla kalsa iyi... Geleneksel uyanıklığımız, çok geçmeden video işine de el atacaktır ve ortaya montajlanmış, eklenmiş bantlar çıkacak, ilerleyen zamanlarda her kasete "orijinal" testi yapılmak zorunda kalınacaktır. 
Peki görüntülerden ceza vermeyelim mi o zaman .. 
Elbette verelim... Ama huyumuzu değiştirelim 
Buz kalıplarla sigara makinelerini boşaltmak, saç tokasıyla bankamatiklerden kart çalmak, ilaçlı lokumla gurbetçileri soymak yaratıcı fikirler olabilir ancak spor, sanat, bilim gibi insanın gelişimini ölçümleyen medeni olaylarda "kamyonun arkasına tutunmak", "yabancı klipleri apartmak", "rakibe arkadan yaklaşmak" ne işe yarar ne de insanımızın değeri artar. 
Rezillik de cabası. İnanmıyorsanız Emre'ye bakın. 



</TEXT>
</DOC>
