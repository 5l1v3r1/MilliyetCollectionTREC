<DOC>
<DOCNO> 293032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sondun37.html </URL>
<DATE> 2004/11/29/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
AB ve aday ülkelerin dışişleri bakanları toplandı 
</HEADLINE>
<TEXT>

     ''Avrupa-Akdeniz EUROMED Barselona Süreci''nin ara dönem dışişleri bakanları toplantısı, AB Dönem Başkanı Hollanda'nın Lahey kentinde başladı. 
     Toplantıya, AB üyesi 25 ülke ile aralarında Türkiye'nin de bulunduğu birlik üyesi olmayan 10 Akdeniz ülkesinin dışişleri bakanları katılıyor. 
     Toplantı çerçevesinde ilk görüşme, AB troykası ile İsrail heyeti arasında yapıldı. Öğleden sonra başlayan ve yaklaşık bir saat süren bu görüşmenin ardından, AB troykası ile Akdeniz'deki Arap ülkeleri, Tunus, Cezayir, Mısır, Ürdün, Lübnan, Fas, Suriye ve Libya heyetleri ile Filistinli yetkililer bir araya geldi. 
     Görüşmelerde AB troykası adına Hollanda Dışişleri Bakanı Bernard Bot, AB Ortak Dış Politika ve Güvenlik Yüksek Temsilcisi Javier Solana, AB Komisyonu'nun dış ilişkilerden sorumlu temsilcisi Benita Ferrero-Waldner ve Lüksemburg Dışişleri Bakanı Jean Asselborn yer aldılar. 
     Görüşmelerde, ağırlıklı olarak Ortadoğu barış sürecindeki son gelişmeler ve öteki bölgesel konuların ele alındığı bildirildi. 
     Türkiye'yi, Dışişleri Bakanı ve Başbakan Yardımcısı Abdullah Gül başkanlığındaki heyetin temsil edeceği ve 2 gün sürecek toplantıda, Avrupa-Akdeniz ortaklığının siyasi, ekonomik ve kültürel boyutları, AB'nin Akdeniz ve Ortadoğu bölgesine yönelik ''stratejik ortaklık'' önerisi, AB'nin ''yeni komşuluk politikası', Avrupa Akdeniz Kültürlerarası Diyalog Vakfı ve Barselona sürecinin 10. yılı konuları ele alınacak. 
     Dışişleri Bakanı Gül'ün toplantının yarınki bölümünde, dönem Başkanı Hollanda'nın talebi üzerine, ''Ekonomik Reform ve Yatırımlar'' konulu sunuş yapması öngörülüyor. 
     Bakan Gül, toplantı sırasında bazı AB ve öteki katılımcı ülkelerin dışişleri bakanlarıyla da ikili görüşmeler yapması bekleniyor. 
     Avrupa-Akdeniz EUROMED Barselona Süreci'nin ara dönem dışişleri bakanları toplantısının ardından, yarın öğleden sonra Filistinli yetkililerle de ayrı bir toplantı planlandı. 
     ''Siyasi Diyalog'' adıyla yapılacak toplantıda, AB ile Filistin arasındaki ilişkilerin düzenli olarak sürdürülmesi ve Filistin'deki seçimlerin değerlendirileceği bildirildi. 
     
</TEXT>
</DOC>
