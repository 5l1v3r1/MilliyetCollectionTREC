<DOC>
<DOCNO> 252841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sonsiy03.html </URL>
<DATE> 2004/07/04/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
DYP'den Başbakan Erdoğan'ın dünkü konuşmasına tepki... 
</HEADLINE>
<TEXT>

     DYP Genel Başkanı Mehmet Ağar, Başbakan Recep Tayyip Erdoğan'ın dün Birlik Vakfı'nda yaptığı konuşmayla ilgili olarak, ''Millete kızacağına milletten özür dilesin'' dedi. 
     ''5. Şaphane Kiraz ve Vişne Festivali''ne katılmak üzere Kütahya'ya gelen Ağar, Şaphane İlçesi'ne giderken Çavdarhisar ve Gediz ilçelerine de uğrayarak, vatandaşlarla sohbet etti. 
     Ağar, Çavdarhisar'da bir çay bahçesinde otururken gazetecilerin soruları üzerine, Başbakan Erdoğan'ın dün Birlik Vakfı'nca düzenlenen ''Meseleler ve Çareler'' konulu toplantıda, meslek liselerinde öğrenim gören öğrencilerle ilgili konuşmasını ''vahim bir itiraf''' olarak nitelendirdi. 
     Ağar, şunları söyledi 
     ''Başbakan, 3 Kasım seçimlerini işine geldiği vakit kazandığını ifade ediyor. Dünü unutmuş gözüktü. O zaman milletten özür dilesin, biz 30 sene milleti kandırarak siyaset yaptık diye. 30 sene imam hatip ve türban meselesiyle siyaset yaptılar. Millet de onlara 3 Kasım'da güç verdi, bu meseleleri çözsünler diye... Şimdi çözemeyeceğini itiraf ederek, milleti kandırdığı için milletten özür dilesin. Millete kızacağına, milletten özür dilesin. Biz millete yalan söyledik, biz millete hata yaptık desin. Yapacağı iş odur bence. Bu vahim bir itiraftır.'' Ağar, Türkiye'nin Avrupa Birliği AB adaylığıyla ilgili soruyu yanıtlarken de Türkiye'ye tarih verilmemesi için neden bulunmadığını kaydetti. 
     
     ADAN UTANÇ VERİCİ 

     DYP Genel Başkan Yardımcısı Celal Adan, ''Başbakan'ın Birlik Vakfı'nda yapmış olduğu konuşma, Türkiye siyaseti adına son derece talihsiz, iktidarın kendi işlevine ve millete bakış açısı itibariyle de utanç verici bir konuşma olmuştur'' değerlendirmesinde bulundu. 
     Celal Adan bugün yaptığı yazılı açıklamada, Başbakan Erdoğan'ın Cumartesi günü Birlik Vakfı'nın düzenlediği sempozyumda yaptığı konuşmayı değerlendirdi. Adan açıklamasında şu görüşlere yer verdi 
     ''Başbakan'ın Birlik Vakfı'nda yapmış olduğu konuşma, Türkiye siyaseti adına son derece talihsiz, iktidarın kendi işlevine ve millete bakış açısı itibariyle de utanç verici bir konuşma olmuştur. Başbakan konuşmasında, meslek liselerine ilişkin olarak ortaya koydukları tutarsız, sonuçsuz girişimlerini aklamak, beceriksizliklerine mazeret bulmak amacıyla doğrudan doğruya milleti suçlamaya kalkışmıştır. Başbakan'ın millete verdiği mesaj şudur Sizler bu konuda bedel ödemeye hazır değilsiniz. Hükümet de artık herhangi bir bedel üstlenme düşüncesinde değil. Toplum hazır olana kadar bu konuda bir girişimimiz olmayacak .'' Milletin seçimlerde AK Parti'ye iktidar yetkisi verdiğini kaydeden Adan, ''Yasalar sokakta değil, Meclis'te çıkar. Meclis'te bu yasaları çıkartacak gücünüz olduğu halde bir de sokaktan destek mi bekliyorsunuz Buyurduğunuz gibi, millet kendi sorunlarını doğrudan çözecek ise, o zaman seçime, Meclis'e, iktidarlara ne lüzum var'' dedi. 
     ''Millet niçin ve nasıl bedel ödeyecektir'' diyen Adan, açıklamasını şöyle sürdürdü 
     ''İktidarda olmak, hiç kimseye ulu orta konuşma, temsilcisi olduğu milleti suçlama hakkı vermez. Hele hele iktidar olmayı beceremeyip bir yasayı bile doğru dürüst geçirmekten aciz olanların, millete bakacak yüzü bulamayanların dönüp milleti suçlaması aklın alacağı bir olay değildir. Yolun sonuna gelen her iktidarın bahanesi, milletin gerekeni yapmadığı iddiasıdır. Bu iktidarın kafası da ne yazık ki, iş yapma yerine beceriksizliklere bahane bulma ve milleti suçlama biçiminde çalışmaktadır. Milleti suçlayan her iktidar kendi ipini çeker.'' 
     
</TEXT>
</DOC>
