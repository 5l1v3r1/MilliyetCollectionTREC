<DOC>
<DOCNO> 251663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/soneko30.html </URL>
<DATE> 2004/06/29/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Fitch, Akbank'ın notunu yükseltti... 
</HEADLINE>
<TEXT>

     Uluslararası derecelendirme kuruluşu Fitch, Akbank'ın uzun vadeli Türk Lirası notunu BB'ye yükseltti. 
     Akbank'dan yapılan açıklamaya göre, gelişen piyasaları kapsayan derecelendirmede Akbank'ın yeni notu bir barem artışla BB, Türkiye'nin notu ise B oldu. 
     Fitch'in yeni derecelendirmesiyle Akbank'ın, ülke notunun iki barem üzerinde not almasının en önemli nedeni olarak bankanın güçlü finansal yapısı ve zorlu ekonomik dönemlerde iyi yönetilebilme kapasitesi gösterildi. 
     Açıklamada, daha önce de ''Türkiye'nin ülke notunun üzerinde not alan ilk Türk bankası'' olma unvanını taşıyan Akbank'ın yanı sıra bu yıl Koçbank ve HSCB bankalarının da Türkiye'nin üzerinde not aldığı bildirildi. 
     Yeni rating kriterlerine göre bir bankanın yerel para cinsinden notunun ülke notunun üzerinde olabilmesi için ''sahibinin güçlü bir finansal kurum olması ve ortağın destek konusunda imkan ve istekliliği'', ''banka büyüklüğünün sistem içinde hayati öneminin olması'' ile ''bankanın güçlü finansal yapıya sahip olması ve zorlu ekonomik dönemlerde iyi yönetilebilme kapasitesini göstermiş olması'' gerektiği kaydedildi. 
     Akbank açıklamasında, Fitch Ratings'in Akbank'ın ulusal notunu da bir barem artırarak A 'dan AA-'ye yükselttiği duyuruldu. 
     
     AKBANK, 375 MİLYON DOLARLIK KREDİ ALACAK 

     Akbank, 375 milyon dolar sendikasyon kredisi alacak. 
     Akbank'dan İMKB'ye gönderilen açıklamada, 375 milyon dolarlık sendikasyon kredisi almak üzere eş düzenleyici olarak hareket edecek olan 25 uluslararası bankadan oluşan konsorsiyuma yetki verildiği kaydedildi. 
     
</TEXT>
</DOC>
