<DOC>
<DOCNO> 280713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonsiy27.html </URL>
<DATE> 2005/03/15/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Baykal Kadrolaşma siyasi rejimi tehlikeye atacak boyutlara geldi 
</HEADLINE>
<TEXT>

     CHP Genel Başkanı Deniz Baykal, iktidarın ''kadrolaşma uygulamalarının'' siyasi rejimi tehlikeye atacak boyutlara ulaştığını savunarak, ''Türkiye bu senaryonu daha önce de izledi ama şu bilinmelidir ki bunları yapanlar, hesaplarını er geç vereceklerdir'' dedi. 
     Baykal, partisinin grup toplantısında, son zamanlarda gündeme getirilen bazı yasal düzenlemelere değinerek, ''AKP'nin, işler sıkıştıkça kadrolaşma konusunda giderek daha gözü kara bir noktaya doğru sürüklenmekte olduğunu'' ileri sürdü. 
     Maliye Bakanlığı'nın, Başbakanlığa, ''Özelleştirme İdaresi'ne özel şirket kurma yetkisi verilmesini öngören'' bir yasa teklifi gönderdiğine dikkati çeken Baykal, kamu kuruluşlarının satışıyla görevlendirilen Özelleştirme İdaresi'ne özel bir şirket kurma yetkisi verilmesi durumunda, o şirketin kendi ölçülerine göre, uygun gördüğü sayıda ve nitelikte personeli işe alacağını kaydetti. Baykal, o personelin daha sonra yatay geçişle Devlet Personel Dairesi'ne gönderilerek kamu kesimine geçirileceğini öne sürdü ve ''Mekanizmayı anlıyorsunuz değil mi, doldur boşalt yöntemi, emme basma tulumba... Yakışıyor mu Allahaşkına '' diye konuştu. 
     Kurulacak özel şirkete, hiçbir kısıtlama olmaksızın, belirli kriterler aranmaksızın işe alınacak binlerce kişinin daha sonra diğer kamu kurum ve kuruluşlarına ''memur'' olarak nakledileceğini ifade eden Baykal, şöyle devam etti 
     ''Bu arada, binlerce vatan evladını sınava sokacak, o sınava girip iyi puan aldıkları halde memur olarak atamalarını yapmayacaksınız ama yolunu bulan, AKP'ye sırtını dayayan, Özelleştirme İdaresi'nin kurduğu özel şirkette, özel memur olarak işe başlayacak. Bir süre sonra da Devlet Personel aracılığıyla en önemli kurumlarda memur olarak karşımıza çıkacak. Olur mu böyle şey, hangi çağda yaşıyoruz '' Sağlık personeli açığının giderilmesi gerekçesiyle bir süre önce sözleşmeli personel alındığını anımsatan Baykal, imzaları tamamlanmak üzere olan bir tasarıyla da sözleşmeli sağlık personelinin 657 sayılı yasaya tabi kamu personeli haline dönüştürülmesinin öngörüldüğüne dikkati çekti. Baykal, sözlerini şöyle sürdürdü 
     ''Kadrolaşma, Türk siyasi rejimini tehlikeye atacak boyutlara ulaşmıştır. Hükümetin bu konuda yarattığı kalıcı tahribatı bir kez daha kamuoyunun dikkatine sunuyorum. Türkiye bu senaryoyu daha önce de izledi ama şu bilinmelidir ki bunları yapanlar, hesaplarını er geç vereceklerdir. Türkiye bunlara teslim olmayacaktır. CHP buna izin vermeyecektir.'' 
     
     ''DİNİN SİYASETTE DE TİCARETTE DE YERİ YOK' 
     Deniz Baykal, din-siyaset ve din-ticaret ilişkisinin bir türlü gündemden düşmediğini ifade ederek, yıllardır yurtdışında özellikle de Almanya'da din istismarıyla vatandaşların birikimlerinin belirli şirketlere yöneltildiğini ve bu şirketlerde paraların batırıldığını söyledi. 
     Ağzı laf yapan kişilerin, hatta bazı din adamlarının bu zincirin içinde yer aldığını, vatandaşları ikna etmeye çalışanlar arasında ''Bugünkü bazı muteber siyasetçilerin de bulunduğunu'' öne süren Baykal, CHP'nin bu konuya ilişkin araştırma önergesinin öne alınması talebinin AK Parti'liler oylarıyla reddedildiğini söyledi. Baykal, bunun, ''İbret verici bir manzara'' olduğunu belirtti. 
     Baykal, geçen hafta TBMM Dışişleri Komisyonu'nda, ''İslam Özel Sektörün Geliştirilmesi Kurumunu Kuran Anlaşmanın'' onaylanmasına ilişkin tasarının kabul edildiğini de hatırlattı. ''Ekonomiye, ticarete din faktörünün girmesinin nerede duracağı belli olmayan tehlikeli bir ayrımcılık'' olduğunu kaydeden Baykal, şunları söyledi 
     ''Dinin siyasette de ticarette de yeri yoktur, olmamalıdır. Hele Türkiye Cumhuriyeti devleti kesinlikle alet olmamalıdır. Türkiye'nin parasının din ayrımına göre kullanılması yetkisi hükümetin elinde olabilir mi Çok tehlikeli, yanlış bir girişim. Bu konuyla ilgili olarak Türkiye'nin bütün ilgili kurumları üzerlerine düşen görevi yerine getirmelidir. Türk iş dünyası bu konuyu nasıl karşılıyor Bugün din esasına göre ayrımcılık, yarın mezhep, ondan sonra da cemaat, tarikata göre ayrımcılık gündeme gelir.'' 
     
     BESİCİLERİN TEPKİSİ 
     Bu arada, Türkiye'nin değişik bölgelerinden gelen besiciler, CHP Grup toplantısına katıldılar. Baykal kürsüye çıkmadan önce yanına giderek sorunlarını ileten besiciler, ''Artık dayanacak halimiz kalmadı. Bizim de çoluk çocuğumuz var. Yapamıyorlarsa bırakıp gitsinler'' diye tepkilerini ifade ettiler. 
     Baykal ise ''Zaten aylardır bu konuları dile getiriyoruz. Ama bu gün bir kez daha gündeme getireceğim'' diyerek, besicileri yatıştırmaya çalıştı. 
     
</TEXT>
</DOC>
