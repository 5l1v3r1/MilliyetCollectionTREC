<DOC>
<DOCNO> 279000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/spor/axspo02.html </URL>
<DATE> 2004/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yolumuzu açalım' 
</HEADLINE>
<TEXT>


Teknik Direktör Ersun Yanal, Danimarka deplasmanından alınacak galibiyetin gruptaki düğümü çözeceğini iddia etti, futbolcularından galibiyet istedi 


'Çok rahatlarız' 
MİLLİ Takımlar Teknik Direktörü Ersun Yanal, Danimarka maçı öncesinde futbolcularıyla toplantı yaparak, bir dizi uyarılarda bulundu. Kazakistan galibiyetinin unutulmasını isteyen Yanal'ın, "Danimarka deplasmanından alınacak 3 puan gruptaki düğümü çözer. Kazanmak için her şeyi yapmalıyız. Şunu aklınızdan çıkarmayın, biz, Danimarka'dan daha güçlüyüz" dediği öğrenildi. 

Kadroda değişiklik 
ERSUN Yanal'ın, Danimarka deplasmanında Emre Belözoğlu'nun yanı sıra Okan Buruk'u da ilk on birde sahaya sürmeye hazırlandığı öğrenildi. Genç teknik adamın, bu ikilinin takıma girmesiyle kimi keseceği merak konusu oldu. Yanal'ın büyük ihtimalle Hüseyin - Necati ikilisini dinlendireceği iddia edildi. Okan'ın oynaması durumunda Gökdeniz de orta sahaya kayması gündemde. 

'Ölçü olmaz' 

İRFAN KURTULMUŞ 

ÇARŞAMBA günü deplasmanda karşılaşacağımız Danimarka, zorlu maçın hazırlıklarına başladı. Arnavutluk dönüşü yol yorgunluğuna karşın kolları sıvayan Vikingler'de hedef üç puan olarak belirlendi. Teknik Direktör Morten Olsen, ilk maçların kesinlikle ölçü olmadığını dile getirerek, "Türkiye hızlı ve çok tehlikeli. Beklenenden daha farklı bir maç olabilir" diye konuştu. 
OLSEN, Hakan Şükür'ün kadroda olmamasıyla ilgili yorum yapmaktan kaçınırken, Nihat'ın dikkat edilmesi gereken bir yıldız olduğunu belirtti. Danimarka'da, belindeki sakatlığı nedeniyle Arnavutluk maçında forma giyemeyen kaleci Sörensen'in, yetişmesinin yine zor olduğu açıklandı. Laursen, Gaardsöe, Bögelund, C.Jensen ve P.Madsen'in durumları ise belirsiz. 


</TEXT>
</DOC>
