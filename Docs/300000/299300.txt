<DOC>
<DOCNO> 299300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonyas03.html </URL>
<DATE> 2004/12/20/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kış mevsiminde nasıl beslenmeliyiz 
</HEADLINE>
<TEXT>

     Metin FERAH DHA 

BOLU İzzet Baysal Kadın Doğum ve Çocuk Hastanesi Diyetisyeni Hülya Erem, kış aylarında C vitamini ağırlıklı sebze ve meyve tüketimine özen gösterilmesini önerdi Kış aylarında pırasa, karnıbahar, lahana, brokoli, kereviz, ıspanak gibi C vitamini bakımından zengin sebzeler ile limon, portakal, mandalina ve balık tüketimine ağırlık verilmesinin sağlık için gerekli olduğunu söyleyen Erem, çocuklara da sabah ve akşam saatlerinde demir açısından zengin olan üzüm pekmezi içirilmesini önerdi. 
     Kış aylarında, fizik ve beyin gelişimi açısından son derece sağlıklı bir yiyecek olan balık tüketimine özen gösterilmesi gerektiğini söyleyen Erem, "Balığı, kızartmadan buğulama ya da fırında pişirerek yemeli. Kızartma sırasında aşırı yağ çeken balık, kilo alımına neden olabilir'' dedi. 
     Meyvelerin tümünün C vitami bakımından zengin olduğunu belirten Erem şöyle devam etti 
     "Toplumumuzda yerleşmiş bulunan, pahalı meyve iyi meyvedir' görüşü son derece yanlıştır. Oysa pahalı meyve iyi meyve değildir. Bazı meyvelerin pahalı oluşu, yurtdışından gelmelerinden kaynaklanıyor. Meyvelerin tümü, genelde C vitamini bakımından zengindir. Çocuklarımıza pahalı olduğu için vitamin deposu diye bol bol muz yedirmeye kalkmayın. Muz, su tutucu özelliğinden dolayı çocuğunuzun kabız olmasına neden olabilir.'' 
     
</TEXT>
</DOC>
