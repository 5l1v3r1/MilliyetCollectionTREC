<DOC>
<DOCNO> 260005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sonspo20.html </URL>
<DATE> 2004/08/02/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Capello Tuncay özellikleri olan bir oyuncu... 
</HEADLINE>
<TEXT>

     FC Juventus Teknik Direktörü Fabio Capello, Fenerbahçe'nin kendisinde çok iyi bir izlenim bıraktığını kaydederek, ''Fenerbahçe lige hazır bir takım'' dedi. 
     Fenerbahçe ile dün akşam merhum Büyükşehir Belediye Başkanı Ahmet Piriştina anısına düzenlenen maçta karşı karşıya gelen İtalyan ekibinin teknik direktörü Fabio Capello, İzmir Crowne Plaza Otel'de basın mensuplarıyla bir araya geldi. 
     Karşılaşmayı değerlendiren Capello, takımının hazırlık çalışmalarına yeni başladığını belirterek, şunları söyledi 
     ''40 gün sonra lige başlayacağız. Birçok oyuncumuz Milli takımdan yeni döndüler. Dolayısıyla üst noktada değillerdi. Penaltıyı atmış olsaydık sonuç bambaşka olurdu.'' Fenerbahçe'nin ''iyi ve güçlü bir takım'' olduğunu kaydeden Capello, ''Fenerbahçe bende çok iyi bir intiba bıraktı. Bana göre lige hazır bir takım haline gelmişler. Tuncay özellikleri olan bir oyuncu'' diye konuştu. 
     Karşılaşmanın hakemi İsmet Arzuman'ın performansının sorulması üzerine Capello, '' O da hazırlık devresi geçiriyor diyelim'' dedi. 
     Capello, Türkiye hakkındaki düşüncelerini soran bir gazeteciye, ''Türkiye'yi her geldiğimde daha ilerlemiş ve Avrupa'ya yaklaşmış buluyorum'' diye cevap verdi. 
     Capello, organizasyon boyunca kendilerine yardımcı olan işadamı Celalettin Bilgiç'e de teşekkür etti. 
     Öte yandan İtalyan ekibinin, bu sabah otele ait kondisyon merkezinde çalıştığı, takımın ve teknik heyetin Efes Harabeleri ve Meryemana Evi ziyaretinin iptal edildiği kaydedildi. 
     FC Juventus, saat 19.30'da özel uçakla Torino'ya hareket edecek. 
     
</TEXT>
</DOC>
