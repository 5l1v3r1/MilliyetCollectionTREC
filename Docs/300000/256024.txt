<DOC>
<DOCNO> 256024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/guncel/agun.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da her yerde Adana kebabı aradı 
</HEADLINE>
<TEXT>


Türk polisi, adamlarının uyarısıyla lüks otellerde kalmaktan vazgeçen firari mafya lideri Çakıcı'nın izine Avusturya'daki düşük sınıflı bir otelde ulaştı 

Tolga Şardan Ankara 

Yurtdışına kaçtıktan sonra İtalya'ya geçen organize suç örgütü lideri Alaattin Çakıcı'nın, Milano Sheraton Oteli'nde geceliği 2 bin 500 dolarlık suit odada kaldığı ortaya çıktı. Otel masraflarının, harcamalarıyla çevresinin de dikkatini çeken Çakıcı'nın adamlarınca kredi kartıyla ödendiği belirlendi. 
Çakıcı'nın Avusturya'nın Graz kentinde Kaçakçılık ve Organize Suçlarla Mücadele Daire Başkanlığı'nca KOM planlanan "Gökyüzü" operasyonuyla yakalanmasıyla ilgili yeni ayrıntılar ortaya çıktı. Çakıcı, kaçışının ikinci günü Milano'daki ünlü Sheraton Oteli'nin suit odasında kaldı. İtalyan polisinin 30 dakika arayla elinden kaçırdığı Çakıcı, otelde Alaattin Albayrak adına hazırlanan sahte pasaportu kullandı ve yanındaki Armağan Deniz'le birlikte bir gece kaldığı otele sadece konaklama masrafı olarak 2 bin 500 dolar ödeme yaptı. 2 bin 500 doları ve diğer masraflara ilişkin ödemeyi Çakıcı'nın adamları kredi kartıyla yaparken, firari çete lideri, izinin bulunduğunu anlayıp oteli terk etti. 
Türk emniyeti, yakalanma korkusuyla İtalya'dan sonra İsviçre, Avusturya ve Fransa'da sınıfı daha düşük otellerde konaklayan Çakıcı'yı Avusturya'ya ilk gittiğinde kaldığı düşük sınıflı otelde buldu. 

Telefon görüşmesi yok 
Yakalanıncaya kadar bir kez bile telefonla görüşmeyen Çakıcı, ses kaydının poliste olduğunu ve hangi telefondan görüşürse görüşsün konuşmalarının takip edileceği endişesi taşıdığını yakınlarına söyledi. 
Yanındaki adamlarına verdiği talimatlarla bağlantıların kurulmasını sağlayan Çakıcı, Avrupa'daki tüm harcamalarını izinin bulunmaması için nakit yaptı. Bir süre sonra parasız kalan Çakıcı, Avrupa'daki sağlam adamlarından harcamak üzere para toplayınca yerini belli etti. 

Adamları ağırladı 
Çakıcı'nın dolaştığı ülkelerde adamlarından ağırlama grupları oluşturduğu anlaşıldı. Çakıcı, "kontrollü teslimat" yöntemiyle, değişik ülkelerdeki adamları arasında dolaştı. Çakıcı, iki ay önce İsviçre'de trafik kazasında yaralanan oğlu Ali Çakıcı'yla Fransa'da buluştu. 
Avrupa'daki turunda Türk yemekleri arayan Çakıcı, sıkça Adana kebabı yedi. Çakıcı'nın kebap merakı yabancı polis birimlerine gönderilen dosyalarda da yer aldı. Yakalanmadan önce Viyana'da bir tarihi mek nı ziyeret edip kahve içen Çakıcı'nın birkaç Türk'ü görünceadamlarını "Türkçe konuşmayın" diye uyardı. İhbar korkusu yaşayan Çakıcı, yakalandığında, "Beni biri mi ihbar etti " diye sordu. 

Üç yeşil pasaport 
Alaattin Çakıcı'nın kullandığı pasaportun sahibi olan emekli MİT'çi Faik Meral'ın üç yeşil pasaportunun bulunduğu belirlendi. Meral'in, son aldığı ve üzerinde 6 aylık Rusya vizesi bulunan pasaportla 2 Mayıs 2004'te Atatürk Havalimanı'ndan çıkış yaptığı anlaşıldı. Çıkış tarihi dikkate alındığında, Meral'in pasaportunun Türkiye'den 3 Mayıs'ta firar eden Çakıcı'ya daha sonra gönderildiği anlaşıldı. 

Aslı Ural ile görüşmedi 
Çakıcı'nın Rusya ve Almanya'ya giriş yaptığı, Avusturya GSM kartıyla sevgilisi Aslı Fatoş Ural'la telefonla görüştüğü ve buluşmaya çalıştığı iddiaları emniyet yetkililerince doğrulanmadı. Çakıcı'nın yakalandığı sırada yanında bulunan Necip İleli'nin, eski ülkücü olduğu ve Avusturya'da lokanta işlettiği belirtildi. 


</TEXT>
</DOC>
