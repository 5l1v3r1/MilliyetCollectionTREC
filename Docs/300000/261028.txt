<DOC>
<DOCNO> 261028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/yasam/yas02.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Işıklarda üzerine otomobil düştü 
</HEADLINE>
<TEXT>


Fatih'te yeşil ışığın yanmasını bekleyen kadın, aşırı sürat nedeniyle kaza yapan otomobilin altında kalarak öldü 

OSMAN KARA İstanbul 

Fatih'te, eşi karşıdan karşıya geçen, ancak kendisi rahatsız olduğu için ikinci yeşil ışığı bekleyen 4 çocuk annesi Serpil Toskalar 39 , aşırı sürat nedeniyle kaza yapan ve savrulan otomobilin altında kalarak can verdi. Hayrettin ve Serpil Toskalar dün sabah Vatan Caddesi Vakıf Gureba Hastanesi önünde karşıdan karşıya geçmek istedi. Orta refüjde duran Toskalar, rahatsız olduğu için eşi gibi karşıya geçemedi. Toskalar yeşil ışığı beklerken, hızla gelen bir otomobil, önündeki bir araca çarparak takla attı. Savrulan otomobil, Toskalar'ın üzerine düştü. Toskalar olay yerinde ölürken, kaçmaya çalışan sürücü yakalandı. Kızı Pınar'la birlikte eşinin cenazesini alan Hayrettin Toskalar, "Kiralık ev bakmaya gidecektik. Sürücünün en ağır şekilde cezalandırılmasını istiyorum" dedi. 



</TEXT>
</DOC>
