<DOC>
<DOCNO> 269447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/soneko30.html </URL>
<DATE> 2004/09/06/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
"Türkiye'nin Irak'tan tamamen çekilmesi doğru değil" 
</HEADLINE>
<TEXT>

     Ortadoğu ülkelerinde düzenlenen ticari fuarlara Türk firmalarının katılımını organize eden önemli firmalardan olan Forum Fuarcılık'ın Genel Müdürü Bilgin Aygül, Irak'ın Türkiye için çok önemli bir pazar olduğuna dikkati çekerek, tamamen çekilmesinin doğru olmadığını, ancak ticari ilişkilerin geliştirilmesine yönelik öznel ve nesnel koşulların da oluşturulması gerektiğini söyledi. 
     Bilgin Aygül, A.A muhabirine yaptığı değerlendirmede, halen Irak'ta çok karışık bir durumun bulunduğunu, güvenlik sorununun had safhada olduğunu belirtti. Bir tarafta para için çocuk kaçıran teröristler bulunurken, diğer tarafta ABD'ye hizmet ettiği gerekçesi ile TIR şoförlerinin kaçırıldığını anlatan Aygül, şöyle devam etti 
     ''Gerçekten karışık bir durum var. Terör yabancılara yöneldi. Tehlikenin hangi amaçla, nereden geldiği belli olmuyor. Bir tarafta para için çocuk kaçıranlar, 250 bin dolar, 500 bin dolar isteyenler var. Bir tarafta direniş hareketi var. Güvenlik yok. Bu ortamda Türk şirketlerinin orada iş yapması zor. Tamamen çekilmek doğru olmaz. Çünkü sonuçta buradaki insanların bazı ihtiyaç maddelerini alması lazım. Bu konuda en yakın ülke de Türkiye. Bu konuda ticaretin gelişmesi için güvenliğin öznel ve nesnel koşulları sağlanmalı. Malları içeri kadar götürmek gerekmiyor. Musul'a kadar, kuzeye kadar götürülür. Mallar oradan dağıtılır.'' Türkiye'nin Irak'a 7 aylık ihracatının, geçen yılın yıllık ihracatının üzerine çıkarak 1 milyar doların üzerine çıktığına, Türk firmalarının ihracatının da devam ettiğine işaret eden Aygül, kendilerinin Bağdat'ta büro açtığını, ancak güvenlik nedeniyle bunu kapatmak durumunda kalabileceklerini belirtti. Aygül, aynı nedenle Türk firmalarının Irak'taki büro ve temsilciliklerini yerli ortaklarına devredebileceğini de kaydetti. 
     
</TEXT>
</DOC>
