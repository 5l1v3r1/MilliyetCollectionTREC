<DOC>
<DOCNO> 292691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sontur35.html </URL>
<DATE> 2004/11/27/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Hem emekli maaşını gasp edip hem de yarı çıplak bıraktılar .. 
</HEADLINE>
<TEXT>

     Bursa'nın merkez Yıldırım İlçesi'nde, bir kişinin emekli maaşını gasp ettikten sonra yarı çıplak bırakarak kaçtıkları iddia edilen biri kadın üç kişi, gözaltına alındı. 
     Bursa Emniyet Müdürlüğü yetkililerinden alınan bilgiye göre, bir ihbarı değerlendiren güvenlik güçleri, Engin Şahin'i 44 Anadolu Mahallesi Vatan Caddesi'nde dövülmüş, yarı çıplak ve aşırı alkollü bir şekilde buldu. 
     Şahin'in, polise verdiği ifadede, Duaçınar Mahallesi Ankara Yolu'nda beklediği sırada, içinde tanımadığı üç kişinin bulunduğu otomobilin yanında durduğunu, otomobildeki kadının, ''Gideceğin yere bırakalım'' demesi üzerine, otomobile bindiğini söylediği öğrenildi. 
     Heykel'e gideceğini söylediği halde Vatan Caddesi'nde dere kenarına götürüldüğünü, burada otomobildeki iki erkeğin kendisini dövdüğünü ve cebinde bulunan 400 milyon lira emekli maaşının ve bir bankaya ait maaş kartının gasp edildiğini iddia eden Şahin, zanlıların, pantolonunu zorla çıkararak dereye attıktan sonra otomobille olay yerinden kaçtıklarını ifade etti. 
     Şahin'in ifadesi üzerine soruşturma başlatan Asayiş Şube Müdürlüğü ekipleri, görgü tanıklarının anlattıklarıyla, otomobilin plakasını tespit etti. Beyaz renkli 16 BEP 82 plakalı otomobili takibe alan Ağır Suçlar Bürosu ekipleri, olaya karıştığı öne sürülen sabıkalı Kadir E. 22 , kız arkadaşı Ayşe Ö. 35 ve Neşat Ü.'yü 19 yakaladı. 
     Üzerlerinde gasp edilen 400 milyon lira ile banka kartı ele geçirilen zanlılar, sorgulamalarının tamamlanmasının ardından ''Darp etmek suretiyle gasp'' suçundan adliyeye sevk edildi. 
     
</TEXT>
</DOC>
