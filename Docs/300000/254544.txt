<DOC>
<DOCNO> 254544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/yasam/yas04.html </URL>
<DATE> 2004/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Diana Türk'tür Türk kalacak 
</HEADLINE>
<TEXT>


İngiltere'de piyasada 2 adet bulunan 'Diana' parfümü yüzünden çıkan 'isim hakkı' tartışması, Türk şirketin zaferiyle sonuçlandı 

DIŞ HABERLER SERVİSİ 

Fransa'da 1997'de geçirdiği trafik kazasında ölen Prenses Diana'nın isim hakkı, bir Türk şirketine tescil edildi. 
Londra Yüksek Mahkemesi, önceki gün görülen davada, 'Diana' adlı parfüm yüzünden Prenses Diana'nın annesi ve kız kardeşiyle anlaşmazlığa düşen Dalan Kimya Endüstri'yi haklı buldu. 

1996'da alınmış 
Marka davalarına bakan yargıç, piyasada 2 farklı 'Diana' marka parfüm bulunmasının kafaları karıştıracağını belirterek, önce davranan Türk şirketinin, 1996'da parfüm ve öteki güzellik ürünleri için isim hakkını aldığını anımsattı. Salthouse, bu nedenle 'Diana' adının Türk şirketine ait olduğuna karar verdi. 
Prenses'in mirasını yöneten kurum adına mahkemeye başvuran kız kardeşi Sarah ve annesi Frances Shand Kydd, kendi ürettikleri parfümde Diana'nın imzasının yer aldığını, bunun da tüketiciler tarafından fark edilecek önemli bir işaret olduğunu savunmuşlardı. Türk şirketinin parfümünde ise sadece Diana adı bulunuyor. 

İmzası bile yetmedi 
Salthouse ise, 2 parfüm arasında gözle görülür farklılıklar bulunmasına karşın, 2 markanın kavramsal ve sözel olarak benzeştiğini vurgulayarak Diana'nın imzasını isim hakkı için yeterli bulmadı. 
Ancak Diana'nın mirasını yöneten kurum, parfüm davasını kaybetmesine karşın, imzasının yer aldığı öteki ürünleri piyasaya sürebilecek. Bunlar arasında deri kırbaç, dizgin, eğer, mum, duvar k ğıdı, çeşitli gıda ürünleri ve ayakkabı bulunuyor. 



</TEXT>
</DOC>
