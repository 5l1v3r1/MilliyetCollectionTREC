<DOC>
<DOCNO> 295495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun41.html </URL>
<DATE> 2004/12/07/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Metin Kaplan 'sınırdışı' davasını kaybetti 
</HEADLINE>
<TEXT>

     Almanya'nın Leipzig kentindeki Federal İdare Mahkemesi, Ekim ayında Türkiye'ye gönderilen İslami Cemiyet ve Cemaatleri Birliği İCCB yöneticisi Metin Kaplan'ın sınır dışı edilmesinin yasal olduğuna karar verdi. 
     Mahkeme, Kaplan'ın avukatının, müvekkilinin sınır dışı edilmesinin yasal olmadığı gerekçesiyle yaptığı temyiz başvurusunu, Türkiye'deki hukuk sisteminin Kaplan'ın haklarını savunmasına imkan verdiği gerekçesiyle reddetti. 
     İçişleri Bakanı Otto Schily, karardan büyük mutluluk duyduğunu kaydetti. Schily, "Karar, kendini savunabilen bir hukuk devletinin zaferidir. Bu karar bir kez daha, kökten dincilerin ülkemizde kalmalarına izin vermeyeceğimizi göstermektedir" ifadesini kullandı. 
     Açıklamada, 1 Ocak 2005 tarihinde yürürlüğe girecek Göç Yasası'nın kökten dincilerin daha hızlı bir şekilde sınır dışı edilmelerine de imkan sağlayacağı, ayrıca güvenlik makamlarıyla yabancılar daireleri arasında daha sıkı bir bilgi alışverişine imkan sağlayacağı ifade edildi. 
     
</TEXT>
</DOC>
