<DOC>
<DOCNO> 289739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/yazar/akyol.html </URL>
<DATE> 2004/11/18/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Osmanlı, Bizans, Avrupa 
</HEADLINE>
<TEXT>


FRANSA Cumhurbaşkanı Chirac, Türkiye'nin AB üyeliğini desteklemek için, "Hepimiz Bizans'ın çocuklarıyız" dedi. 
Bu sözler, tarihen gerçeğin tam ifadesi değil. Ama Chirac'ın böyle konuşması bir gerçeği gösteriyor 
Fransız aydınlarını Türkiye lehine ikna etmek için "kültürel çoğulculuk, stratejik boyut, demokratik değerler" gibi modern gerekçeler yetmiyor Türkiye'nin üyeliğini savunmak için Chirac, "Bizans" gibi "Avrupa'lı" yayılan bir tarihe dayanmak ihtiyacını duyuyor. 
Chirac, bu sözleriyle eski bir tarih görüşüne dayanarak Türkiye lehine diplomasi yapmıştır. 20. yüzyıl ortalarına kadar devam eden bu tarih görüşüne göre, "Osmanlı, Türk ve İslam cilası sürülmüş bir Bizans medeniyeti idi." Asyalı Türklerin Osmanlı gibi muazzam bir medeniyeti kuramayacağını düşünen 'oryantalist' tarihçilerin görüşüydü bu. Fransız Rene Grousset bunlardan biriydi. 

BİZDE ise buna tepki olarak, Ziya Gökalp ve Atatürk gibi büyük isimler Osmanlı'da olumsuz buldukları yönleri, Türklere Bizans'tan bulaşmış hastalıklar olarak görmüştü. 
İlmi tarihçilik sahasında en büyük tarihçimiz Fuat Köprülü, "Bizans Müesseselerinin Osmanlı Müesseselerine Tesiri" adlı uzun bilimsel makalesiyle, Osmanlı medeniyetinin Türk ve İslam kaynaklarını gösterdi. Bizans kültürünün yerini fazla küçümsemiş olsa da, artık modern tarihçilik Osmanlı'yı Bizans'ın kopyası olarak görmüyor. 
Osmanlı esasen Türk ve İslam karakterine sahip olmakla birlikte, Bizans dahil mirasçısı olduğu medeniyetlerle büyük bir sentez kurmuştur. Bu 'sentez' küreselleşme çağında bizim için verimli ve ufuk açıcı bir tarihi mirastır. 
Bugünkü tarihçilik artık 'öteki'ni kötülemek yerine, medeniyetlerin oluşmasında karşılıklı kültürel etkileşimleri araştırıyor. Avrupa Birliği fikri de artık Avrupa milletlerinin milli tarihlerini bile bir bütünün parçaları halinde anlatıyor. 

İNGİLTERE'DE Longman yayınevinin akademisyen tarihçilere hazırlattığı "Genel Avrupa Tarihi" adlı 12 ciltlik yeni eser, bu yeni tarih yazıcılığı bakımından iyi bir örnektir. Osmanlı tarihi, Avrupa tarihinin bir unsuru olarak objektif bir dille anlatılıyor. O çağın şartları sebebiyle Osmanlı ve Habsburg imparatorlukları arasında da büyük benzerlikler olduğunu görüyorsunuz 
Bu dizinin "13. ve 14. Yüzyıllarda Avrupa" cildinde, çok ilgimi çeken bir "Rönesans Adamı"ndan bahsediliyor George Gemmitius... 
1355'te Konstantinopolis'te doğmuş. Doğu kilisesinin metinlerinden ziyade çok tanrılı eski Yunan felsefesine önem verdiği için baskılara maruz kalmış. 
Patrik, onun kitaplarını yaktırmış. O da Sultan I. Murad'a sığınmış. 
Ve Sultan Murad'ın Edirne'deki sarayında Aristo ve Eflatun felsefeleriyle Musevi tasavvufu olan Kabbala'yı incelemiş. Sonra Floransa'ya giderek Eflatun Akademisi'ni kurmuş ve orada ölmüş. Sf. 170 -172 

ASLINDA Birinci Haçlı Seferi Bizans'ı öyle mahvetmiştir ki, bahsettiğim bu Gemmitius'tan başka kayda şayan felsefeci bulmak zordur. 
Sonra Fatih'in Rönesans İtalyası'yla ilişkileri... Kanuni'nin Protestanları koruması... 
Fransız filozofu Jean Bodin'in, dinsel ve feodal anarşiye karşı Fransa'yı, merkeziyetçi Osmanlı sistemini tavsiye etmesi... 
Ve 1856 Paris Antlaşması Osmanlı, Avrupa Devletler Ailesi'nin bir üyesidir. 
Gözler açık olunca Osmanlı'nın Avrupa tarihindeki büyük yerini görmek için Bizans'ın gerçek olan rolü küçük kalır. 
Tarihe daha geniş bakmak ve hele de günümüze "kültürel çoğulculuk, stratejik boyut, demokratik değerler" gibi açılardan bakmak gerekiyor. Fransız aydınları asıl bunu anlamalı. 



</TEXT>
</DOC>
