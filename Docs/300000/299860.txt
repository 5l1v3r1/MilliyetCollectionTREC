<DOC>
<DOCNO> 299860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/soneko23.html </URL>
<DATE> 2004/12/22/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Vergi iadesinde kullanılacak fiş ve faturalara dikkat 
</HEADLINE>
<TEXT>

     Emekli ve ücretliler için vergi iade bildirimlerini hazırlama telaşı başladı. Bildirimlerin en son 20 Ocak 2004 tarihine kadar teslim edilmesi gerektiğini belirten yetkililer, sahte fiş ve faturalar konusunda da uyarıyor. 
     Konuyla ilgili bilgi veren Antalya Gelirler Bölge Müdürü Hakan Koca, ücretlilerin vergi iadesi hakkından yararlanmaları için gerçek harcamalarını beyan etmeleri gerektiğini vurguladı. 
     Koca, örnekleme yöntemi ve ihbarlar sonucu ücretlilerin verdikleri belgelerde yapılan incelemelerde, Antalya'da 750 kişinin 2003 yılına ait vergi iadesi belgelerinde, 1 trilyon 27 milyar liralık geçersiz ve sahte fiş ve fatura tespit edildiğini bildirdi. 
     Vergi iade zarflarında geçersiz ve sahte fiş ile fatura kullanıldığı tespit edilen ücretlilere ödenen 62 milyar 120 milyon liranın, gecikme faizleriyle birlikte geri alındığını belirten Koca, 38 ücretli hakkında sahte fiş ve fatura kullandıkları gerekçesiyle savcılıklara suç duyurusunda bulunduklarını kaydetti. 
     Koca, ''2004 yılı vergi iadesinden yararlanmak isteyen ücretliler, yapmış oldukları gerçek harcamalara ilişkin belgelerini kullansınlar. Hatır amacıyla alınan ve gerçek harcamayı yansıtmayan fiş ya da faturalar kullanılmasın. Ücretliler komisyon karşılığı fiş ve fatura da almasınlar. Vergi iade zarflarındaki harcama belgeleri ciddi şekilde denetleniyor'' dedi. 

     
</TEXT>
</DOC>
