<DOC>
<DOCNO> 250194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sondun27.html </URL>
<DATE> 2004/06/23/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Bremer Koalisyon, Irak'a teröristleri yenilgiye uğratmaya geldi... 
</HEADLINE>
<TEXT>

     ABD'nin Irak'taki sivil yöneticisi Paul Bremer, kaçırılan Güney Koreli rehinenin öldürülmesini kınadı ve koalisyonun, teröristleri yenilgiye uğratmak amacıyla bu ülkeye geldiğini söyledi. 
     Bağdat'ın kuzeyindeki Tikrit kentini ziyaret eden Bremer, yaptığı açıklamada, ''Güney Kore hükümetinin açıklamasına göre, rehinenin öldürülmesinin bir etkisi olmayacağını, Güney Koreli yetkililerin, tehditlerden korkmayacaklarını söylediklerini'' belirtti. 
     Paul Bremer, ''Teröristlerin gözümüzü korkutmasına izin vermeyeceğiz. Buraya onları yenilgiye uğratmaya geldik'' diye konuştu. 
     Irak'taki Amerikan ordusuna destek sağlayan bir Güney Kore firması için çalışan ve 17 Haziran'da kaçırılan 33 yaşındaki Kim Sun-il, dün başı kesilerek öldürülmüştü. 
     Kim'i kaçıranlar, Seul hükümetinin Amerikan işgal yönetimiyle işbirliğini sona erdirmemesi ve Irak'taki askerlerini çekmemesi halinde rehineyi öldürecekleri tehdidinde bulunmuşlardı. 
     Militanlar, pazar günü, talepleri yerine gelmezse 24 saat içinde rehinenin başını keseceklerini belirtmişti. 
     
</TEXT>
</DOC>
