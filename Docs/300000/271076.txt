<DOC>
<DOCNO> 271076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/siyaset/axsiy01.html </URL>
<DATE> 2004/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe şarkıların klipleri TRT'den 
</HEADLINE>
<TEXT>


Anadilde yayın için bulunan müzik klipleri denetimden geçemeyince iş TRT'ye düştü. Çoğunluğu Kürtçe 60 klip, 900 milyara mal oldu 

Ezelhan Üstünkaya - Ankara 


Hükümetin devreye girmesiyle Türkçeden farklı dil ve lehçelerde yayına başlayan TRT, başta Kürtçe olmak üzere yayınlayacak klip bulamayınca, kendisi klip çekmeye başladı. TRT'nin çektiği yaklaşık 60 klibin çoğunluğunu Kürtçe ve Çerkezce şarkılar oluşturdu. Bir klibin maliyetinin 10 bin - 30 bin dolar arasında değiştiğini kaydeden yetkililer, "Klipler, TRT'ye en az 600 bin dolara yaklaşık 900 milyar lira mal oldu diyebiliriz" dedi. 

600 bin dolar maliyet 
AB'ye uyum süreci doğrultusunda anadilde yayına geçen ve TRT 3 ile Radyo 1'den Kürtçe Kırmançi ve Zazaca ile Arapça, Boşnakça ve Çerkezce yayın yapan TRT'de klip sıkıntısı baş gösterdi. Sorunu müzik şirketlerinin gönderdiği kliplerle aşamayan TRT, çözümü kendisi klip çekmekte buldu. Çoğunluğu Kürtçe ve Çerkezce olan 60 müzik klibi, TRT'ye 600 bin dolar yük getirdi. Kurum, gönderilen çok az sayıda klibin denetimiyle ilgili de sıkıntılı bir sürece girdi. 

'Bölücü' klipler eleniyor 
TRT Kanunu'nu dikkate alan anadilde yayından sorumlu ekip, "Bölücü ifadelerin ya da bu ifadeleri çağrıştıracak kelimelerin" bulunduğu kliplerle "gayri ahlaki" ifadeler içeren klipleri eliyor. 
Lazca, Gürcüce, Kazakça, Uygurca ve Kırgızca yayın taleplerinin geldiği TRT'den, lehçe sayısını artırma kararının hükümete ait olduğu belirtildi. TRT Yayın Denetleme Kurulu Başkanı Latif Okul da, "Türkiye'nin Sesi Radyosu'nda zaten 26 dilde yayın yapılıyor" dedi. 

Yerel yayın tartışması 
Radyo ve Televizyon Üst Kurulu'nun RTÜK anadilde yayın yönetmeliğinin, Türkçeden farklı dil ve lehçelerde yayın konusunda özel ulusal televizyonlara da izin vermesine rağmen yayınlar sadece TRT'den yapılıyor. RTÜK, Güneydoğu'dan gelen Kürtçe yayın talepleri üzerine, MİT, İçişleri Bakanlığı ve bazı kamu kurumlarından görüş istedi. RTÜK, AB çevrelerinden gelen "Yerel yayın kuruluşlarına da izin verin" talebini de değerlendiriyor. 


</TEXT>
</DOC>
