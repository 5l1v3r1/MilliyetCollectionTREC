<DOC>
<DOCNO> 279659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/yazar/kohen.html </URL>
<DATE> 2004/10/13/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
AB ne kadar hazır .. 
</HEADLINE>
<TEXT>


FRANSA başta olmak üzere birçok Avrupa ülkesinden şu sırada yükselmekte olan sesler, "Acaba AB Türkiye'yle üyelik müzakerelerine oturmaya ne kadar hazır " sorusunu gündeme getiriyor. 
Gerçi bu çatlak sesler daha çok bazı siyasi partilerden, bir kısım medyadan ve kamuoyunun hatırı sayılır bir kesiminden geliyor ama buna karşılık hükümetler, iktidardaki liderler, en azından Türkiye'yle müzakerelerin başlaması konusunda Komisyon tavsiyesine uymaya yatkın görünüyorlar. 
Ne var ki, kamuoyunun baskıları ve - gene Fransa'da görüldüğü gibi parlamentonun da devreye girmesi - hükümetleri zorlamaya başlıyor. Bu da 17 Aralık zirvesinde, bazı liderlerin, AB Komisyonu'nun raporundaki kısıtlamaları veya koşulları daha da katılaştırmaya çalışması tehlikesini yaratıyor. 
Oysa, Ankara rapordaki bazı kısıtlamaların tamamen kaldırılması ve şartların "iyileştirilmesi" için yoğun bir kampanyaya hazırlanıyor. Örneğin müzakerelerin "ucu açık bir süreç" olmasını öngören veya dolaşım serbestisine "kalıcı" koşulunu getiren rapordaki ifadelerin değişmesi, mutlaka gerekli görülüyor. 

BAŞBAKAN ve Dışişleri Bakanı başta olmak üzere, Türk yetkililer önümüzdeki günlerde Avrupalı liderleri bu "iyileştirmeler" konusunda ikna etmeye çalışacaklar. Bu liderlerin kaçı, iç baskılar karşısında, Türkiye'nin lehinde böyle bir değişikliğe razı olacak 
Asıl soru şu Aralık zirvesinden Komisyon raporuna göre "iyileştirilmiş" bir karar çıkmazsa, hatta raporun gerisinde daha kötü bir sonuç alınırsa Türkiye ne yapacak Yetkililer bunu düşünmek bile istemediklerini söylüyorlar. Ama böyle bir "olasılık hesabı"nı da şimdiden yapmak gerek... 

Sağırlar diyaloğu mu 
IRAK'taki KDP lideri Mesut Barzani'nin Ankara ziyaretinin belki tek önemli yanı, bu gezinin yapılmış olmasıdır. Bu sayede en azından Barzani'yle Türk hükümeti arasında uzunca bir zamandır kesik olan diyalog başlatılmış oldu. 
Ancak bu diyalogda iki taraf da, daha önce çeşitli vesilelerle beyan edilenleri tekrarladı. Bu bakımdan bunu bir "sağırlar diyaloğu" olarak nitelendirmek de mümkün. Ama her şeye rağmen, Ankara'daki görüşmelerde karşılıklı tavırlar net olarak ortaya kondu, bazı konularda birbirine yakın görüşler ifade edilirken, diğer bazı meselelerde zıt pozisyonlar sergilendi. 
Örneğin ilke olarak Irak'ın toprak bütünlüğü, seçimlerin zamanında yapılması, yeni Meclis'in hazırlayacağı anayasanın federal bir yapı öngörmesi gibi ülkenin geleceğine ilişkin konularda görüş yakınlığı saptandı. Hatta PKK konusunda da Barzani'nin söyledikleri, Türk tarafının savunduğu görüşlere ters düşmedi... 

ANCAK diğer spesifik konularda yaklaşım veya temel görüş farklılıkları bir kez daha ortaya çıktı. Örneğin Türk tarafı, Türkmenlerin Irak'ın "asli bir unsuru" olarak hakları üzerinde vurgu yaptı. Kerkük meselesinde çok daha açık ve uyarıcı ifadeler kullandı, bu kentin statüsünü zorla değiştirme çabalarının iç savaşa dahi yol açabileceğini, Ankara'nın böyle bir durumda olaylara seyirci kalamayacağını bildirdi... Oysa Barzani, Kerkük'ün Kürt kimliğini savundu ve kenti Kürdistan'ın bir parçası saydığını tekrarladı. 
Öyle anlaşılıyor ki, yetkililerce "yararlı" diye nitelendirilen bu görüşmelerden herhangi somut bir sonuç çıkmış değil. Zaten bu ziyaretten kimse böyle bir şey de beklemiyordu. Herhalde bunun olumlu yanı, iki tarafın diyalog halinde olması ve olası sürtüşmeleri bu yoldan önlemeye çalışmasıdır... 



</TEXT>
</DOC>
