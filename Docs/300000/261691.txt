<DOC>
<DOCNO> 261691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/yasam/ayas.html </URL>
<DATE> 2004/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunlar da 'dünyalı' eğitim gönüllüleri 
</HEADLINE>
<TEXT>


Dünyanın dört bir yanından 16 gönüllü, İstanbul'un eğitime 'en muhtaç' semtlerinden Sultanbeyli'nin çocuklarına 'gelecek' getirdi 

Burcum Devrez 

Ne birbirlerinin dillerini biliyor, ne kültürlerini tanıyorlar. Ama 'toplumsal duyarlılığın' binlerce kilometre uzaktan getirdiği 'başka dünyaların' insanları, bizim çocuklarımıza İngilizce öğretiyor. Aynı dili konuşmadan da çok sıcak bir ilişki kurulup anlaşılabileceğini kanıtlıyorlar. 
Sabancı Üniversitesi 'Toplumsal Duyarlılık Projesi' kapsamında bir 'yaz kampı programı' düzenledi. Proje kapsamında Finlandiya, Kore, Hollanda, İngiltere, İtalya, Japonya, Fransa, Fas, Hırvatistan ve Yunanistan'dan 16 gönüllü İstanbul'a geldi. Proje için sosyoekonomik düzeyi en düşük ilçelerden olan Sultanbeyli seçildi. Ülkelerinde farklı mesleklerle uğraşan gönüllüler, Türkiye'nin 'öteki' çocuklarını anlamaya ve onlara yeni bir dil öğretmeye çalışıyor. Hem de kara tahta ve kitapla değil, oyun ve şarkılarla. 

Dersler de böyle olsa... 
Sınıf ve sıralar yerine hafta içi her gün 6 saat boyunca Sabancı Üniversitesi bahçesinde buluşan ve tek kelime Türkçe bilmeyen gönüllüler, çocukluklarında oynadıkları oyunları öğretirken, bir yandan da Türkiye'deki oyunları öğreniyorlar. 
İngilizceyi 15 gün içinde hangi düzeyde öğretecekleri bilinmez ama aralarında unutulmaz bir sevgi oluştuğu kesin. 
Gönüllü eğitmenler Türkiye'ye gelmekten, Sultanbeyli'nin unutulmuş çocukları da kucaklarından, omuzlarından inmediği yabancı gönüllülerle tanışmaktan memnun. Yaz Kampı sorumlusu Sabancı Üniversitesi Üretim Sistemleri Mühendisliği üçüncü sınıf öğrencisi Ahmet Üğlü, eğitime muhtaç olduğu için Sultanbeyli'yi seçtiklerini belirterek, "Amacımız bu öğrencilerin kendilerine olan güvenlerini sağlamak" diye konuştu. 

'Kızımı örnek aldım' 

Faslı Omari Mohammed 33 yaşında. Öğrenciler her yıl farklı ülkelere giden Mohammed'in sırtından ve kucağından inmiyor. Bu yıl özellikle Türkiye'ye gelmek istediğini söyleyen Mohammed, "Hepsi çok sıcak. Bana bir yüzük hediye ettiler" diyor. 
Hollandalı Liedewij van den Eeden 26 Farklı bir kültürü tanımak için Türkiye'yi seçmiş. 
Japon Miçiko Sugimura 50 Kendi ülkesinde de İngilizce öğretmeni olan Sugimura, duygularını şöyle ifade ediyor "Kızım geçen yıl Türkiye'de böyle bir projeye katıldı. Onu örnek alarak geldim." 


</TEXT>
</DOC>
