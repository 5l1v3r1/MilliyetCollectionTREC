<DOC>
<DOCNO> 281449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/yazar/guclu.html </URL>
<DATE> 2004/10/19/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
KKTC üniversiteleri 3 
</HEADLINE>
<TEXT>


KKTC üniversiteleri öğrenci, öğretim üyeleri ve KKTC'lilerin penceresinden bakıldığında nasıl gözüküyor Bugün de bu konuyu ele alıp son noktayı koyacağız. 
KKTC'liler için üniversite ve öğrenciler, altın yumurtlayan tavuk. Turist gelmese de bol bol öğrenci gelsin. Bu onları mutlu ediyor. Hem ekonomik getirisi var hem de kültürel hayatlarını zenginleştiriyor. Öğrenciye karşı olanlar yok mu Elbette var. Ama genel kanı, üniversiteler daha da gelişsin yönünde. 
Öğretim üyeleri arasında gözle görülür bir huzursuzluk söz konusu. Yeni rektörlerin kaliteyi artırmaya yönelik uygulamaları rahatsızlık yaratmış. Kaliteye evet ama dayatmaya hayır diyorlar. 
Özellikle Doğu Akdeniz'de Türkiye'den gelen öğretim elamanlarının kaçırıldığı görüşü hakim. Sendikalaşmanın engellendiği, siyasi kadrolaşmaya gidildiği de diğer şikayet konuları... 
Öğrenciler, tüm taraflar içerisinde en masum olanı. Türkiye'nin dört bir yanından öğrenci var. Vakıf üniversiteleri yaygınlaşıncaya kadar yani beş yıl öncesine kadar, Ankara'nın batısından öğrenci geliyormuş. Ama şimdi doğu ve güneydoğu dahil her yerden öğrenci geliyor. Varlıklı diyebileceğimiz kesim, üçte bir oranında bile değil. Çoğu zor koşullarda okuyor. Türkiye'deki vakıf üniversitelerine paraları yetişmediği için KKTC'ye gelmişler. Ücretler neredeyse yarı yarıya. Öğretmen ve asker çocuğu olanlar için bu oran üçte bire kadar iniyor. 
Parası olanlar için KKTC bir cennet. Sosyal ortam her ne kadar Ankara, İstanbul, İzmir kadar renkli olmasa da keyifli. Hele bir de arkadaş çevresi oluşturdular mı, mezun olmamaları için hiçbir neden yok. Bugüne kadar böyle gelmiş, böyle gitmiş. 
Ama şimdi kalite arayışları çerçevesinde, sanki öğrencilik çok daha zor olacak. Öğrenci alımından sınıf geçmeye, yabancı dilden sosyal projelere kadar hemen her şey daha bir dikkatli yapılıyor. 
Hak etmeyen üniversiteli olamayacak. İngilizce öğrenmeden mezuniyet yok. Aktif spor yapmayan diploma alamayacak. 
Peki bunlar daha önce oluyor muydu Evet oluyordu. Ama hemen herkes gördü ki benzeri uygulamalar yarar değil, hep zarar getirdi .. 

Ulaşım sorunu çözülürse... KKTC'nin önündeki en büyük engellerden biri de ulaşım. Uçak ve feribot seferleri, eziyetin de ötesinde sanki adaya gelmeyin dayatması yapıyor. 
Alanya, Taşucu ve Mersin'den yapılan feribot seferleri, Bandırma İstanbul arasındaki gibi hızlı, konforlu ve ekonomik hale getirilemez mi 
KKTC, uçak seferlerini düzene koyar, giriş çıkışları rahatlatır ve hızlı feribotları da işletmeye sokarsa, gelen giden sayısının birkaç katına çıkması işten bile değil. 
Yunan adaları ile Kuşadası ve Bodrum komşu kapısı gibi. Her gün binlerce turist gelip gidiyor. Ankara - İstanbul bağlantılı KKTC seferleri niye olmasın ki 
KKTC de İngiltere gibi bir eğitim adası niye olmasın ki .. Zor yıllar geride kaldı. Devleti yönetenlerden üniversitelere, halktan öğrencilere kadar herkese büyük sorumluluk düşüyor. Zıplama zamanları geldi de geçiyor. Lefke Avrupa Üniversitesi, Annan planından çıkarılmış. Rektör Öner müjdeledi. Ne güzel. 

Beyazıt Kütüphanesi Beyazıt Devlet Kütüphanesi sessiz sedasız 120. yaşını kutladı. 500 binden fazla dokümanıyla Türkiye'nin en büyük kütüphanelerinden biri. Son 120 yıla tanıklık etti. Kütüphane demek bir toplumun hafızası demek, her ne kadar onları yok saymaya devam etsek de. Yolunuz Beyazıt'a düşerse bir uğrayın. Binasından içindekilere kadar ilginizi çekecek çok şey bulacaksınız... 



</TEXT>
</DOC>
