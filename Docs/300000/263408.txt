<DOC>
<DOCNO> 263408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sonsiy01.html </URL>
<DATE> 2004/08/14/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Karamanlis, Emine Erdoğan'a bu kez mesafeli davrandı 
</HEADLINE>
<TEXT>

     YORGO KIRBAKİ Atina 

Olimpiyat Oyunlarının açılış törenini izlemek için Atina'ya gelen Başbakan Recep Tayyip Erdoğan, Yunanistan Başbakanı Kostas Karamanlis ile görüştü. Karamanlis ve eşi Natasa, Erdoğan ve eşi Emine'yi başbakanık kapısında bizzat karşıladı ve aynı şekilde uğurladı. Karamanlis bu defa dikkatli davrandı ve daha önceki Atina ziyaretinde olduğu gibi Emine Erdoğan'ı yanaklarından öpmedi ve hayli mesafede kalıp sadece elini sıktı. Yaklaşık yarım saat süren görüşmeden sonra açıklama yapılmadı. Edinilen bilgilere göre, görüşmenin başında Karamanlis Erdoğan'a yorgun göründüğünü söyledi. Erdoğan da uzun bir yolculuktan geldiğini belirtti. Erdoğan, Karamanlis'e yorgun olup oılmadığını sorduğunda, "Değilim. Sadece Olimpiyat Oyunları nedeniyle heyecanlıyım" dedi. Kaynaklar iki başbakanın sadece bir "nezaket görüşmesi" yaptıklarını söylediler. Başbakan Erdoğan'ın 29 Ağustos'da sona erecek Olimpiyat Oyunları sırasında tekrar Atina'ya gelmesi bekleniyor. 

     
</TEXT>
</DOC>
