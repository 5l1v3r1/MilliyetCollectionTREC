<DOC>
<DOCNO> 287106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/soneko29.html </URL>
<DATE> 2004/11/08/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Telsim özelleştirmesinde, Turkcell kısıtı... 
</HEADLINE>
<TEXT>

     Rekabet kurulu Başkanı Mustafa Parlak, Telsim'in özelleştirilmesinde, Turkcell'i kontrol eden kişi ya da gurupların ihaleye girebilmelerinin, ancak ihale sonrası Turkcell'den doğan tüm haklarını başka bir tüzel kişiliğe devretmeleri halinde mümkün olduğunu söyledi. 
     Parlak, düzenlediği basın toplantısında, halen Tasarruf Mevduatı Sigorta Fonu'nun TMSF yönetim ve denetimindeki Uzan Grubu'na dahil Telsim, Çimento Fabrikaları ve Medya Grubu'nun satışına dönük, Fon'a gönderilen Rekabet Kurulu'nun görüşlerini açıkladı. 
     Parlak, Telsim'i satışı konusunu rekabet yönüyle değerlendirirken, ''Telsim'in özelleştirilmesinde, Turkcell'in ya da Turkcell'i doğrudan ve dolaylı biçimde kontrol eden kişi ya da grupların ihaleye tek başlarına, birlikte veya ayrı ayrı katılabilmeleri, ancak ihale sonrasında Turkcell'i doğrudan ya da dolaylı kontrol eden her türlü kişiliklerdeki kontrol hakkı tanıyan tüm hakları başka bir tüzel kişiliğe devretmeleri halinde mümkün'' dedi. 
     Parlak ayrıca, çimento fabrikalarının ayrı ayrı satılmasının daha uygun olacağını vurguladı. 
     
</TEXT>
</DOC>
