<DOC>
<DOCNO> 259010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/soneko20.html </URL>
<DATE> 2004/07/29/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Zafer Kurtul Yapı Kredi'deki gelişme çok yeni, değerlendireceğiz 
</HEADLINE>
<TEXT>

     Akbank Genel Müdürü Zafer Kurtul, Yapı ve Kredi Bankası'nın satışı sürecine ilişkin olarak, ''Mutlaka bu, Akbank tarafından titizlikle değerlendirilecektir'' dedi. 
     Kurtul, bankanın enflasyondan arındırılmış 2004 yılı 6 aylık bilanço sonuçlarını açıkladığı basın toplantısında soruları da yanıtladı. 
     Akbank'ın büyüme sürecine ilişkin olarak, yurt içinden banka satın almanın ya da dışarıdan ortak bulmanın söz konusu olup olmayacağının sorulması üzerine Kurtul, sektöre yabancı banka ilgisini memnuniyetle karşıladıklarını, bunun ülke için çok olumlu bir gösterge olduğunu söyledi. 
     Kurtul, şöyle dedi 
     ''Akbank'a bir yabancı ortak gelir mi Daha önce de birçok beyanlarımız vardı. Akbank, bizim hissedarlarımız, buna çok olumlu yaklaşıyor. Dolayısıyla uygun bir ortak, uygun zamanlama, uygun fiyat oluştuğu takdirde Akbank da mutlaka bir yabancı ortak fikrini ciddi olarak değerlendirecektir. Fakat, bizim özkaynaklarımız güçlü olduğu için, Akbank için yabancı ortağın gelmesi bir zorunluluk değil.'' Akbank'ın bütün stratejisinin organik büyümeye dayalı olduğunu, Türkiye pazarında kendi sistemi içinde büyüyecek durumda bulunduğunu belirten Kurtul, ''Bunun yanında inorganik fırsatları da mutlaka çok yakından değerlendireceğiz'' diye konuştu. 
     Kurtul, bir gazetecinin, ''Çukurova Grubu konusunda BDDK ve TMSF doğru olanı mı yapıyor '' sorusuna, ''Detayları bilmiyoruz. Benim orada çok doğru diyebileceğim bir konu gördük ki BDDK, banka sahipliği konusunda çok titiz davrandı. Burada, çok doğru bir yöntem izledi'' yanıtını verdi. 
     
     YAPI VE KREDİ BANKASI 
     Akbank Genel Müdürü Kurtul, Yapı ve Kredi Bankası'nın satış sürecine ilişkin, ''Gündeminizde böyle bir ortaklık veya satın alma olabilir mi '' sorusu üzerine de şöyle dedi 
     ''Yapı ve Kredi Bankası'ndaki gelişme çok yeni. Burada, yine basından gördüğümüz bir zaman planı, danışman firmanın seçimi, danışman firmanın prosedürü yürütmesi bekleniyor. Tabii mutlaka bu, Akbank tarafından titizlikle değerlendirilecektir. Ama, bizim şu anda daha net bir şey söylememiz mümkün değildir. Çok yeni bir oluşum.'' Kurtul, enflasyon ve reel faizler düşme trendine girdiği zamanlarda bankacılıkta kar etmenin zorlaştığını, mutlaka gerçek bankacılığa dönmek ve müşteriden kar etmek gerektiğini dile getirdi. 
     Zafer Kurtul, ''Enflasyonun ve reel faizlerin düşmesi aslında bankalara bir fırsat doğuruyor. Bu fırsat, müşteri penetrasyonunu artırma, müşteriden kar etme imkanı yaratıyor. Bu yeni ortama kendini adapte eden bankalar başarılı olacak'' şeklinde konuştu. 
     Kurtul, verimli çalışmanın ve maliyetleri düşürmenin önemli olduğunu vurguladı. 
     Bir soru üzerine, ''kaliteli karın'' sürdürülebilir kar olduğunu, bunun da müşteriden elde edilebileceğini dile getiren Kurtul, Akbank'ın komisyon gelirlerinde özelikle son yıllarda ciddi gelişmeler görüldüğünü, şu anda operasyon giderlerini karşılama oranının yüzde 50 seviyesine çıktığını kaydetti. 
     
     ''EN ÖNEMLİ RİSK FAKTÖRÜ, İÇ BORCUN YÜKSEK OLMASI'' 
     Kurtul, Akbank'ın 6.2 milyar dolar piyasa değeriyle Türkiye'nin en değerli şirketi olduğunu belirtirken, bölgede, diğer ülkelerde şubeler açmak şeklinde değil, piyasa payı ve değerlilik olarak en büyük bankalar arasında yer almak istediklerini aktardı. 
     Kurtul, bir soru üzerine, önümüzdeki dönemde Türk bankacılık sisteminin önündeki en büyük riskin ''verimli çalışamama ve maliyetlerin yüksekliği'' olduğunu kaydetti. 
     Merkez Bankası Başkanı Süreyya Serdengeçti'nin '' Çok fazla sıkıldık biraz gevşeyelim düşüncesinin arkasından gelecek olan, resmen krizdir'' sözleri anımsatılarak, ''Yakında kriz var mı '' sorusu üzerine de Kurtul, şöyle dedi 
     ''Türkiye ekonomisinde tabii ki risk faktörleri var. Bu risk faktörleri, özellikle iç borcun yüksek olması. Dolayısıyla, risk faktörü olduğu zaman çok iyi yönetilmesi lazım. Bu da iyi bir bütçe disiplini gerektiriyor. Burada hükümetimizin kararlı politikasını devam ettirmesi gerekiyor. Bu kararlı politika devam ettiği sürece, bugün verdiğimiz faiz dışı fazla sayesinde iç borcumuzun düştüğünü görüyoruz. Dolayısıyla, zannetmiyorum bir kriz ortamı olacağını.'' Kurtul, dış borçların yönetilmesi açısından önemli olan cari açığın da iyi yönetilmesi gerektiğini vurguladı. 
     Kurtul, bir başka soru üzerine, otomobil kredilerinde bir miktar azalmanın olduğunu ve birinci yarıdaki artışın devam etmeyeceğini düşündüğünü söyledi. 
     Akbank'ın insan kaynakları açısından önemli ölçüde büyüdüğünü ifade eden Kurtul, şu anda 10 bin 300 çalışanları bulunduğunu, 2003 sonuna göre yaklaşık 700 personel artışı olduğunu kaydetti. 

     
</TEXT>
</DOC>
