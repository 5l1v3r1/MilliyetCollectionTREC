<DOC>
<DOCNO> 262362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sondun27.html </URL>
<DATE> 2004/08/11/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Talat Rumlar görüşmeden kaçıyor... 
</HEADLINE>
<TEXT>

     KKTC Başbakanı Mehmet Ali Talat, Kıbrıs Rum yönetimi lideri Tasos Papadopulos'un, kendisiyle görüşmekten kaçtığını söyledi. 
     KKTC Bakanlar Kurulu toplanmadan önce gazetecilerin sorularını yanıtlayan Talat, şunları söyledi 
     ''Aracılar vasıtasıyla haberleşiyorduk, görüşmeye sıcak baktığımı iletmiştim. Rum ana muhalefeti DİSİ Başkanı Anastasiades'le de ilettim, Papadopulos açıkça reddetti. Gerekçesi de Kıbrıslı Türklerin siyasi eşitliğini tanımış olma. Bunun yanında benimle görüşmeyi BM şemsiyesi dışına kaçma olarak görüyor. Halbuki referandum öncesinde doğrudan temas için canını vermişti. Tabii ki görüşmeler BM şemsiyesi altında olacak, buna bizim de itirazımız yok, ama bu doğrudan görüşmeye engel olmaz. Bazı hususları ancak görüşerek çözümleyebiliriz.'' Talat, AKEL Genel Sekreteri, Rum Meclis Başkanı Dimitris Hristofyas ile programlanmış görüşmesi olup olmadığına ilişkin sorulara karşılık da ''Öyle bir talep olmadı, ama ben hazırım'' dedi ve şunları kaydetti 
     ''AKPA'da Avrupa Konseyi Parlamenterler Asamblesi Kıbrıslı Türklerin temsil edilmesi konusunun gündeme gelmesi üzerine Hristofyas, Asamble Başkanı'na mektup yazarak Talat'la görüşerek bu sorunu çözeceğim diye zaman istemişti. Ve konunun görüşülmesini eylüle aktarmıştı. Bunun bir oyalama taktiği olduğunu o zaman söylemiştim ve dediğim gerçekleşiyor. Hala bir görüşme olmadı, anlaşmaya yönelik bir görüşme de yok.'' Rum yönetiminin görüşmeden kaçarak ''zamana oynadığını'' ve Kıbrıs Türklerinin haklarını zarara uğratmaya çalıştığını kaydeden Talat, ''AB, bazı konuları konuşmaktan bile kaçan bir üyesinin liderinin durumunu bir daha düşünsün, bir daha değerlendirsin'' ifadesini kullandı. 
     
     BOSTANCI KAPISI İÇİN ÇALIŞMALAR SÜRÜYOR 
     Bu arada Talat, KKTC ile Rum kesimi arasındaki 3 kapıya ek olarak açılması gündemde olan Bostancı kapısı için hazırlıkların sürdüğünü söyledi. Talat, tek sorunun BM'nin Rum tarafıyla istişare ederek konuyu yürürlüğe koyması olduğunu da belirtti. 
     Talat, konuya ilişkin gelişmeleri şöyle anlattı 
     ''Bütün güzergah çizildi, anlaşma sağlandı, ama henüz BM'den bir yanıt almış değiliz. Tek sorun BM'nin Rum tarafıyla istişare ederek konuyu yürürlüğe koymasıdır. Bizim tarafta yapılacak bir yol var, biz onu yapmaya hazırız, BM onay verdiği anda başlayacağız. Yolun geri kalanını da Rumların yapması gerekiyor. Güvenlik için yol güzergahını değiştirdik, çünkü yol mayın tarlalarının ortasından geçiyordu. Ara bölgede istimlak meselesi de var. Bunları organize edecek olan BM'dir.'' 
     
</TEXT>
</DOC>
