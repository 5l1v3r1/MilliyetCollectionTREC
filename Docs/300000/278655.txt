<DOC>
<DOCNO> 278655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sondun03.html </URL>
<DATE> 2004/10/09/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Bush ve Kerry'nin ikinci canlı televizyon tartışması Kerry daha başarılı 
</HEADLINE>
<TEXT>

     ABD Başkanı George Bush ile Demokrat Parti başkan adayı John Kerry arasında, 2 Kasım başkanlık seçimi öncesinde yapılan ikinci canlı televizyon tartışması ateşli tartışmalara sahne oldu. 
     Bush, Missouri eyaletindeki St. Louis kentinde yapılan tartışmada, ilkinde olduğu gibi gergin ve özellikle başlarda kontrolsüz görüntü sergiledi. 
     John Kerry ise, tartışmanın başından sonuna kadar ne dediğini bilen, kontrollü tutum içindeydi. 
     Bush, Miami'deki ilk televizyon tartışmasında yorgun ve gergin göründüğü için eleştiri toplamıştı. Ancak ikinci televizyon tartışmasında da ABD Başkanı, farklı görüntü sergilemedi. Bush, 90 dakika süren tartışmanın ancak ilk saatinden sonra kontrollü olabildi. 
     Gazeteci Charles Gibson'ın yönetiminde Washington Üniversitesi'nde yapılan televizyon tartışmasının yarısı, iç politika konularına ayrıldı. Tartışmada daha çok seyircilerden soru alındı. 
     Cumhuriyetçi Partili ABD Başkanı Bush, sık sık Kerry'nin sözlerine tepki göstererek sandalyesinden fırladı. Bir noktada Kerry'nin, ''Ben Irak'ta bu Başkan'ın yaptığı gibi yalnız başıma hareket etmeyeceğim'' demesi üzerine kendisine hakim olamayan Bush, oturumu yöneten Gibson'ın uyarılarını dinlemeden ve sıra kendisinde olmamasına rağmen ''Buna cevap vermek zorundayım '' diyerek sandalyesinden fırladı ve Kerry'ye dönerek, ''Sen tek yanlı hareket edip etmediğimizi git Tony Blair'e sor'' dedi. Bush, Irak Savaşı'nda 30 ülkenin ABD'nin arkasında yer aldığını söyledi. 
     Amerikan seyircileri, başkan adaylarının kontrollü olmasını çok önemsiyor. Ancak bazı televizyon yorumcuları, Bush'un Kerry'ye bu şekilde tepki vermesinin, ''erkeksi'' bir hareket olduğunu ve pek çok izleyiciden puan almasına yardım ettiğini savundu. 
     Kerry, soru soran seyircilere isimleriyle hitap etti ve Bush konuşurken uzun uzun not aldığı görüldü. 
     Bush, seçim kampanyasında sık sık Kerry için tekrarladığı ''yanar döner'' suçlamasını bu tartışmada da dile getirdi. Irak'ta kitle imha silahlarının bulunamamasına ilişkin bir soruyu yanıtlarken de ABD Başkanı, ''Hepimiz Irak'ın bu silahlara sahip olduğuna inanıyorduk. Rakibim Kerry de öyle. O yüzden savaşa destek verdi'' dedi. 
     John Kerry ise, ''Gerçek savaş terörist Usame bin Ladin'e karşı Afganistan'daydı. Herkes, Irak'ta kitle imha silahı olmadığını biliyor'' diye konuştu. 
     Kerry, Bush doğru muhakeme yapamadığı için ABD'nin ve dünyanın bugün daha tehlikeli bir yer haline geldiğini savundu. 
     Kerry, Irak konusunda sık sık fikir değiştirdiği iddialarını reddederken, ''Ben Başkan olsaydım, gücümü daha akıllıca kullanırdım. Savaşa koşturmazdım. Bu Başkan, savaş için acele etti. Bu yüzden de İran ve Kuzey Kore gibi ülkeler daha tehlikeli hale geldiler'' dedi. 
     John Kerry, Bush yönetimi dikkatini Afganistan'dan Irak'a çevirmeseydi, terörist Usame bin Ladin'in bugün öldürülmüş veya hapiste olacağını, Irak Savaşı'na harcanan 200 milyar doların daha yararlı işlere kullanılabileceğini savundu. 
     Bush'un Irak'taki planının işlemediğini belirten Kerry, bazı Cumhuriyetçi Partili senatörlerden örnek vererek, kendi partisinden yetkililerin bile Bush'u, Irak'taki mevcut durum için eleştirdiğini söyledi. Bush ise Irak'ta yönetimin planının iyi işlediğini kaydetti. 
     Bush, Amerikan değerlerini savunurken aldığı bazı kararların Avrupa'da memnuniyetsizlik yaratmış olabileceğini kabul etti, ancak ABD'nin eski başkanlarından Ronald Reagan'ın almış olduğu bazı kararların da Avrupa'da aynı şekilde memnuniyetsizlik yarattığını hatırlattı. 
     Kendisinin İsrail ile ilgili kararlarının da çoğunluk tarafından hoş karşılanmadığını, ancak doğru bildiğini yaptığını belirten Bush, Filistin lideri Yaser Arafat'ı barış yolunda ortak olarak görmeme kararını hatırlattı. 
     ABD Başkanı, ilk başta dış politika konuları konuşulurken daha kontrolsüz görüntü çizmesine karşılık, tartışmanın ortalarında iç politika konularına geçilince daha başarılı oldu. Bush, vergi kesintisi, kürtaj, eğitim ve sağlık politikaları konularında bilinen görüşlerini başarıyla ortaya koydu. 
     Bush, rakibi Kerry'yi ''fazla liberal'' olmakla suçlarken Kerry bu duruma karşılık, kendisinin de ABD kongresinde atılan bazı muhafazakar adımlarda imzasının bulunduğunu ve insanları etiketlemenin doğru olmadığını söyledi. Kerry ayrıca, bir katılımcının talebi üzerine kameralara bakarak, ''Başkan olursam, vergileri yükseltmeyeceğim'' diyerek söz verdi. 
     John Kerry, Başkan Bush'u, ABD'nin en geniş bütçe açığını yaratmak ve savaş zamanı vergi kesintisine gitmekle suçladı. 
     MSNBC televizyonu, ilk canlı televizyon tartışmasında olduğu gibi, internet sitesinde gecenin galibinin kim olduğunu belirlemek için bir anket gerçekleştirdi. Ankete göre bu canlı televizyon tartışmasında Kerry yüzde 79, Bush ise yüzde 21 başarılı bulundu. Aynı ankete göre ilk televizyon tartışmasında da Kerry yüzde 70, Bush ise yüzde 30 başarılı bulunmuştu. Televizyon tartışmalarındaki durumun, Kerry'nin anketlerde Bush'un önüne geçmesine yardım edip etmeyeceği ise halen açık değil. 
     Başkan adayları arasındaki son canlı televizyon tartışması ise 13 Ekim'de Arizona'da gerçekleştirilecek ve ağırlıklı olarak iç politika konuşulacak. 

     
</TEXT>
</DOC>
