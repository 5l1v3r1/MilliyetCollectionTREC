<DOC>
<DOCNO> 295586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonsiy23.html </URL>
<DATE> 2004/12/07/ </DATE>
<TIME> 21.48 </TIME>
<AUTHOR>  </AUTHOR>
<HEADLINE>
Eğitim-Sen'in kapatılma girişimi... 
</HEADLINE>
<TEXT>

     KESK'e bağlı Eğitim-Sen üyesi bir grup öğretmen, sendikalarının kapatılması girişimini meşalelerle yürüyerek protesto etti. 
     Setbaşı Köprüsü'nde toplanan sendika yöneticileri ve üyeleri, ellerinde meşalelerle, slogan atarak, Atatürk Caddesi'ndeki Ahmet Vefik Paşa Tiyatrosu'nun önüne kadar yürüdü. 
     Eğitim-Sen Bursa Şube Başkanı Sayim Gültekin, burada yaptığı konuşmada, Eğitim-Sen tüzüğünü bahane göstererek açılan davanın iki kez yerel mahkemece reddedildiğini, bu kararın da Yargıtay tarafından bozulduğunu söyledi. 
     Bu kararı hukuksal değil duygusal ve tepkisel olarak değerlendirdiklerini kaydeden Gültekin, ''Karar, evrensel hukuk kurallarına ve uluslararası sözleşmelere aykırıdır. Anayasa'nın 90. maddesiyle çelişmektedir. 17 Aralık AB görüşmeleri öncesi gündemleştirilen bu kararı, demokratikleşme konusunda ayak direme olarak değerlendiriyoruz'' dedi. 
     Gültekin, Eğitim-Sen'in kapatılamayacağını, sendika olarak eylemlerini sürdüreceklerini ifade etti. 
     Çeşitli sivil toplum örgütü üyelerinin de katıldığı eylemde, daha sonra, Ahmet Vefik Paşa Tiyatrosu önünde mum yakıldı. 
     
     EĞİTİM-SEN'DEN TAKSİM'DE MEŞALELİ EYLEM... 

     Eğitim-Sen üyeleri, sendika hakkındaki kapatma davasını, Taksim'de meşaleli eylemle protesto etti. 
     Tünel'de toplanan sendika üyeleri, sloganlar atarak meşalelerle Galatasaray Lisesi'ne kadar yürüdü. 
     Burada, ''Eğitim-Sen güneşi karartılamaz'', ''Yaşasın demokrasi mücadelemiz'' yazılı pankartlarla bir süre bekleyen gruptakiler, basın açıklamasının ardından dağıldı. 
     
</TEXT>
</DOC>
