<DOC>
<DOCNO> 296102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/siyaset/siy01.html </URL>
<DATE> 2004/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şiddete seyirci kalmayın 
</HEADLINE>
<TEXT>


Sivil toplum örgütleri, yaşama hakkını ve hukukunu ihlal eden kişi, kurum ve devletleri protesto için 10 Aralık'ta "insan zinciri" kuracak. Mitingde, Kızıltepe'de baba ve oğulun öldürülmesi de kınanacak 

İSTANBUL Milliyet 


KIZILTEPE'de Ahmet Kaymaz ve 12 yaşındaki oğlu Uğur Kaymaz'ın öldürülmesi "İnsan Zinciri" kurularak protesto edilecek. 
Bazı sivil toplum örgütleri tarafından cumartesi günü saat 12.00'de İstanbul Beyoğlu'nda bir protesto eylemi düzenlenecek. Eyleme katılanlar iki yana doğru uzanan bir insan zinciri kuracak. Katılımcılar, ellerini birbirine kenetleyerek, Uğur'un ölümünü protesto edecek. 

Yaşam en temel hak 
Dünyada ve Türkiye'de Yaşama Hakkını Savunma Eylemi ve Barış Girişimi'nin düzenlediği açıklanan eylemin amacına ilişkin yapılan duyuruda şu satırlara yer verildi "Yaşam hakkı insanın ilk ve temel hakkıdır... Bu hak dünyanın dört bir yanında, Irak'ta, Felluce'de, Mardin Kızıltepe'de, gözlerimizin önünde yok ediliyor. Saldırıya seyirci kalmak tanığı olduğumuz hak hukuk tanımayan vahşete, yeni istilalara, yeni yargısız infazlara yol vermektir. Susmak, Iraklı yüz bin masum ölüyü, Kızıltepeli küçük Uğur'u sahipsiz bırakmaktır. Şiddete boğun eğmeyeceğiz. Seyirci kalmayacağız. 11 Aralık Cumartesi günü saat 12.00'de Beyoğlu Galatasaray'dan başlayıp iki yana uzanan bir insan zinciri kuracağız. Ellerimizi ellerimize kenetleyecek, kollarımızı kollarımıza kavuşturacağız. Susmayacağız, unutturmayacağız. Bu, yaşama hakkını ve hukukunu ihlal eden kişi, kurum ve devletlerin ulusal ve uluslararası düzeyde cezalandırılmaları talebini dile getirmeyi amaçlayan, örgütsel değil, bireysel katılımı öngören sessiz ve barışçıl bir eylemdir." 



</TEXT>
</DOC>
