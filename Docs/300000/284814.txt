<DOC>
<DOCNO> 284814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sondun07.html </URL>
<DATE> 2004/10/31/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
İki Türk gazetesi, ABD'de günlük baskıya geçiyor 
</HEADLINE>
<TEXT>

     Uzun zamandır Avrupa'da basılarak ABD'de dağıtımı yapılan Türk gazeteleri Hürriyet ve Zaman'ın bu hafta içinde ABD'de günlük basılarak dağıtılır hale geleceği bildirildi. 
     Deneme niteliğindeki ilk baskısını dün akşam gerçekleştirerek kısmi dağıtımını yapan Hürriyet gazetesi, ABD'de günlük basılan ilk Türk gazetesi olurken, Zaman gazetesinin de 3 Kasım'da ABD'de basılarak günlük yayınlanacağı belirtildi. İki Türk gazetesinin birden ABD'de günlük baskıya geçmesinin bu ülkede yaşayan Türkler arasında iletişim ve dayanışmaya önemli katkıda bulunacağı kaydedildi. 
     Hürriyet gazetesinin temsilcisi Doğan Uluç'un verdiği bilgiye göre, 1981 yılından bu yana Almanya'nın Frankfurt şehrinde basılarak her gün uçakla ABD'ye getirilerek dağıtılan Hürriyet, günlük baskısının ilkini dün akşam yaptı. Uluç, gazetenin günlük baskılarının ise resmen 1 Kasım sayılı gazete ile başlayacağını kaydetti. 
     Uluç, gazetenin ABD baskısı konusunda şunları söyledi 
     ''New York'taki bir matbaada 8'i renkli olmak üzere 28 sayfa basılacak gazetemiz, New York'ta akşam saatlerinde dağıtılacak. Böylece, Türkiye ile saat farkından dolayı, o günün Hürriyet gazetesi Türkiye'deki okuyucuları ile henüz buluşmadan New York'taki okuyucular tarafından okunacak. Türkiye'deki gazetede yer alan haberlerin yanı sıra ABD'deki Türklere ve genel haberlere daha fazla yer verilecek. Gazetemizin dağıtımı ABD'nin bütün eyaletlerinde yapılacak.'' 3 Kasım'ın Zaman gazetesinin kuruluş yıldönümü olduğunu ifade eden Zaman gazetesinin ABD temsilcileri ise ABD'deki günlük baskılarına New York'taki bir matbaada 3 Kasım'da başlayacaklarını kaydettiler. 
     Daha çok abone usulüyle dağıtılacak olan Zaman gazetesinin bütün ABD'de posta yoluyla abonelerine ulaşacağı ifade edildi. New York ve New Jersey eyaletlerinde ise Zaman gazetesinin büyük bölümünün, tıpkı Hürriyet gazetesi gibi akşam saatlerinde dağıtımının yapılacağı belirtildi. 
     
</TEXT>
</DOC>
