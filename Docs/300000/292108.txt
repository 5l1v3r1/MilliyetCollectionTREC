<DOC>
<DOCNO> 292108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sontur02.html </URL>
<DATE> 2004/11/25/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Bodrum, seks turizminin merkezi .. 
</HEADLINE>
<TEXT>

     Ahmet BAYRAK DHA 

MUĞLA'nın bu yıl rekor turist sayısına ulaşmasının sevinci yaşanırken, Muğla Üniversitesi Turizm İşletmeciliği ve Otelcilik Yüksek Okulu öğretim üyesi Doç. Dr. Metin Kozak, tablonun göründüğü kadar parnlak olmadığını söyledi. Kent turizminin kan kaybettiği görüşünü savunan Doç. Dr. Kozak, ''Gelen turist sayısı değil bırakılan döviz önemli. Bodrum seks turizminin merkezi oldu'' dedi. 
     Dünyaca ünlü Bodrum, Marmaris ve Fethiye gibi tatil merkezlerinin bulunduğu Muğla'ya bu yıl 2 milyon 500 bin turist giriş yaptı. Turist sayısında tüm yılların rekoru kırılırken bir yıldır Muğla turizmi üzerine araştırma yapan Doç. Dr. Metin Kozak, çarpıcı sonuçlara ulaştı. Muğla'ya artık kaliteli turist gelmediğini iddia eden Doç. Dr. Kozak, hazırladığı Kaynak Yönetimi Projesi'yle de bölgedeki kültürel ve doğal değerlerin bozulmadan korunması gerektiğini ifade etti. 
     Turizm gelirlerinin ve gelen turist sayısının gerçeği yansıtmadığını savunan Doç. Dr. Metin Kozak ''Muğla'ya bu yıl gelen turist sayısı 2 milyon 500 bin. Bu rakam gerçek değil. Çünkü Muğla bölgesine yerleşen turistler yılda 4 kez giriş- çıkış yapıyor. Bir turist 4 kez sayılmış oluyor. Turizm gelirleri hesaplanırken kişi başına 720 dolar hesaplanıyor. Bu yanlış bir hesaplama yöntemi. Her turist 720 dolar bırakmıyor. Yurt dışında yaşayan Türk vatandaşlarının Türkiye'de yaptığı yatırımlar turizm gelirlerine yansıtılıyor. Bu nedenlerle gelen turist sayısı ve turizm gelirleri gerçek değil'' dedi. 
     
     TURİZM'DE '4S' DÖNEMİ 

     Turizmde İngilizce deniz sea , kum sand , güneş sun ve seks'in başharflerinden oluşan '4S' dönemi başladığını ileri süren Doç. Dr. Metin Kozak ''Muğla'da deniz, kum, güneş vardı. Ancak son yıllarda buna seks turizmi de eklendi. Muğla'ya gelen yabancı turistlerin büyük çoğunluğunu kadınlar oluşturuyor. Yaz aylarında turistler eğlence ve Türk erkekleriyle seks yapmak için geliyorlar. Özellikle Bodrum'da seks turizminde büyük patlama yaşanıyor. Bu durum toplumsal ve sosyal açıdan büyük olumsuzluk yaratıyor. Bu aynı zamanda turizmde kaliteyi düşürüyor'' diye konuştu. 
     'Muğla Turizminde Kaynak Yönetimi Projesi' geliştiren Doç. Dr. Metin Kozak şöyle devam etti 
     ''Muğla'ya gelen kaliteli turist sayısında büyük düşüş var. Kültür ve doğa turizmi için tatile gelen turistler diğer turistlere oranla 3 kat daha fazla gelir bırakıyor. Muğla'ya kaliteli turist gelmiyor. Muğla turizminin geleceğini garanti altına almak için eko turizm, eko tarım ve kültür turizmine ağırlık verilmeli. Akdeniz bölgesinde rekabet ettiğimiz tüm ülkelerde güneş, kum ve deniz var. Muğla olarak biz alternatif turizmi geliştirerek turizmi 12 aya yaymalıyız. Bunun için Kaynak Yönetimi Projesi hazırladık. Muğla'nın 6 pilot bölgesinde eko turizm, eko tarım, doğa turizmi ve kültür turizmi noktaları belirlendi. Amacımız bölgedeki kültürel ve doğal değerleri bozulmadan olduğu gibi korumak alternatif turizm kaynakları oluşturmak.'' 

     
</TEXT>
</DOC>
