<DOC>
<DOCNO> 292840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sonsiy09.html </URL>
<DATE> 2004/11/28/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Şener "Türkiye'nin tam üyeliği AB için bir kazanımdır." 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Türkiye'nin tam üyeliğinin AB için bir kazanım olacağını, AB'nin 17 Aralık'ta müzakere takvimini başlatacağına inandığını söyledi. 
     Şener, Manisa'da AK Parti İl Başkanlığı'nı ziyaretinde gazetecilerin sorularını yanıtladı. 
     AB'nin Türkiye'ye 17 Aralık'ta müzakere tarihi verip vermeyeceğine ilişkin soru üzerine Şener, şöyle konuştu 
     ''Türkiye'nin AB'ye tam üye olması mevcut AB için büyük bir kazanımdır. Öylesine büyük bir kazanımı ihmal edeceklerini düşünmüyorum. Türkiye, bölgesinde büyük ve güçlü bir ülkedir. Yıllardır AB sürecini takip etmektedir. Bu nokta, karar noktasıdır. Türkiye her zaman, her şartta ve her durumda potansiyellerini harekete geçirebilecek bir ülkedir. AB, önüne gelen bir durumu değerlendirecektir. AB'nin Türkiye'nin tam üyeliği için müzakere takvimi başlatacağını düşünüyorum.'' 
     
     ''GENÇLİK VE DEĞİŞİM'' KONFERANSI 
     Manisa AK Parti İl Başkanlığı tarafından Anemon Otel'de düzenlenen ''Siyaset Akademisi'' toplantısında ''Gençlik ve Değişim'' konulu konferans veren Şener, gençliğin, zamanla, yıllarla ve sayılarla ilgili bir kavram olmadığını, insan, hayvan, hatta nesneler için farklı gençlik tanımlarının yapılabildiğini söyledi. 
     Gençlere siyasetle ilgili önerilerde bulunan Şener, siyasette her zaman değişim yaşandığını belirterek, bugün soğuk savaş dönemlerindeki siyaset tarzının sürdürülemeyeceğine dikkati çekti. 
     Gençlerin, sevgi, dostluk ve hoşgörüyü siyasette temel almalarını isteyen Şener, Türk milli kültürünün de en önemli ayaklarını bu kavramların oluşturduğunu kaydetti. Şener, ''Bırakın başkaları kin ve nefreti körüklemeye devam etsin. Siz de sevgiyi, dostluğu, hoşgörüyü yaymaya devam edin'' dedi. 
     Genç siyasetçilerin kendilerini ''mutlak çözücü'' olarak görmemelerini isteyen Şener, bir konuya ne kadar çok fikir girerse çözümünün o kadar kolay olacağını anlattı. 
     Dünyada savaşların sürdüğünü ifade eden Şener, çocukların katledilmesinin kabul edilemez olduğunu kaydetti. Şener, ''Uluslararası kuralların nasıl işlediğini, hangi konjonktürel ortamların olduğunu, etki sınırlarını bilmek zorundayız. Gladyatörce bir siyaset tarzı geçerli değildir. Ama demokratik kurallar içinde hak ve sevgi her zaman geçerlidir'' diye konuştu. 
     Şener, Turgutlu'daki programının uzaması nedeniyle valilik ve belediye ziyaretlerini bir sonraki gelişine ertelemek zorunda kaldığını bildirdi. 
     
</TEXT>
</DOC>
