<DOC>
<DOCNO> 257049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sondun27.html </URL>
<DATE> 2004/07/21/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Fransa'da 25 kaçak Türk yakalandı... 
</HEADLINE>
<TEXT>

     Fransa'da, İngiltere'ye gitmeyi planlayan 25 kaçak Türkün yakalandığı bildirildi. 
     Polis kaynaklarına göre, Fransa'nın kuzeybatısındaki Dieppe'den İngiltere'nin Newhaven kentine gidecek bir gemide yapılan aramada, bir konteynıra gizlenmiş 25 Türk ve bu kişileri İngiltere'ye kaçırmaya çalışan bir İngiliz yakalandı. 
     Yakalanan Türklerin 9'unun kadın, birinin çocuk olduğu ve bu kişilerin hava alması için konteynırda küçük bir delik açıldığı belirtildi. 
     Türklerin ve insan kaçakçısı İngilizin gümrük yetkililerince polise teslim edildiği ve gözaltına alındıkları kaydedildi. 
     Fransa'da oturma izni bulunmayan Türkler, İngilizle Paris'te buluştuklarını ve daha sonra Dieppe'e geldiklerini söylediler. 
     
</TEXT>
</DOC>
