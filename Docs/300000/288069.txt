<DOC>
<DOCNO> 288069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonsiy10.html </URL>
<DATE> 2004/11/11/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Ulaştırma Bakanı Yıldırım Ne yapılması gerektiğini biliyoruz 
</HEADLINE>
<TEXT>

     Ulaştırma Bakanı Binali Yıldırım, tren kazalarına işaret ederek, ''Böyle bir kazanın tekrar olmaması için neler yapılması gerektiğini biliyoruz. Bunun için de hükümetimiz yatırımlarda birçok alanda kısıntı yaptığı halde, demiryolunda hiçbir kısıntıya gitmemiştir'' dedi. 
     Ulaştırma Bakanlığı ile bağlı kuruluşu Denizcilik Müsteşarlığı'nın 2005 yılı bütçesinin görüşülmesine, TBMM Plan ve Bütçe Komisyonu'nda başladı. Yıldırım, yaptığı sunuş konuşmasında, bakanlığının 687 milyon 265 bin YTL olan bütçesinin 602 milyon 585 bin YTL'sinin yatırım ödeneklerine ayrıldığı belirterek, bütçenin yüzde 88'inin yatırıma ayrıldığına işaret etti. 
     Yıldırım, bütçede 455 milyon YTL'nin demiryolları altyapı inşaatlarına, 16 milyon 200 bin YTL'nin liman altyapı çalışmalarına ayrıldığını, Denizcilik Müsteşarlığı bütçesinin ise 45 milyon 336 bin YTL olduğunu kaydetti. 
     Pratik avantajlarının sonucu olarak Türkiye'de karayolu payının yolcu taşımacılığında yüzde 95, yük taşımacılığında yüzde 92'ye ulaştığını anlatan Yıldırım, uluslararsı taşımacılıkta bu oranının tersine olduğunu, yüzde 90 taşımanın denizyoluyla gerçekleştirildiğine dikkati çekti. 
     Bu durumun sektörde yeni düzenleme ve yasal altyapı ihtiyacını ortaya koyduğunu belirten Yıldırım, 2004 yılı Eylül sonu itibarıyla şehirlerarası yolcu taşımacılığı yetki belgesi sahibi firma sayının 585, otobüs sayısının 10 bin 410, toplam koltuk kapasitesinin 439 bin 519 olduğunu bildirdi. 
     
     'YAKLAŞIK OLUR MU'' 
     Yıldırım, bu yıl içinde 2 tren kazası meydana geldiğini belirterek, ''yaklaşık, bu iki kazada 44 vatandaşımız hayatını kaybetti'' dedi. Yıldırım, CHP Muğla Milletvekili Gürol Ergin'in ''yaklaşık olur mu '' demesi üzerine sözlerini düzelterek, kazada 44 vatandaşın hayatını yitirdiğini söyledi. 
     Kaza sebebiyle son 50 yılda demiryollarında neler yapıldığı neler yapılamadığının tartışıldığını ifade eden Yıldırım, kazayla ilgili yargılamanın sürdüğünü hatırlattı. Yıldırım, ''Böyle bir kazanın tekrar olmaması için neler yapılması gerektiğini biliyoruz, Bunun için de hükümetimiz yatırımlarda birçok alanda kısıntı yaptığı halde, demiryolunda hiçbir kısıntıya gitmemiştir'' dedi. 
     Türkiye'de toplam 10 bin 984 kilometrelik demiryolu ağı olduğunu kaydeden Yıldırım, bu rakamların, 1950'li yıllardan beri ciddi bir yatırım yapılmadığını göstergesi olduğunu vurguladı. 
     Bu ihmalin doğal sonucu olarak demiryolunun toplam taşımadaki payının yolcuda yüzde 42'den yüzde 3'e, yük taşımacılığında ise yüzde 55'den yüzde 3'e gerilediğine işaret eden Yıldırım, şöyle konuştu 
     ''Yıllardır ihmal edilerek adeta kaderine terk edilen demiryollarının yeniden Türk milletinin hizmetine sunulması için demiryolu taşımacılığının geliştirilmesi amacıyla yeni hatlar inşa ederek Türk halkının hızlı trenle buluşturulması, mevcut hatların iyileştirilmesi, TCDD'nin yeniden yapılandırılarak daha etkin ve verimli kuruluş haline getirilmesi hedeflenmektedir. Bu hedeflere ulaşılması amacıyla sektördeki projelere ivme kazandırmak amacıyla demiryolu ödeneklerinde ciddi artış yapılmıştır.'' 
     
     MARMARAY 
     Boğaz Tüp Geçişi Marmaray projesinin yapımına başlandığını anlatan Yıldırım, 3 etaptan oluşan projenin ilk etabının inşaatının başlandığını, arkeolojik kazı çalışmaları, deniz sondajlarının tamamlandığını, 2005 yılının 3. 4. ayında delme işlemlerine başlanacağını bildirdi. Projenin ikinci etabı olan ön yeterlilik ihalesine çıkıldığını ve Aralık ayı içiresinde ön yeterlilik tekliflerinin alınmış olacağını belirten Yıldırım, 22 Aralık'ta ön yeterlilik tekliflerinin gelmesini beklediklerini söyledi. 
     Yıldırım, bazı güzergahlar için ulaşım etüdlerinin sürdüğünü, bunlardan Çarşamba-Terme-Ünye-Fatsa demiryolu fizibilite etüdü Ankara-Konya demiryolu etüd ve proje çalışması Ankara-Sivas geçişi etüd ve projesi Ankara-Polatlı-Afyon-Uşak-İzmir demiryolu proje etüdü çalışmalarının başlatıldığını kaydetti. 
     Demiryolu başta olmak üzere temel altyapı ulaşım projelerinin çok büyük maliyet gerektirdiğini, maliyetin yüksek olmasına karşılık geri dönüşün uzun olduğunu belirten Yıldırım, kısa vadede bu projelerin özel sektör tarafından yapılmasını mümkün kılacak cazibesi olmadığını vurguladı. 
     Yıldırım, böyle yüksek maliyetli projelerin finansmanı için alternatif finansman modelleri geliştirilmesi yoluna gidildiğini ve yapı-işlet ile kamu ve özel sektör ortaklığı tarzındaki finansman modellerinde havayollarında çok önemli yol alındığını, aynı uygulamanın demiryolu projelerinde de kullanması için çalışmaların sürdüğünü bildirdi. Yıldırım, ''Tüm bunlara rağmen demiryollarında yeni yol yapımı, mevcut yolların iyileştirilmesi bakımından önümüzdeki 5 yılda kamudan ayrılacak yatırım miktarı 5 milyar doların üstüne çıkmaktadır'' dedi. 
     
     ANKARA-İSTANBUL HIZLI TREN PROJESİ 
     Ankara-İstanbul hızlı tren projesine de değinen Yıldırım, şu bilgiyi verdi 
     ''Projenin birinci etabını teşkil eden Ankara-Eskişehir arasındaki inşaa çalışmaları halen devam etmekte, malzemelerin yüzde 64'ü, imalatların da yüzde 30'u tamamlandı. Bu etabın 2005 yılı sonunda tamamlanması hedeflenmekte, ikinci etap için ise ön yeterlilik ihalesine çıkıldı. Tekliflerin Aralık ayı içerisinde gelmesi suretiyle yeterlilik alanlardan nihai teklifleri istenecek. 
     DDY'nin yıllardır ertelenen ve gerçekleştirilmeyen projeleri için Hazine'den gerekli izinlerin alındığını belirten Yıldırım, bunların Ankara-İstanbul hızlı trenin altyapısında kullanılacak setler, demiryollarındaki ray değişimi için 250 bin ray temini, yol bakım onarımlarının kontrolü için otomotik makinaların alınması, banliyö hatları için 32 adet banliyö seti temini olduğunu bildirdi. 
     Yıldırım, ''Bunların gerçekleştirilmesi için 1 milyar 300 milyon dolar tutarındaki dış finansman kullanılmasına imkan sağlayacak modernizasyon projelerinin yıllar yılı bekledikten sonra önü açılmıştır. DDY, 2005 yılında 526 kilometre yol yenileyecek ve demiyollarının ihtayacı olan vagon, lokomotif ve diğer bağlantı elemanlarının imalatına devam edilecektir'' dedi. 
     Demiryolunda sinyalizasyon sorununa da işaret eden Yıldırım, 11 bin kilometrelik yol ağının sadece yüzde 19'unda sinyalizasyon sistemi bulunduğunu, Dünya Bankası'ndan sağlanan 165 milyon dolarlık krediyle Irmak-Karabük-Zonguldak ve Boğazköprü-Ulukışla-Mersin-Yenice-Adana-Toprakkale hat kesimlerinde sinyalizasyon çalışmalarına da 2005 yılı içerisinde başlanacağını bildirdi. 
     
     DENİZCİLİK 
     Yıldırım, denizcilik sektörünün geliştirilmesi için önemli çalışmaların yapıldığını belirterek, boğazlardan geçen gemi trafiğinde bu yıl yüzde 20'nin üzerinde artış gözlendiğini vurguladı. Bu trafik artışına rağmen uygulamaya konan gemi trafik sistemi nedeniyle kazalarda önemi azalma olduğunu ifade eden Yıldırım, sistemin başarıyla hizmet verdiğini, uluslararası platformdaki spekülasyonlara son verildiği kaydetti. 
     Yıldırım, ''Boğazlarımızın fiziki imkanları bellidir. Bu yük artışı devam etmektedir. Tedbir alınsa bile bu artıştan dolayı bazı olumsuzlukların artması muhtemeldir. Bunun için alternatif petrol taşıma güzegahlarının gözönüne alınması gerekir'' dedi. 
     Gemi inşa sektörünün son yıllarda ''altın çağını'' yaşadığını, tersanelerin 3-4 yıl için yeni sipariş kabul edemediğini anlatan Yıldırım, bunun, sektör açısından sevindirici olmakla birlikte gemi inşa alanlarının yetersizliğini de ortaya çıkardığını belirtti. 
     Gemi inşa alanlarının oluşturulması için 2 yıldan beri çalıştıklarını, 50 yılda tahsis edilen alanın 10 katı yeni kıyı alanlarının belirlendiğini anlatan Yıldırım, mevcut limanların fiziki durumlarının iyileştirilmesi ve tevsiatına başlandığını, büyük gemi yapacak tersanesinin olmadığını, pendik tersanesinin sivil gemi inşa sektörüne hizmet vermesi için kolaylık sağlandığına dikkati çekti. 
     Yıldırım, Türkiye'nin 2001 yılından beri çok yüksek riskli tutulma oranları ile karşı karşıya olduğunu belirterek, ''Önümüzdeki 3 yıl içinde Türk bayraklı gemilerin kara listeden tamamen çıkması sağlanacak'' dedi. 
     
     HAVA TAŞIMACILIĞI 
     Son yıllarda hava taşımacılığında ciddi artış gözlendiğine işaret eden Yıldırım, özel sektörün iç hava taşımacılığına başlamasıyla 5 milyon yolcu artışı olduğunu belirtti. ''Pazarda yaklaşık yüzde 58'lik artış olmuştur'' diyen Yıldırım, uçak sayısının 190'ı aştığını, ancak yetişmiş pilot ve teknisyen ihtiyacının had safhaya ulaştığına dikkati çekti. 
     Yıdırım, Türkiye'de 50 havaalanı bulunduğunu, 21 havaalanının ise il özel idareleri tarafından başlanan inşaat nedeniyle kullanılmadığını belirterek, havaalanları için ayrılan ödeneklerle tevsi çalışmaları bittiğinde 50 milyon olan yolcu kapasitesinin 75 milyona ulaşacağını, ayrıca 15 bin kişiye iş olanağı sağlanacağını bildirdi. 
     
     TELEKOM'UN ÖZELEŞTİRİLMESİ 
     Yıldırım, yapılan yasal düzenlemelerle telekomünikasyonda serbestleşme döneminin başladığını, uzak mesafe telefon görüşmeleri için 7 firmanın Türk Telekom ile anlaşma imzaladığını, 2'sinin faaliyete başladığını söyledi. 
     Telekom'un serbestleşterilmesiyle birlikte diğer yandan özelleştirme sürecinin devam etiğini hatırlatan Yıldırım, bu ay içinde özelleştirme ilanına çıkılacağını söyledi. 
     Telekom'un katma değeri yüksek hizmetlere yoğunlaştığını, 60 bin ADSL abonesinin 312 bine çıktığını, yıl sonu itibarıyla 500 bine ulaşılmış olacağını bildiren Yıldırım, Telekom'un yatırım çalışmalarıyla birlikte serbestleştirme ve özelleştirme politikalarının sürdüğünü, Aycell ve Aria birleşmesiyle abone sayısın artmasıyla gelirlerin de yüzde 40 arttığını, 2 yıl içinde pazar payını yüzde 20'ye çıkarmayı hedeflediğini söyledi. 
     
</TEXT>
</DOC>
