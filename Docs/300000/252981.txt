<DOC>
<DOCNO> 252981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sondun25.html </URL>
<DATE> 2004/07/05/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Avusturya Cumhurbaşkanı kalp krizi geçirdi 
</HEADLINE>
<TEXT>

     Akut zatürree nedeniyle kalp durması sonucu bu sabah yoğun bakımda tedavi altına alınan Avusturya Cumhurbaşkanı Thomas Klestil'in durumunun çok kritik olduğu açıklandı. 
     Klestil'in tedavi edildiği AKH hastanesi müdürü Prof. Meinhard Krepler, yaptığı açıklamada, ''Cumhurbaşkanı Klestil'in akciğerindeki sorunun devam ettiğini ve iki kez kalbinin durmasına neden olduğunu'' belirterek, Cumhurbaşkanı'nın ''en az 2 hafta ilaçla uyur halde tutulması gerektiğini'' söyledi. 
     Cumhurbaşkanı Klestil'in sağlık durumunun kritik bir noktaya geldiğini belirten AKH hastanesi yetkilileri, izinli olan veya görevli olarak yurtdışında bulunan uzman doktorların da göreve çağrıldığını bildirdiler. 
     Hıristiyan Demokrat eğilimli Halk Partisi'nin ÖVP adayı olarak 1992 yılında cumhurbaşkanı seçilen 71 yaşındaki Thomas Klestil, görevini, 8 Temmuz perşembe günü Heinz Fischer'e devretmeye hazırlanıyordu. 
     
</TEXT>
</DOC>
