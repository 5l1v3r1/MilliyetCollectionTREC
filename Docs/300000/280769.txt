<DOC>
<DOCNO> 280769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sontur09.html </URL>
<DATE> 2005/03/15/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
ABD'ye uçanlar dikkat .. Kibrit ve çakmak yasak.. 
</HEADLINE>
<TEXT>

     ABD'de 11 Eylül saldırısının ardından oluşturulan Ulaştırma Güvenlik İdaresi'nin aldığı karar gereğince Nisan ayından itibaren artık bu ülkeye uçuşlarda çakmak ve kibrit bulundurulamayacak. 
     Ulaştırma Bakanlığı, ABD'ye uçacak Türk vatandaşlarını, uyguluma doğrultusunda, üst ve bagajlarda bu tür maddelerin bulundurulmaması konusunda uyardı. 
     A.A muhabirinin Ulaştırma Bakanlığı yetkililerinden aldığı bilgiye göre, 11 Eylül saldırıları sonrasında ABD'de güvenlik konularından sorumlu olan TSA Transportation Security Administration, Ulaştırma Güvenlik idaresi adı altında yeni bir teşkilat kuruldu. 
     Bu teşkilat tarafından güvenlik konularında alınan çeşitli önlemler zaman içinde yürürlüğe konulmaya başlandı. TSA'nın aldığı önlemler kapsamında yasaklı maddeler listesi oluşturuldu. Bu listeye son olarak, yolcular tarafından kullanılmakta olan çakmak ve kibritler de eklendi. 
     Ulaştırma Güvenliği İdaresi, 2004 yılında çıkarılan istihbarat reformu ve terörizmi önleme Kanunu'na istinaden havaalanı steril alanlarında ve uçakta her tür kibrit ve çakmak bulundurulmasını yasakladı. İdarenin bu kararı 14 Nisan 2005 tarihinde uygulamaya başlanacak. 
     Buna göre, ABD'ye seyahat edeceklerin, yolculukları esnasında üstlerinde, el çantalarında, kabin bagajlarında ve uçak altı bagajlarında kibrit, bütan gazlı çakmak, benzin emdirilmiş Zippo tipi çakmak, elektrikli ve pilli çakmaklar ile yeni çıkmış alışılmamış türdeki çakmakları bulundurmamaları gerekiyor. Uygulama gereği, güvenlik kontrol noktalarında tespit edilmesi durumunda söz konusu maddeler alıkonulacak. 
     Ulaştırma Bakanlığı, bu ülkeye uçacak Türk vatandaşlarını, bu tür maddeleri uçuşları sırasında bulundurmamaları konusunda uyardı. ABD'ye seyahat edecek yolcuların seyahatlerine başlamadan önce herhangi bir olumsuzluk yaşamamaları için uyarı doğrultusunda hareket etmeleri istendi. 
     
</TEXT>
</DOC>
