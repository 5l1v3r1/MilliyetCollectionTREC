<DOC>
<DOCNO> 258523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sonsiy05.html </URL>
<DATE> 2004/07/27/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Haluk Koç Ülke rayından çıkmış, AKP kadrolaşma peşinde 
</HEADLINE>
<TEXT>

     CHP Grup Başkanvekili Haluk Koç, AK Parti iktidarının ülke sorunlarını unuttuğunu, kamudaki kadrolaşma çalışmalarını ''insafsızca'' sürdürdüğünü, şimdi de meslek kuruluşlarını ele geçirmek için uğraştığını öne sürdü. 
     Haluk Koç, CHP Kocaeli Milletvekili İzzet Çetin'le birlikte Meclis'te düzenlediği basın toplantısında, Türkiye'de gündemin çok hızlı değiştiğini belirtti. 
     Türkiye'nin gelecek onyıllarını belirleyecek, kamu yönetimi ve yerel yönetimlerle ilgili düzenlemelerin, ''AKP milletvekillerinin neye el kaldırdıklarını bile bilmeden verdikleri oylarla'' yasalaştığını savunan Koç, bunun ardından ''Van'da uyuşturucu tacirlerinin, mafyanın tokadının devleti yönetenlere nasıl indiğine tanık olunduğunu'' kaydetti. Türkiye'nin, daha Van'ı konuşurken Pamukova'da hızlandırılmış tren kazası ile sarsıldığını, ulusça üzüldüğünü anlatan Koç, gerek bu kaza gerekse Van'da yaşanan olaylarla ilgili olarak TBMM'de hangi denetim yollarının kullanılacağının CHP MYK'sının bugünkü toplantısında belirleneceğini bildirdi. 
     Koç, yaz mevsimi dolayısıyla sıcaklıkların bastırdığını, önümüzdeki günlerde daha da artacağını vurgulayarak, Temmuz başından bu yana iç burkan orman yangınlarına tanık olduklarını kaydetti. Orman yangınlarını, öncelikle bu işle görevli mevsimlik orman işçilerinin söndüreceğini vurgulayan Koç, ancak, 23 Temmuz'da Serik'te orman cayır cayır yanarken işçiler ve ararözün, ''Orman Bakanı, Müsteşar, Orman Genel Müdürü ve Serik Orman İşletme Müdürü'nün emri üzerine sendika değiştirmek için notere gittiğini'' iddia etti. 
     Basın toplantısında, orman işçilerinin ararözle notere gönderildiklerine ilişkin fotoğrafları gösteren Koç, işçilerin Türk-İş'e bağlı Orman-İş'ten zorla istifa ettirilip Hak-İş'e bağlı Tarım Orman İş'e geçmeleri için notere götürüldüğünü belirtti. 
     ''Bu durumu ülke çapında genelleştirebilirsiniz. Ülke rayından çıkmış, AKP kadrolaşma peşinde'' diyen Koç, AK Parti iktidarının ülke sorunlarını unuttuğunu, bir yandan kamudaki kadrolaşma çalışmalarını ''insafsızca'' sürdürürken, şimdi de bugüne kadar hiçbir hükümet tarafından uyguladığına tanık olmadıkları biçimde işçi sendikalarını ve konfederasyonlarını meslek kuruluşlarını ele geçirme, etkisiz kılma ve başka bir konfederasyonu etkisiz hale getirmek için uğraştığını ileri sürdü. 
     Koç, sendika değiştirmeye zorlanan işçilere ''çalışma sürelerinin uzatılacağı ve kadroya geçirilecekleri'' vaadinde bulunulduğunu, sendika değiştirmedikleri takdirde işten çıkarılmakla tehdit edildiklerini bildirerek, ''AKP'nin, başta Başbakan olmak üzere Orman Bakanı ve bürokratları anayasal ve yasal suç işlemektedirler. Buradan Cumhuriyet Savcılarını göreve davet ediyoruz'' diye konuştu. 
     İktidarın, Türkiye'yi, ''dar, ehliyetsiz, cahil bir kadrolaşmanın cenderesine soktuğunu'' iddia eden Koç, hızlandırılmış tren kazasında olduğu gibi faturayı halkın ödediğini belirterek, bu uygulamalara karşı sadece CHP'nin değil geniş kesimlerin duyarlılık göstermesi ve olanları sorgulaması gerektiğini dile getirdi. 
     
</TEXT>
</DOC>
