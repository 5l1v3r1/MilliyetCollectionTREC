<DOC>
<DOCNO> 287943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/yazar/akyol.html </URL>
<DATE> 2004/11/11/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Dava ve para 
</HEADLINE>
<TEXT>


FİLİSTİN davasının efsanevi lideri Yaser Arafat 1992 yılında 63 yaşındaydı. Bayan Süha o zaman 29 yaşındaydı evlendiler 
Aralarında 34 yıl yaş farkı var 
Süha, Filistin milliyetçisi Hıristiyan Arap bir ailenin kızı. Paris'te okumuş. Evlenince Müslüman oluyor. Tamamen 'Batılılaşmış' görünümlü... Saçını daima sarıya boyuyor. Halkı onu sevmiyor. 
Genç Süha, önce Filistin Kurtuluş Örgütü'nün Halka İlişkiler bürosunda çalışıyor. Arafat sürgündeyken Tunus'ta tanışıyorlar. İlişkileri hızla gelişiyor. Ve Süha, Arafat'ın "mali danışmanlığı"na terfi ediyor. 
Sonra da damat 63, gelin 29 yaşındayken evleniyorlar. 
Süha Paris'te yaşamaya devam ediyor. 
Hatta Filistin'de "İkinci İntifada" sırasında "Arafat'ın küçük generalleri" olan Filistinli çocuklar İsrail işgaline karşı direnirken, Süha Hanımefendi Paris'te lüks hayatını sürdürüyordu 

SÜHA Hanımefendi'nin "mali danışmanlık" sıfatıyla Arafat'ın serveti arasında bir ilişki var mı, bilmiyorum. Ama Süha Hanım bu servetle çok ilişkili, bu biliniyor. 
Arap El Cezire TV'sine göre, Arafat'ın kendi üstüne geçirdiği servet 1 milyar dolar "Dava" için verilen paraları kendi 'tasarrufuna' geçirmiş. 
Çeşitli uluslararası şirketlerde milyonlarca dolarlık hisse almış. Banka hesapları tam bilinmiyor. 
Hatta geçen eylülde, IMF'nin "Filistin Yönetimi"ne gönderdiği 560 milyon doları şahsi hesabına geçirdiği için Arafat'ı IMF yönetimi de suçladı 
Ve Fransız savcısı geçen ay, Süha Arafat'ın banka hesaplarına aktarılan 11.5 milyon dolar için soruşturma başlattıklarını açıkladı. 
Hem yolsuzluk hem de bir 'yönetim' anlayışı Arafat böylece "dava"nın para kaynaklarına hükmediyordu. Arafat, Filistin hareketinde hem siyaseten hem malen bütün gücü elinde toplamış, "tek yetkili" olmuştu. 
Bu hesapsız, kayıtsız, kontrolsüz paraları tabii istediği gibi kullandı Hem aile serveti için hem örgüt içinde 'adam satın almak' gibi işler için... 
İşte onun "Ortadoğulu şeyh" tarafı bu yönetim anlayışıdır. 
Halbuki modern bir yönetim şeffaflık gerektirir, kurumlaşma gerektirir, hesap verirlik gerektirir Bizim Milli Mücadele'yi hatırlayın Her şey Meclis'in denetimindeydi. 

FİLİSTİN meselesinde uzman olan Bora Bayraktar'la sohbet ediyordum. Filistin asıllı Arap gazeteci Said Abuş'un "Arafat Direnişçiden Diktatöre" adlı kitabını hatırlattı. 
Said Abuş, Arafat'ın kendisini "Filistin halkının babası" gibi gördüğünü, ailenin her şeyine, bu arada parasına da hükmetmeyi doğal hakkı saydığını anlatıyor. 
İşte "Ortadoğulu şeyh" dediğim "ataerkil" ya da "pederşahi" yönetim ve liderlik tarzı budur. Bütün erk, "peder"in elindedir "Aşiret reisi" de öyledir. 
Elbette Arafat ömrünü Filistin davasına adamıştı. Bu onun elbette büyük ve saygıdeğer yönüdür. Ama "büyük" yönler "küçük" yönlerin üstünü örterse "vasatlık" hakim olur 
Şimdi umulur ki, sayfın Filistin davası Arafat'ın getirdiği noktadan artık kurumların ve kuralların işlediği yeni bir atılım dönemine girsin... 



</TEXT>
</DOC>
