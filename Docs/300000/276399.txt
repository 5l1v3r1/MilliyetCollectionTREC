<DOC>
<DOCNO> 276399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/spor/ygokce.html </URL>
<DATE> 2004/10/01/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Tur ve güvenoyu 
</HEADLINE>
<TEXT>



Yine aynı senaryo, bir devre yok, bir devre var. Anlaşılan o ki, Beşiktaş bir süre daha bu "Bir varmış, bir yokmuş "oyununu sürdürecek. Del Bosque'nin ekibi hemen her maçta farklı on birlerle sahaya çıkıyor. Zorunlu değişikliklerinde katkısıyla savunmada ve hücumda farklı ikililer oluşuyor. Savunmada görev alan İbrahim Toraman - Çağdaş ikilisi çok uyumlu... Ama Del Bosque'nin hücumda ileri sürdüğü Carew - Pancu birbirinden habersiz, aralarında iletişim yok. 

Disiplinden kopmadılar 
Yine de Beşiktaşlı futbolcular Bodo Glimt karşısında kararlılıkla mücadele ettiler. Ahmed Hassan sağ kanatta, İbrahim Üzülmez ve İbrahim Akın solda oyunu sürekli hücuma yönlendiren Bodo Glimt önünde pozisyon arayan oyunculardı. Ancak Fatih Sonkaya'nın sağ bekte, Ahmet Yıldırım'ın orta alanda tutuk kaldığını, beklenen performansı gösteremediklerini gördük. Beşiktaş, bu telaşlı ilk 45 dakikada bolca pozisyona girdi. Ne var ki, Carew - Pancu uyuşmazlığından hemen hemen tümünü harcadı. Del Bosque, bu takıma yavaş yavaş hissedilir, farkedilir izler kazandırmış. Örneğin, frikik atışlarında belli bir plan ve takımca uygulama var. Bodo Glimt fizik gücüyle havadan ve yerden kontr topları kovalarken Beşiktaş oyun disiplininden kopmadı. Savunma hemen hemen hatasız oynadı. İlk yarıda İbrahim Toraman'ın bir kafa pasıyla kendi kalesine gol atma tehlikesi herkesin yüreğini ağzına getirdi. İlk yarının en iyi oyuncusu İbrahim Üzülmez gecenin de "delisi" oldu. Pancu'nun kaleciden dönen şutuna bekletmeden hışımla vurduğu sağ şut takımının da, Del Bosque'nin de güvenoyu almasına yetti. 

Demirören rahatladı 
İkinci yarıya Sergen ve Tümer ile başlayan Beşiktaş skor avantajının da yarattığı moral güçle topu daha olumlu kullandı. Sağ ve sol kanattan Ahmed Hassan, İbrahim ve Tümer ile ceza alanına top taşıdı. Bu defa Carew yerine Sergen ile oynayan Pancu'nun ciddiyetsizliği yüzünden kaçan gollere tanık olduk. Maçın son düdüğüne kadar oyunu uzatmaya götürecek hava toplarını öfkeyle, enerjiyle kullanan Norveç takımı savunmada İbrahim Toraman, Çağdaş ve Ramazan'ı aşamadı. Dahası kenar bekler Fatih Sonkaya ve İbrahim Üzülmez de performanslarını geliştirerek skoru korudular. 
Beşiktaş seyircisi sezon başından beri özlediği bir maçı şarkılar ve ilginç sloganlarla şenliğe dönüştürdü. O sloganların içinde Del Bosque'ye yönelik sevgi sözcükleriyle futbolculara dönük teşvik mesajları çok anlamlıydı. 
Başkan Yıldırım Demirören'in "Oh" diyerek Kıvanç Oktay'a sarıldığını ve stresi artık geride bıraktığını gördük. Darısı tüm Beşiktaşlılar'ın başına 



</TEXT>
</DOC>
