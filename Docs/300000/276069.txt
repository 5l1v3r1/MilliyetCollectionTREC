<DOC>
<DOCNO> 276069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/ekonomi/eko06.html </URL>
<DATE> 2004/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Babacan Cari açık kriz riski yaratmıyor 
</HEADLINE>
<TEXT>



Devlet Bakanı Ali Babacan, AKP'nin Kızılcahamam kampında kriz ve cari açık tartışmalarını gündeme getiren milletvekillerine her dönemde devalüasyon ve kriz çığırtkanlarının olacağını söyleyerek, şöyle dedi 
"Bunlara kulak asmayın. Türkiye'de bazıları masa başında değerlendirmeler yapıyor. Bunların sözlerine inanmayın, ciddiye almayın. Cari açık oranının risk yaratacak bir boyutu yok." 
Milletvekillerinin, "IMF ile çalışmaya mecbur muyuz " sorusu üzerine de Babacan, "Bu beklenti yönetimi ile ilgili bir konu. Biz seçimler öncesi 2002'de vatandaşa ne söz verdiysek erken yerine getirdik. Şimdi de belli şeyleri yapıyoruz. Her şeyin bir zamanı var" dedi. 
"Niye IMF ile erken anlaştık daha vakit vardı " şeklindeki soruya Babacan, "Önceden davrandık. Çünkü Türk halkının beklentilerine cevap verecek şekilde program hazırladık. Başbakan'a sorduk. Türkiye'nin ve Türk ekonomisinin çıkarları çerçevesinde program hazırlıyoruz" yanıtını verdi. 


</TEXT>
</DOC>
