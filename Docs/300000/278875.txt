<DOC>
<DOCNO> 278875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sondun16.html </URL>
<DATE> 2004/10/10/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
İsrail, 14 Filistinliyi tutukladı 
</HEADLINE>
<TEXT>

     Mısır'ın Sina Yarımadası'nda meydana gelen patlamaların ardından, İsrail, terör uyarılarının vatandaşlarınca daha fazla dikkate alınması yönünde çalışma yapıyor. 
     İsrail Başbakanı Ariel Şaron'un, Ulusal Güvenlik Danışmanı Giora Eiland'ı konuyla ilgili olarak görevlendirdiği ve terör uyarılarının derecesi ve şiddeti hakkında bilgi verecek bir plan hazırlamasını istediği bildirildi. 
     Verilen bilgiye göre, uyarıların ''terör uyarı skalası'' halinde gösterilmesi öngörülüyor. 
     İsrail vatandaşlarının Eylül ayı ortasında seyahat danışmanlarının muhtemel terör saldırılarına karşı ''Sina Yarımadası'na gitmeyin'' yönündeki uyarılarını pek fazla dikkate almadıkları belirtiliyor. 
     Sina'daki patlamanın ardından bile 2400 dolayında İsraillinin halen Mısır'da kaldığına dikkat çekiliyor. 
     
     14 FİLİSTİNLİ TUTUKLANDI 
     Öte yandan, dün gece boyunca operasyonlarını sürdüren İsrail ordusunun terör eylemlerine karıştıkları şüphesiyle 14 Filistinliyi tutukladığı bildirildi. 
     Tutuklamaların 12'sinin Hevron'da, diğer ikisinin de Ramallah'ın batı bölgesinde yapıldığı bildirildi. 
     
</TEXT>
</DOC>
