<DOC>
<DOCNO> 285266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/guncel/gun04.html </URL>
<DATE> 2004/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkemeden 'İnci'ler Ben burada ne arıyorum 
</HEADLINE>
<TEXT>


İSTANBUL Milliyet 

İktisat Bankası'nı zarara uğrattıkları gerekçesiyle eşi Erol Aksoy'la birlikte haklarında zimmet suçundan dava açılan İnci Aksoy'un 12 yıl hapis istemiyle yargılanmalarına İstanbul 8. Ağır Ceza Mahkemesi'nde dün başlandı. Tutuksuz yargılanan İnci Aksoy, bankacılık konusunda hiçbir bilgisi bulunmadığını, bu nedenle murakıp raporlarında yer alan suçlamalara ilişkin açıklamada bulunamayacağını belirtti. 
Aksoy, eşi Erol Aksoy'un teşvikiyle girdiği yönetim kurulundan devamsızlık nedeniyle çıkarıldığını anlattı. 
Aksoy, Mahkeme Heyeti Başkanı Mustafa Akın'ın, "Anlamadığın işi neden yapıyorsun " sorusuna ise "Ben şu anda burada ne arıyorum, onu da bilmiyorum" karşılığını verdi. Aksoy, banka yönetim kurulunda bulunarak herhangi bir menfaat sağlamadığını söyledi. Duruşma, eksikliklerin giderilmesi için ertelendi. 
Bankayı zarara uğrattıkları öne sürülen Erol ve İnci Aksoy'la Cüneyt Sel, Cenay Ünal ve Ertuğrul Ihlamur'un, zimmet suçundan 12'şer yıla kadar hapis cezasına çarptırılması isteniyor. 


</TEXT>
</DOC>
