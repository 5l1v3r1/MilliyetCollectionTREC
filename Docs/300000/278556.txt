<DOC>
<DOCNO> 278556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/astro/index.html </URL>
<DATE> 2004/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Terazileri neler bekliyor 
</HEADLINE>
<TEXT>

Jüpiter Terazilere hayatın her alanında yeni fırsatlar, güven ve şans getiriyor. Bu bir yıl içinde ortaya çıkacak fırsatları yerinde değerlendirmeye bakmalısınız 


Önümüzdeki bir yıl Terazilere altın fırsatlar getiriyor. 12 yıl aradan sonra bu yıl burcunuzu ziyaret eden Jüpiter öğrenme, genişleme, zenginleşme ve deneyim kazanma yolunda istediklerinizi size çok daha kolay getirecek. Jüpiter koruyan, büyüten ve fırsatlar sunan bir gezegendir. Bu dönemdeki çabalarınızdan büyük şeyler kazanabilirsiniz. Eğer boş vermez ve rehavete kapılmazsanız çok daha iyi edersiniz. Eğitim hayatında olanlar kendilerine yeni olanaklar elde edecekler. İş hayatındakiler için daha fazla kazanç söz konusu. Jüpiter size güven, çok sayıda yolculuk ve ün de getirebilir. Sağlık problemleri olanlar için de koruyuculuk yapacak. 
Terazi burcunun son 10 gününde yani 13-23 Ekim'de doğanlar Satürn'ün test eden açısı altında kalıyorlar. Bu yüzden Jüpiter'in getireceklerini çok daha iyi değerlendirmeye bakmalılar. Zira Satürn onlara iş hayatında daha fazla sorumluluk, başarı ama aynı zamanda mücadele imkanı sağlıyor. Satürn son iki yıldır Terazilere özellikle yükselen Terazilere tanınma ve uzun yıllar süren çalışmalarının bilançosunu getiriyor. Kariyer hayatı açısından yeni bir zirve de söz konusu. 
Neptün ve Pluto da Terazi burcuyla rahat bir konumda yer alıyor. Neptün 7-10 Ekim doğumlulara sosyal alanda başarı, ilham ve yaratıcı enerjiler taşıyor. Bu dönemde, ruhsal konular, artistik çalışmalar ve dünya görüşünüzü genişletebileceğiniz olanaklar ağır basabilir. Pluto ise 10-12 Ekim doğumlulara daha fazla güç, karizma ve etkileyicilik getiriyor. Bu dönemde doğanlar kendi içlerindeki gücü daha rahat kullanacak, önemli pozisyonlardaki kişilerden destek görebilecekler. Pluto sayesinde düşüncelerini inandırıcı biçimde ortaya koyabilirler. 

Jüpiter sayesinde bu yıl daha kolay mutlu olabilirsiniz 

Mars bu yıla burcunuzda başlıyor ve şu anda Jüpiter'le birlikte yeni adımlar, mücadele ve başlangıçlar yapma arzusu da getiriyor. Mars, 25 Aralık-7 Şubat ve 20 Mart-1 Mayıs dönemlerinde rahat açısı ile size girişimlerde akıcı biçimde ilerleme ve kendini daha iyi ifade edebilme olanağı sağlayacak. Bununla birlikte, 7 Şubat-20 Mart, 12 Haziran-27 Temmuz dönemlerinde ilişkilere önem vermek, çatışmalarda daha soğukkanlı olmak ve fiziksel enerjiyi daha yapıcı biçimde kullanmaya bakmak gerekiyor. Bu dönemlerde öfkenizi doğru biçimde ifade edemediğiniz konularda çatışmalar ve sorunlarla karşılaşabilirsiniz. Bu arada 27 Temmuz sonrasında uzun bir dönem, ortaklaşa konulara, eşinizin ya da ortağınızın maddi durumuna daha fazla dikkat etmeniz ve yatırımlarınızı da daha iyi kullanmanız gereken bir zaman dilimi olacak. 
Her şey bir yana bu yıl Jüpiter'in getireceği rahatlama ve bolluk sayesinde daha kolay mutlu olabilir ve hayatın keyif veren yönlerine yönelebilirsiniz. Yeteneklerinizi geliştirecek ve hayatınızda şanslı dönüşler yapabileceksiniz. 

</TEXT>
</DOC>
