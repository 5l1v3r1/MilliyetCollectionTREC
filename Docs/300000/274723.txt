<DOC>
<DOCNO> 274723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/guncel/agun.html </URL>
<DATE> 2004/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Nefes nefese aşevine 
</HEADLINE>
<TEXT>


Yoksul ailelerin yetersiz beslenen çocukları için de aşevi açıldı. Okuldan çıkıp soluk soluğa koşarak gittikleri aşevinde karınlarını doyuran çocuklar, anne babaları aç kaldığı için üzgün 

Ümran Avcı 

Onlar, mutfaklarında yemek pişemediği için bazı geceler aç yatan, makarnanın bile lüks sayıldığı evlerin çocukları. Kan ter içinde koştukları yer ise ne arkadaş toplantısı, ne de oyun parkı Karınlarını doyurabildikleri bir çocuk aşevi. 
Çalışan çocukları sokaktan kurtarmak amacıyla kurulan ve her gün 100 çocuğun karnını doyurduğu İstanbul Valiliği Rotary Çocuk Evi'ne önce en küçükleri geldi. Yaşları 5 - 6 henüz. Çorba, pilav ve etten oluşan tabldotları iştahla yedikten sonra ayrıldılar. 

Önce kayıt, sonra yemek 
Ardından üzerlerinde forma, koşmaktan yanakları al al olmuş, nefesleri kesilmiş halde ilköğretim okulu öğrencileri girdi binaya. 40 dakikalık yemek arasında geldikleri çocuk aşevinde kayıt yaptırdılar, alt kattaki mutfağa gittiler aceleyle. Bir tek pirinç tanesi kalmayacak şekilde bitirdiler yemeklerini. 
Erkek çocuklar utandı geliş nedenini anlatırken "Arkadaşlarla birlikte yemek daha eğlenceli oluyor. Öylesine geliyor, burada gırgır yapıyoruz" dedi. Kızlar ise daha açık yürekli bazı günler aç yattıklarını söyledi. Çubuk makarna, burgu makarna, fiyonk makarna, bazen de patates ve pirinç, evde yedikleri yemek listesi olarak sıralandı. Ama onların en sevdiği yemekler, tavuk, et ve sosisti. 
Bir başka tasa da evde aç olan anne baba ve kardeşlerdi "Burada çok çeşit var. Evde az yiyebiliyor, doymadan kalkıyoruz sofradan. Bugün yine tıka basa yedik. Ama evdekiler yiyemediği için üzülüyoruz." 
İstanbul Rotary Çocuk Evi Müdürü Abdullah Karatay, "Çalışan çocukları okula yönlendirirken yaptığımız araştırmada, yetersiz, düşük kalorili beslendikleri sonucuna ulaşmıştık. Çocukların daha sağlıklı gelişebilmesi için çocuk aşevi kurmaya karar verdik" dedi. 

'Keşke okulda yeseler' 
Karatay, Sururi İlköğretim Okulu'ndan 60, Taksim ve Piri Reis İlköğretim Okulları'ndan 10'ar, yoksul ailelerin çocuklarının devam ettiği kreş ile çevredeki yoksul ailelerin çocukları da dahil olmak üzere günde en az 100 çocuğun aşevinde karnını doyurduğunu anlattı. 
Sabahçı çocukların okul çıkışı, öğlencilerin okula giderken, etütlü okula giden öğrencilerin de öğle arasında geldiklerini kaydeden Karatay, şöyle devam etti 
"Okullar buraya çok yakın değil. Koşarak 10 dakikada ancak gelebiliyorlar. Derse zamanında yetişebilmek için gelirken de, dönerken de nefes nefese kalıyorlar. Keşke okulda yer ayarlansa da çocukları buraya getirmek yerine, onların ayağına yemek götürebilsek." 


</TEXT>
</DOC>
