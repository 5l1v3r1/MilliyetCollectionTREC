<DOC>
<DOCNO> 262524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur34.html </URL>
<DATE> 2004/08/11/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Makam odasına gece girdiler 
</HEADLINE>
<TEXT>

     Eskişehir Büyükşehir Belediye Başkanı Yılmaz Büyükerşen'in makam odasına pencereden giren henüz kimliği belirlenemeyen kişi veya kişilerin dosyalarda evrak ve video kasedi aradığı belirlendi. 
     Büyükşehir Belediyesi'nden yapılan açıklamaya göre, sabah mesaiye gelen görevliler, Büyükşehir Belediye Başkanı Büyükerşen'in makam odasında dolapların açılmış, çeşitli dosya, evrak ve video kasetlerin yere saçılmış, bazı pencerelerin de açılmış olduğunu gördü. Görevliler durumu hemen emniyet güçleri ile belediye yetkililerine bildirdi. 
     İl Emniyet Müdürlüğü Olay Yeri İnceleme ekipleri, protokol kapısı hariç, makam odasına ulaşılan diğer kapıların kilitli olmasına karşın, başkanlık katındaki iki pencerenin açıldığını, sineklik tellerinin dışarıya atıldığını ve ofisteki ''bilgisayar, müzik seti, projektör'' gibi değerli mallarda eksilme olmadığını tespit etti. 
     İlk incelemelere göre, makam odasına bina dışından evrak veya belge almak amacıyla girildiği izlenimi edinildi. Ayrıca, odaya giren kimliği belirlenemeyen kişi veya kişilerin makam odasına dinleme cihazı yerleştirmek istedikleri şüphesi üzerinde duruluyor. Olay Yeri İnceleme ekibi çok sayıda parmak izi tespiti yaptı. Konuyla ilgili yaptığı açıklamada, yaptıkları her icraatın 5 yıldan bu yana açık, şeffaf ve pek çok üst makamın denetimi altında olduğunu belirten Büyükerşen, şöyle konuştu 
     ''Odaya girenler eğer başka amaç taşımıyorsa aradıklarını bizden isteselerdi verirdik. Suç işlemek pahasına gece yarısı belediyeye üst kat pencerelerinden girmek zahmetinde bulunmazlardı. Olay emniyet güçlerine intikal etmiştir. Kısa sürede sonuç alınacağını ümit ediyorum.'' 
     
</TEXT>
</DOC>
