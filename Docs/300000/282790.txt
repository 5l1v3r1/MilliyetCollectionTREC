<DOC>
<DOCNO> 282790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sontur23.html </URL>
<DATE> 2004/10/23/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Küçük Lisa'nın öldürülmesi.. Cinayet sanığı Ermenek Cezaevi'ne nakledildi 
</HEADLINE>
<TEXT>

     Antalya'nın Manavgat İlçesi'nde 10 Ekim'de Lisa Eder adlı Alman turist kızı kaçırarak öldürdüğü iddiasıyla tutuklanan Bülent Gülbay adlı sanık, Alanya Cezaevi'nden, Karaman'ın Ermenek İlçesi Cezaevi'ne nakledildi. 
     AA muhabirinin aldığı bilgiye göre, Lisa Eder cinayetinin sanığı olarak tutuklanan ve cezaevine konulduktan bir gün sonra bir grup mahkum tarafından saldırıya uğrayan Bülent Gülbay, Alanya Devlet Hastanesi'nde tedavi edildikten sonra, yeniden Alanya Cezaevi'ne gönderildi. Ancak Gülbay, can güvenliğinin sağlanabilmesi için tek kişilik bir hücreye konuldu. 
     Alanya Cumhuriyet Başsavcılığı, daha sonra Bülent Gülbay'ın başka bir cezaevine nakledilmesini kararlaştırdı. Bunun üzerine Bülent Gülbay, Ermenek Cezaevi'ne gönderildi. 
     
     SABIKALI ESNAFA RUHSAT YOK 
     Öte yandan, Lisa Eder cinayeti zanlısı Bülent Gülbay'ın, önceden 4 suçtan sabıkasının bulunduğunun saptanması üzerine, Alanya Belediye Meclisi Bütçe Komisyonu, sabıkası olanlara işyeri açma ruhsatı verilmemesi kararı aldı. 
     Bütçe Komisyonu Başkanı Murat Koçak, komisyon kararının, gelecek perşembe günü yapılacak Belediye Meclisi toplantısında gündeme alınacağını ve karanın, Meclis'te kabul edilmesinin ardından yürürlüğe gireceğini bildirdi. 
     
</TEXT>
</DOC>
