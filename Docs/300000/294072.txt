<DOC>
<DOCNO> 294072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sondun13.html </URL>
<DATE> 2004/12/02/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
BBC Fransız sosyalistlerin tutumu Türkiye'yi olumlu etkiler 
</HEADLINE>
<TEXT>

     Fransa'da Sosyalist Parti'nin Avrupa Anayasası lehinde tutum almasının, Türkiye açısından olumlu etkileri olabileceği bildirildi. BBC, "Avrupa Anayasası referandumu konusunda muhalefetten gelen desteğin Chirac'ın elini Türkiye konusunda bir ölçüde rahatlatacağı" görüşüne yer verdi. 
     İngiliz yayın kurumu BBC, Fransa'da Sosyalist Parti'nin Avrupa Anayası'na "evet" dediğini belirterek bu gelişmenin, Fransa'da önümüzdeki yıl yapılması planlanan referandumda Avrupa anayasasının onaylanabileceğinin de ilk önemli işareti olduğunu belirtti. 
     Anayasa referandumunda ne tutum alacaklarını belirlemek için dün 120 bin parti üyesi arasında oylama yapan Sosyalist Parti'nin 
     anayasaya ilişkin olumlu tutumunun, Fransa Cumhurbaşkanı Jacques Chirac'ı rahatlattığını kaydeden BBC, Türkiye'nin de etkilenebileceğini belirterek "Bu gelişmenin, dolaylı bir şekilde Fransa'nın Türkiye ile müzakere süreci konusundaki kararını da etkilemesi olasılığı da var" yorumunu yaptı. BBC'nin yorumunda şöyle denildi "Avrupa anayasasının en hararetli savunucularından olan Fransa Cumhurbaşkanı Jacques Chirac'ın önümüzdeki yıl anayasa konusunda yapılacak referandumdan 'hayır' sonucu çıkmasından büyük kaygı duyduğu biliniyor. Bu nedenle de kamuoyunun daha da çok tepki göstereceğini düşündüğü Türkiye'yle müzakerelere bu referandumdan sonra başlanmasını istediği yorumları yaygın olarak yapılıyordu. Yorumcular şimdi, Avrupa anayasası referandumu konusunda muhalefetten gelen desteğin Chirac'ın elini Türkiye konusunda bir ölçüde rahatlatacağını söylüyorlar." 
     
</TEXT>
</DOC>
