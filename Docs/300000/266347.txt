<DOC>
<DOCNO> 266347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sontur08.html </URL>
<DATE> 2004/08/25/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Vatandaşlara kömür uyarısı... 
</HEADLINE>
<TEXT>

     Çevre ve Orman Bakanlığı Müsteşar Yardımcısı Mustafa Öztürk, ''bütün illerde kömürün torbaya gireceğini'' belirterek, vatandaşlardan ''kömürlerini mutlaka torbalı almalarını, alırken de kalorisine, nemine, ağırlığına, kükürdüne, kül ve şişme endeksine dikkat etmelerini'' istedi. 
     Öztürk, A.A muhabirine yaptığı açıklamada, vatandaşları, satın alacakları kömürün özelliklerine karşı uyardı. 
     Bütün valiliklere kömürün torbada satılması için genelge gönderdiklerini anlatan Öztürk, vatandaşların da torba üzerinde firmanın adı, kömürün menşei ve cinsi, orijinal bazda alt ısıl değeri, kuru bazda toplam kükürt miktarı, boyutu, firmanın adresi ve telefon numaralarını gösterir bilgilerin olup olmadığına mutlaka bakmaları gerektiğini söyledi. 
     Öztürk, kömürün kalitesinde en önemli faktörün kalorisi olduğunu belirterek, ''Sizi ısıtan kömürün kütlesi değil, kalorisidir. O nedenle 3 bin 500 kalorisi olan 2 kilo kömür yerine, pahalı da olsa 7 bin kalorisi olan 1 kilo kömür almak daha doğru'' dedi. 
     Kömürde nemin en fazla yüzde 10 olması gerektiğini, bunun üzerindeki nem oranının ise kömürün kalorisini düşüreceğini ifade eden Öztürk, nemi yüksek ve kül oranı fazla kömürlerin tercih edilmemesini istedi. 
     Öztürk, tüketicilerin hava kirliliğini artırmamak için kükürt oranına da dikkat etmeleri gerektiğini bildirdi. 
     
     UYGULANACAK CEZA MİKTARI 
     Vatandaşlardan açık kömür satanları İl Çevre ve Orman Müdürlükleri ile belediyelere bildirmelerini isteyen Öztürk, ayrıca vatandaşların, aldıkları kömür torbasının içinde taş, kül, toprak gibi maddelerin çıkması veya üzerinde belirtilen değerlerin altında olması halinde satın aldığı yere iade edebileceğini vurguladı. 
     Mustafa Öztürk, bunun için kömürü o satıcıdan aldığını gösterir fişin vatandaşın elinde bulunmasının yeterli olduğunu dile getirerek, şunları kaydetti 
     ''Eğer satıcı kömürü değiştirmezse, bizim il müdürlüklerimize başvursunlar. O zaman kömürün analizi yapılacak ve vatandaş iddiasında haklı çıkarsa, üretici veya ithalatçı firmaya Çevre Kanunu'na göre 30 milyar lira ceza kesilerek birinci ihtar verilecek. Aynı üretici veya ithalatçı ikinci kez bunu tekrarlarsa, ceza 2 katına çıkacak ve kömür satış izni iptal edilecek.'' Çevre ve Orman Bakanlığı Müsteşar Yardımcısı Öztürk, torbalı ve kaliteli kömürün kullanılması halinde Türkiye genelinde yılda 500-600 milyon doların vatandaşın cebinde kalacağına dikkati çekti. 
     
     ''GEREKSİNİM OLDUKÇA KÖMÜR ALINSIN'' 
     Vatandaşlardan ''şimdiden kömür almamalarını ve evlerini kömür deposu haline getirmemelerini'' de isteyen Öztürk, şöyle devam etti 
     ''Türkiye'de yıllık kömür tüketimi toplam 12 milyon ton. Piyasada şu anda 3 milyon ton yerli, 6.5 milyon ton da ithal olmak üzere 9.5 milyon ton kömür var. Dolayısıyla vatandaş, birden kömüre yüklenerek bedelini kendi elleriyle yükseltmesin. Gereksinimi oldukça kömür alsın.'' Türkiye'nin kömür ithal ettiği ülke sıralamasında Rusya'nın 1'inci, Güney Afrika'nın 2'inci, Çin'in 3'üncü, Avustralya'nın da 4'üncü sırada yer aldığını anlatan Öztürk, ''Amacımız rekabetçi bir ortamda sağlıklı kömürün ülkeye girişini sağlamak'' diye konuştu. 
     
</TEXT>
</DOC>
