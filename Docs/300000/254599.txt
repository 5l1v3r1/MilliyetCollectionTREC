<DOC>
<DOCNO> 254599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sonsiy04.html </URL>
<DATE> 2004/07/11/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Yakıt ikmali arası diplomasi... 
</HEADLINE>
<TEXT>

     Dışişleri Bakanı Abdullah Gül, Dışişleri Müsteşarı Uıur Ziyal'ın, İmam Humeyni Havaalanı'nın işletme hakkı elinden alınan TAV'ın mağduriyetinin giderilmesi amacıyla İran Dışişleri Bakanı Harrazi ile, Harrazi'nin uçağının yakıt ikmali için Ankara'ya indiği sırada görüştüğünü bildirdi. 
     DYP denizli Milletvekili Ümmet Kandoğan'ın soru önergesini yanıtlayan Dışişleri Bakanı Gül, 193 milyon dolarlık teklifle Tahran İmam Humeyni Havaalanı'nın yapım ve işletim ihalesini Tepe ve Akfen şirketleri ile Vie İnşaat A.Ş.'nin oluşturduğu TAV ortaklığının aldığını, ancak İran Ulaştırma Bakanlığı yetkililerinin TAV ofislerinin boşaltılmasını istediklerini belirtti. 
     İran basınında çıkan olumsuz haberlerin ardından Devrim Muhafızlarının, havaalanının yabancı bir firma ile açılmasını kabul edemeyeceği yönünde açıklama yaptığını kaydeden Gül, İran Meclisi'nin oluşturduğu bir komisyonla konuyu incelediğini aktardı. 
     
     BAŞBAKAN ERDOĞAN MEKTUP YAZDI 
     Başbakan Tayyip Erdoğan'ın, 13 Mayıs'ta İran Cumhurbaşkanı Birinci Yardımcısı Reza Aref'e bir mektup gönderdiğini bildiren Abdullah Gül, Erdoğan'ın mektubunda, olaydan duyduğu üzüntüyü ifade ederek, sorunun süratle çözümlenmesinin beklendiğinin ilettiğini vurguladı. Son olarak İran Dışişleri Bakan Yardımcısı Muhsin Eminzade'nin 3 Haziran'da Ankara'ya yaptığı ziyaret sırasında kendisinin de konuyu açtığını belirten Gül, Eminzade'nin de sorunun olumlu bir şekilde çözümlenmesi için çaba sarfettiklerini söylediğini aktardı. 
     
     İKMAL ARASI DİPLOMASİ 
     Gül'ün yanıtında, uçakların yakıt ikmali için zorunlu inişleri sırasında dahi diplomasinin devreye girdiği şöyle açıklandı 
     "Sayın Müsteşarımız, 9 Mayıs günü uçağı yakıt ikmali yapmak için Ankara Esenboğa Havaalanına inen İran Dışişleri Bakanı kemal harrazi ile yaptığı görüşmede, diğer konular meyanında, işletim ihalesi bir Türk şirketi tarafından kazanılan İmam Humeyni Havaalanı'nın işletmesine el konulmasını üzüntüyle karşıladığımızı Sayın Başbakanımızın, Sayın Bakanımız ve Ulaştırma Bakanı Sayın Binali Yıldırım'ın bu konuyla şahsen ilgilendiklerini söz konusu projenin Türk şirketlerinin İran'da üstlendiği ilk büyük çaplı projelerden olması nedeniyle, şirketin mağdur olmamasının diğer yatırımcılar açısından çok önemli olduğunu vurgulamıştır." 
ANKA 
     
</TEXT>
</DOC>
