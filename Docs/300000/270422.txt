<DOC>
<DOCNO> 270422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sonsiy08.html </URL>
<DATE> 2004/09/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Verheugen Fener Rum Patrikhanesi'nde... 
</HEADLINE>
<TEXT>

     AB Komisyonu'nun Genişlemeden Sorumlu Üyesi Günter Verheugen, Fener Rum Patrikhanesi'nde azınlıkların dini temsilcileri ile bir araya geldi. 
     Verheugen, Hyatt Regency Otel'de, işçi ve işveren temsilcileri ile gerçekleştirdiği görüşmenin ardından Fener Rum Patrikhanesi'ne gitti. 
     Verheugen burada, Fener Rum Patrikanesi Başkatibi Filadepfias ile Basın Sözcüsü Dositeos tarafından karşılandı. 
     Günter Verheugen, daha sonra patrikhanenin bahçesindeki Aya Yorgi Kilisesi'ni gezdi. 
     Gazetecilerin alınmadığı gezinin ardından Verheugen'in, patrikhanede azınlıkların dini temsilcileriyle bir araya geldiği öğrenildi. 
     Görüşmeye, Patrikhane Başkatibi Filadepfias, Türkiye Musevi Hahambaşısı İshak Haleva, Vatikan'ın Türkiye Temsilcisi George Marovich, Latin Katolik Cemaati Temsilcisi Louis Pelatre, Süryani Katolik Cemaati Temsilcisi Yusuf Sağ ve Ermeni Ortadoks Cemaati Temsilcisi Kirkor Damatyan'ın katıldığı bildirildi. 
     AB Komisyonu'nun Genişlemeden Sorumlu Üyesi Günter Verheugen'in, Fener Rum Patrikhanesi'nde yaptığı görüşmede Türkiye'nin AB üyeliği ve azınlıkların sorunları gündeme geldi. 
     Verheugen, Fener Rum Patrikhanesi'nde yaklaşık 1 saat 10 dakika süren görüşmenin ardından Atatürk Havalimanı'na gitmek üzere buradan ayrıldı. 
     Toplantı çıkışı bir açıklama yapan Türkiye Musevi Hahambaşı İshak Haleva, olumlu bir görüşme gerçekleştirdiklerini dile getirerek, ''AB Uyum yasalarından sonra Türkiye'de her şey yerli yerinde, en önemlisi iyi niyet olması'' dedi. 
     Vatikan Türkiye Temsilcisi George Marovich de Türkiye'nin AB'ye girmesi konusunda önemli aşamalar katedildiğini dile getirerek, ''Türk Milleti demokrasi ile yönetilmeye layıktır. Türkiye, AB'ye girmesiyle Avrupa'ya zenginlik katacak. Türkiye'nin zenginliğinden Avrupa da yararlanacak'' diye konuştu. 
     Süryani Katolik Cemaati Temsilcisi Yusuf Sağ ise görüşmede Türkiye'nin AB üyeliği ve azınlık konularının gündeme geldiğini söyledi. 
     Bu arada toplantıya katılanlar, gazetecilerin ''Heybeliada'daki Ruhban Okulu'nun açılmasına'' ilişkin sorularını yanıtlamadı. 
     Görüşmeye, Patrikhane Başkatibi Filadepfias, Türkiye Musevi Hahambaşısı İshak Haleva, Vatikan'ın Türkiye Temsilcisi George Marovich, Latin Katolik Cemaati Temsilcisi Louis Pelatre ve Ermeni Ortodoks Cemaati Temsilcisi Kirkor Damatyan katıldılar. 
     
</TEXT>
</DOC>
