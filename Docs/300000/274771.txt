<DOC>
<DOCNO> 274771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/spor/yersen.html </URL>
<DATE> 2004/09/25/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Haklısın Ergün, haklısın... 
</HEADLINE>
<TEXT>


Siz hiç Ergün Penbe'nin böyle isyan ettiğini gördünüz mü 
Türk futbolunun en centilmen, en sessiz ve en iyi profesyonellerinden biri olan Ergün'ü Gençlerbirliği'nden tanırım. Başkent ekibinde ne kadar mütevazı ise onca başarılar tattığı milli takım ve Galatasaray forması altında aynı beyefendiliğini korur Ergün... 
Deneyimli oyuncu bugünlerde, bizim yıllardır şikayet ettiğimiz ve gittikçe büyüyen bir yaraya parmak basıyor... "Hep aynı kişiler beni eleştiriyor. Çoğu gazeteci bile değil, iş adamı. Ayağını topa değmemiş, soyunma odasının havasını solumamış insanlar. Onlarda kabahat yok, o köşeleri onlara verenler suçlu" diyor Ergün. 
Sevgili Ergün Penbe'nin çoğumuzun seslendirmeye cesaret edemediği o meşhur konuyu kendi penceresinden gündeme getirmesi ne acıdır. Yıllarını spor gazeteciliğine veren ama h l spor yazarı olamadığı düşünülen onlarca arkadaşımız futbol konusunda ahkam kesecek yeterlilikte görülmezken, ne yazık ki bu kültürden ve bilgi birikiminden yoksun insanlar cirit atıyor bize ait sütunlarda... 
Kimi Ergün gibi gerçek bir futbol emekçisini acımasızca eleştiriyor, kimi kalemi eline almış hokkabazlık yapıyor. Manken mi ararsınız, işadamı mı Sinema sanatçısı mı istersiniz, pop müzik üstadı mı.. Kahretsin... En kolay iş, spor sayfalarında boy göstermek onlar için... 
Haklısın Ergün... Ne desen haklısın. 
Yakın geçmişte futbolu bırakan spor yazarı oluyor diye şikayet ediyorduk. 
Şimdilerde onlara bile razı olur hale geldik... 
Sen futbolcusun, bildiğin işi yapıyorsun... Burnunu tıkar gidersin fena kokuları almamak için. 
Asıl üzülmesi gereken bizler düşünelim mesleğimizin içler acısı halini. 

Erzik'in gözdesi 

İsviçre'nin Lyon kentinde yapılan Avrupa Kulüpler Birliği toplantısına UEFA'nın en üst düzey temsilcisi ve gözlemcisi olarak katılan Asbaşkan Şenes Erzik'in dikkatini, 23 yaşında pırıl pırıl bir Türk genci çekmişti. 
Kusursuz Fransızcası, üst düzey İngilizcesi ve temsil yeteneğiyle deneyimli spor adamı Erzik'in beğenisini kazanan bu genç Gençlerbirliği Kulübü adına Lyon'da bulunan Hasan Çetinkaya idi... Erzik'in toplantı boyunca yanından ayırmadığı ve "Türkiye'nin uluslararası platformda böyle gençlere ihtiyacı var. Hayran kaldım, öğrenmeye hevesli, yabancı dili mükemmel, onu takip edeceğim" dediği Çetinkaya, gerçekten de hem Gençlerbirliği Kulübü hem Türk futbolu için önemli bir kazanç olmaya aday. 
Çocukluğu Fransa'da geçen, üniversitede dil eğitimi alan, üçüncü lig takımlarından ASAŞ'ta top oynarken sakatlanınca Gençlerbirliği'nde menajer yardımcısı olarak "işe alınan" Hasan Çetinkaya, yakın gelecekte büyük kulüplerin transfer listesine girerse hiç şaşırmayın. 
Tabii bir de İlhan Cavcav faktörü var... 
Yıllarca kimlerden para kazanmadı ki başkan. Hasan'ı da "kıvamına gelince" Fenerbahçe'ye yollarsa... Demedi demeyin bana 

İnönü nizami imiş 

Meğer boşuna yazılıp çiziliyormuş. Yenilenen İnönü Stadı'nda misafir takım oyuncuları için tehlike yaratan korner bölgeleri uluslararası kriterlere uygunmuş. Hem de tribün ile atış noktası arası 50 santim daha uzunmuş. Vallahi Futbol Federasyonu'nun yalancısıyız. Zaten uygun olmasa UEFA yetkilileri bu statta maç oynanmasına izin verir miydi hiç 
Bizim sorunumuz mesafenin azlığı - çokluğu, kaldırılan tel örgüler değil... Otuza yakın tam teçhizatlı polisin atış kullanan futbolcuyu koruma altına almaya çalıştığı bir statta sıkıntı, seyircinin eğitimi. Dikkat ettiniz mi Galatasaraylı Sabri'ye atılan bayrak sopasına tepki gösteren sağduyulu Beşiktaş taraftarlarına.. Ne zaman tribünde insanlarımız otokontrol mekanizmasını işletecek, aralarındaki çürük yumurtaları ayıklayacak, o zaman hepimiz gönül rahatlığı ile koltuklarımıza kurulup maç seyredeceğiz. Tribünden uzanan eller hayranlık ve sevgiyi, atılan çiçekler de fair - play'i anlatacak. 
Çok mu zor Sanmıyoruz... 
Yeter ki öncelikle kulüp yöneticileri sorunu kökten çözmeye karar versin ve cesaretle tribün teröristlerinin üzerine gitsin... 

Darısı içerdekilere 

MHK'nin bu sezon "bekleme odasına" aldığı hakemlerden biri de Bülent Demirlek idi. Ligin ikinci haftasında oynanan Gençlerbirliği - Beşiktaş maçı sonrası adı ceza tahtasına yazılan FIFA kokartlı genç hakem, bir aylık aradan sonra zorunlu olarak yarınki Denizlispor - Ankaragücü mesaisine gönderildi. 
Zorunlu diyoruz, çünkü Demirlek'e Avrupa'da ısrarla "sefer görev emri" çıkaran UEFA, az daha bizimkilerden hesap sormaya hazırlanıyordu. Bu sezon Demirlek'i önce Şampiyonlar Ligi 2. ön eleme turunda görevlendiren, ardından Eylül ayı başında Portekiz ile Estonya A milli takımları arasında oynanan Dünya Kupası Grup Eleme maçına veren UEFA, hemen sonra 8 Ekim'deki İsveç -Macaristan Ümit Milli karşılaşmasına atama yaptı. Son olarak da FİFA kokartlı hakemi 19 - 24 Ekim tarihleri arasında Bosna'daki U-17 1. tur eleme müsabakalarına ismen istedi. 
Merkez Hakem Kurulu daha fazla dayanamadı. Ziyaretçi sayısı her hafta artan bekleme odasının kapısını açtı ve Bülent Demirlek'e UEFA sınavı öncesi yardımcılarıyla prova yapma şansı tanıdı. 
Ne diyelim... Darısı Avrupa'da gözbebeği, bizim buralarda tu-kaka edilen diğerlerinin başına 

Kolay gele 

Sevgili Özer... Söz verdiğim gibi o konuyu araştırdım. FIFA'nın futbol federasyonuna gönderdiği talimat önümde duruyor. Saha içinde sadece kale arkalarından, reklam tabelalarının ardından fotoğraf çekebilirsin. Sakın karşı tarafa geçme, hakem kardeşlerimizle tartışma. İtalya'da, İspanya'da, Yunanistan'da, Portekiz'de, ne bileyim Edirne'den öte tarafta yine bildiğini oku. Burası Türkiye, kurallara uyalım, çimlere basmayalım. Hadi kolay gele.. 



</TEXT>
</DOC>
