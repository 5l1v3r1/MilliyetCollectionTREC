<DOC>
<DOCNO> 253076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sonspo26.html </URL>
<DATE> 2004/07/05/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Diyarbakırspor, Sertan Eser ile 2 yıllık sözleşme imzaladı... 
</HEADLINE>
<TEXT>

     Diyarbakırspor'da, Sertan Eser İle 2 yıllık sözleşme imzalandı. 
     Diyarbakırspor Kulüp Menajeri İsmet Yılmaz, AA muhabirine yaptığı açıklamada, geçen sezon Bursaspor'da top koşturan forvet oyuncu Sertan Eser ile 2 yıllık sözleşme imzaladıklarını belirterek, Beşiktaş'tan transfer ettikleri Eser'in de yarın sözleşmeye imza atacağını söyledi. 
     Bolu Koru Otel'de 1. etap kamp çalışmasını tamamladıklarını hatırlatan Yılmaz, Ankara Kızılcahamam Patalya Tesisleri'ndeki kamp çalışmasının da sürdüğünü kaydetti. 
     Yılmaz, şöyle dedi 
     ''Geçen sezon Bursaspor'da top koşturan forvet oyuncu Sertan Eser İle bugün 2 yıllığına sözleşme imzalayarak renklerimize bağladık. Ayrıca Beşiktaş'tan transfer ettiğimiz Eser Yağmur ile yarın sözleşme imzalayacağız. Transfer çalışmasına bir süre ara verdik. Bu arada 6 yabancı futbolcu deniyoruz. Teknik heyetin vereceği rapor doğurultusunda 3 futbolcuyla sözleşme imzalayarak yabancı futbolcu dosyasını kapatacağız. Eser ve Sertan sözleşmelerinin ardından Kızılcahamam'daki kampa katılacaklar.'' İyi bir hazırlık dönemi geçirdiklerini 8 Temmuz Perşembe günü Kayseri Erciyesspor ile bir hazırlık maçı yapacaklarını ifade eden Yılmaz, ''Daha sonra aralarında Sakaryaspor, Denizlispor, Ankaraspor ve Samsunspor'un da bulunduğu 'Patalya Turvunası'na katılacağız. Bu turnuva bizim için iyi bir hazırlık aşaması olacak. Eksikliklerimizi görüp ona göre tekrar transfer yapabiliriz'' diye konuştu. 
     
</TEXT>
</DOC>
