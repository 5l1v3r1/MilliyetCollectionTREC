<DOC>
<DOCNO> 267942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sontur36.html </URL>
<DATE> 2004/08/31/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Buldan'ı birbirine katan dolandırıcı ilçeye döndü... 
</HEADLINE>
<TEXT>

     Denizli'nin Buldan İlçesi'nde, ''borsada para kazandırma'' vaadiyle çok sayıda kişiden 4 trilyon lira toplayıp ortadan kaybolduğu iddia edilen Cüneyt Yalçın 34 , ilçeye döndü. 
     Buldan Cumhuriyet Savcısı Erol Demirtaş, Yalçın'ın gelip kendilerine ifade verdiğini ve tutuksuz yargılanmak üzere serbest bırakıldığını söyledi. 
     İddialarla ilgili soruşturmanın devam ettiğini bildiren Demirtaş, ''Adı geçen kişi, gelip bize ifade verdi. İfadesi alındıktan sonra, tutuksuz yargılanmak üzere serbest bırakıldı. Basında yer aldığı şekliyle borsayı konu alan bir adet şikayet başvurusu var. Diğer başvurular daha çok icra dairesine yapılmış. Soruşturmanın sonunda iddianame hazırlanacak'' dedi. 
     Olayların yatışmasını bekleyen ve 20 gün sonra ilçeye dönen Yalçın'ın ise para topladığı kişilere ''Bana biraz zaman tanıyın. Hepinize borcumu ödeyeceğim'' dediği öğrenildi. 
     Asıl mesleği ayakkabıcılık olan Yalçın'ın, ''İMKB'deki brokerları tanıyorum. Bana çok para kazandırdılar'' diyerek, borsaya girmek isteyen esnaf, memur ve bazı vatandaşlardan para topladığı, bir süre aracılık ettiği kişilere kar sağladığı, güven ortamı oluşturduktan sonra 4 trilyon lira dolayında para toplayıp, ilçeyi terk ettiği öne sürülmüştü. 
     
</TEXT>
</DOC>
