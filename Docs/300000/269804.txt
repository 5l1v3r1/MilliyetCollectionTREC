<DOC>
<DOCNO> 269804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonspo23.html </URL>
<DATE> 2004/09/07/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Rehagel Savunmaya ağırlık vereceğiz... 
</HEADLINE>
<TEXT>

     Yunanistan Milli Futbol Takımı'nın Alman teknik direktörü Otto Rehagel, Türkiye ile yarın akşam yapılacak olan karşılaşmada Yunan takımının özellikle savunmaya önem vereceğini söyledi. 
     Otto Rehagel, düzenlediği basın toplantısında, ''Futbolda sonucun ne olacağı hiçbir zaman bilinmez. Türk Milli Takımı kesinlikle gözardı edilecek bir takım değil. Oldukça hızlı ve agresif'' diye konuştu. 
     Yunanistan'ın Portekiz-2004'de olduğu gibi kendi stratejisini izleyeceğini kaydeden Rehagel, ''Hedefimiz iyi bir savunma. Kimseden korkmuyoruz. Avrupa Şampiyonluğumuza değer veren taraftarlarımız yanımızda. Konsantre olmamız şart'' dedi. 
     Arnavutluk-Yunanistan karşılaşmasına da değinen Alman teknik adam, ''O maçta şans Arnavutluk'dan yanaydı. İyi bir başlangıç yaptılar ve 2 gol kaydettiler'' ifadesini kullandı. 
     Stat içinde ve dışındaki şiddet eylemlerinin anlamsız olduğunu vurgulayan Rehagel, ''Futbol yalnızca bir oyundur. Herkesin bundan zevk alması gerekir'' diye konuştu. 
     
</TEXT>
</DOC>
