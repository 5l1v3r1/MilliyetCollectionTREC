<DOC>
<DOCNO> 250203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sondun36.html </URL>
<DATE> 2004/06/23/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
11 Mart Komisyonu, Zapatero ve Aznar'ı dinlemeyecek 
</HEADLINE>
<TEXT>

     İspanya'nın başkenti Madrid'de 11 Mart'ta düzenlenen, 193 kişinin ölümüne, 1430 kişinin yaralanmasına yol açan terör saldırılarını araştıran Meclis Komisyonu'nun, eski Başbakan Jose Maria Aznar ile Başbakan Jose Luis Rodriguez Zapatero'yu dinlemek için çağırmaması tepkiye neden oldu. 
     Zapatero ve Aznar'ın Meclis Komisyonu'na çağırılmamaları, iktidardaki Sosyalist İşçi Partisi PSOE ile anamuhalefetteki Halk Partisi PP arasında ''birbirlerine zarar vermeme anlaşması'' yapıldığı iddialarına yol açtı. 
     Parlamentodaki küçük partiler, PSOE ve PP'yi, aralarında anlaşma yapmakla suçlarken, her iki parti de iddiaları yalanladı. 
     11 Mart saldırılarıyla bağlantılı olarak dinlenmesi gerekenlerin listesini hazırlayan araştırma komisyonu, 6 Temmuz'da başlayacak soruşturmalarında ilk olarak polis şeflerini ve onların atadığı memurları dinleyecek. 
     Soruşturmalar kapsamında, özel ve resmi medya kuruluşlarının müdürlerinden sonra en son dinlenecek kişiler siyasetçiler olacak. 
     15 kişilik araştırma komisyonu üyeleri, 11 Mart'taki saldırılar sırasında görevde olan hükümet yetkililerini ve adli makamları soruşturabilecek. Medya kuruluşlarına gelen bilgileri de değerlendirecek komisyon, 12-13 Mart'ta cep telefonları aracılığıyla gönderilen mesajlar hakkında da bilgi toplayacak. 
     Komisyon, 11 Mart saldırılarından önce İspanya'ya yönelik terör tehdidi olup olmadığını, terör saldırısı sonrasında hükümetin ne şekilde bilgilendirildiğini, radikal dinci terör örgütleriyle ETA arasında bağlantı olup olmadığını, 14 Mart'ta yapılan genel seçimlerden bir gün önceki seçim propagandası yasağında PP karşıtı gösterilerin nasıl organize edildiğini araştıracak. 
     
</TEXT>
</DOC>
