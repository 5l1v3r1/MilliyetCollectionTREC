<DOC>
<DOCNO> 289715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/spor/spoz1.html </URL>
<DATE> 2004/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Müstehak değiliz 
</HEADLINE>
<TEXT>


Ercan GÜVEN 


Eğri oturup doğru konuşalım. Ukrayna iyi takım. Ama bizi kendi sahamızda üç golle yenebilecek, oyunu istediği gibi yönlendirecek, hatta zaman zaman orta sahada bizimle dalgasını geçebilecek kadar değil. 
Bu mağlubiyeti kim hazırladıysa, delikanlı gibi ayağa kalksın ve sorumluluğu üzerine alsın. Türkiye buna müstehak değil. Maçın sonunda tribünler tarafından istifaya davet edilen hoca ilk sırada. Gerisini o anlatsın. 
Ersun Yanal'ın sahaya sürdüğü dört stoperli Daum modeli, savunmayı sanat haline getirmiş Ukrayna karışısında maça bir sıfır mağlup başladı zaten. Skorun resmi hale gelmesi için Ukrayna'ya dokuz dakika yetti. Peki Ersun hocanın niyeti neydi Kalabalık orta saha ve ofansif futbol. Ama o kalabalık orta sahamız ilk yarının son dakikalarına kadar santra yuvarlağının ilerisinde boş yere bekledi. Ön liberolarımızdan çıkan her top yüksek tonajlı Ukrayna presinden sekiyor, aralarında Shevcenko'nun da olduğu rüzg r forvet marifetiyle bir anda kalemize iniyordu. Zaten bunlardan biri de skoru 2 - 0 yapıyordu daha 17. dakikada. Bu gol bir Shevcenko klasiği idi. Peki ona bu fırsatı veren savunmaya ne demeli Yanal baktı ki, bu takımla on beş dakikada bir gol yiyecek 28. dakikada milli takımı yeniledi. Servet dışarı Tuncay içeri. Ümit sola, Okan geriye, Gökdeniz sağa. Düzeldi mi peki Tam değil. Bunun nedeni ise Ukrayna takımındaki disiplin. Öyle bir defans vardı ki konuk takımda. Sonsuz kademesiyle yanlamasına geçecek yer bile bırakmıyordu bizim forvetlere. O bildiğimiz rüzg r gibi Tuncay koşacak yer bulamıyordu. Bir tek Emre delmeye çalışıyordu bu duvarı ara paslarıyla, ama top her havaya kalktığında dokunan mutlaka Ukrayna oluyordu. 

Çevirmek zordu 
İkinci yarıda Yıldıray'ın da katılmasıyla biraz toparlandı milli takım. Ama artık çok geçti. Ukrayna defansa çekilmiş, amiyane tabirle 2 - 0'ın üzerine yatıyor ve bunu çok iyi yapıyordu. Ukrayna gibi bir takımdan 17 dakikada iki gol yedikten sonra maçı çevirmek o muhteşem tribünlere karşın çok zordu. 
Evet milli takım ikinci yarıda daha düzgün oynamasına karşın bu mağlubiyeti hak etmiş olabilirdi. Ancak Şükrü Saracoğlu'nu dolduran 55 bin kişi ne hak etmişti ne de hazırdı. 
Milli takıma gelince... Kamp onlara yaramamış olabilir. Ukrayna'nın daha iyi taktiği olabilir. Ama kimse Ukraynalılar bizimkilerden iyiydi diyemez. Değildir. Ortada başka şeyler olmalı kendi sahamızdaki bu hezimeti izah etmek için. Onlar da ileriki günlerde ortaya çıkar. 


</TEXT>
</DOC>
