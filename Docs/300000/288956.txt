<DOC>
<DOCNO> 288956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun46.html </URL>
<DATE> 2004/11/15/ </DATE>
<TIME> 20.11 </TIME>
<AUTHOR>  </AUTHOR>
<HEADLINE>
Bot ''Türkiye kriterlere uyarsa 2015'te AB'ye girebilir'' 
</HEADLINE>
<TEXT>

     AB dönem başkanı Hollanda'nın Dışişleri Bakanı Ben Bot, AB üyesi ülkelerin Türkiye ile müzakerelere 2005'te başlanmasına karar vermesi ve Ankara'nın kriterlere uyması halinde, Türkiye'nin 2015'te AB'ye girebileceğini söyledi. 
     Bot, basına yaptığı açıklamada, ''Müzakereler 2005'te başlar, önceden kestirilemeyen bir durum oluşmaz ve Türkiye bu yolda devam ederse, ki bu kriterleri yerine getirememesi için bir neden görmüyorum, görüşmelerin ortalama olarak 10 yıl süreceğini tahmin ediyoruz'' dedi. 
     Hollandalı Bakan, Türkiye'nin bu koşullara uyması halinde 2015'te AB'ye girmesinin gerçekçi olup olmadığı sorusuna, ''Evet'' yanıtını verdi. 
     Bot, AB dönem başkanı Hollanda'nın, AB ülkelerinin Türkiye ile üyelik müzakerelerinin başlaması konusundaki tutumlarını incelediğini belirtti. 
     
     ''TÜRKİYE'NİN 2015 YILINDA ÜYE OLMASI, GERÇEKÇİ BİR GÖRÜŞ'' 

     Avrupa Birliği Dönem Başkanı Hollanda'nın Dışişleri Bakanı Ben Bot, Türkiye'nin, 2015 yılında Avrupa Birliği'ne tam üye olmasının gerçekçi bir görüş olduğunu söyledi. 
     Bot, Lahey'de parlamento binasındaki basın merkezinde yabancı gazetecilerle düzenlediği sohbet toplantısında, Türkiye'nin Avrupa Birliği mevzuatını özümsediği sürece, üyeliği önünde hiçbir engel bulunmadığı görüşünde olduğunu belirtti. 
     Avrupa Birliği'nin, Türkiye'ye 2002 yılında, Kopenhag siyasi kriterlerini yerine getirmesi halinde üyelik müzakerelerine başlanması konusunda söz verdiğini anımsatan Bakan Bot, Aralık zirvesinde olumlu kararın verilmesi ve beklenmedik bir gelişme olmaması halinde, Türkiye ile üyelik görüşmelerinin, 2005 yılı içinde herhangi bir tarihte başlayacağını bildirdi. 
     Bakan Bot, Türkiye'nin AB'ye üye olmak için insan hakları konusunda varolan engelleri kaldırmak amacıyla büyük çaba içinde olduğunu vurguladı ve bu çabaların müzakereler sırasında da sürmesiyle, Türkiye'nin 8-10 yıllık bir sürede tam üye olabileceğini belirtti. 
     'Türkiye neden 2015 yılında tam üye olmasın' diyen Bakan Bot, Türkiye için müzakerelere başlanmasında yeni koşulların öne sürülmesinin söz konusu olmadığını söyledi. 
     
     ''ORTAK FORMÜL ARANIYOR'' 

     Hollanda Hükümeti'nin, dönem başkanı olarak diğer 24 üye ülkenin görüşlerini almayı sürdürdüğünü belirten Bakan Bot, ''Türkiye ile müzakerelere başlanması konusunda bütün üye ülkelerin görüşlerinin yansıdığı ortak bir formül üzerinde çalışıyoruz'' dedi. 
     Dışişleri Bakanı Ben Bot, en son Filistin Lideri Yaser Arafat'ın cenaze töreni sırasında Başbakan Recep Tayyip Erdoğan ve Dışişleri Bakanı Abdullah Gül ile görüşme fırsatı bulduğunu ve insan hakları açısından, dini özgürlüklerin yerine getirilmesi konusunda Türkiye'de yaşanan bazı sıkıntıları ilettiğini söyledi. Bot, yasal güvenceleri bulunmasına rağmen Türkiye'de Hıristiyanların, dini inançlarının gereklerini yerine getirmede karşılaştıkları güçlükleri Türk yetkilerin dikkatine sunduğunu da kaydetti. 
     
     ''TEK ÖLÇÜ KOPENHAG KRİTERLERİ'' 

     Ben Bot, bir soru üzerine, son günlerde Hollanda'da Müslümanlarla Hollandalılar arasında film yapımcısı Theo van Gogh cinayetiyle başlayan gerginliğin, AB-Türkiye ilişkilerine olumlu ya da olumsuz bir etkisinin söz konusu olmadığını bildirdi ve müzakereler için tek ölçünün Kopenhag kriterleri olduğunu tekrarladı. 
     İslam radikalizminin yalnızca Hollanda'yı değil, diğer ülkeleri de etkilediğini belirten Bot, bu gelişmelerin, iç politika ile dış politika arasındaki ayrımın çok ince ve hassas bir dengeye dayandığını da gösterdiğini söyledi. 
     Hollanda Dışişleri Bakanı Bot, AB dönem başkanı olarak uluslararası sorunların çözümü konusundaki çabaları hakkında da bilgi verdi ve dönem başkanı olarak başarılı olduklarına inandığını söyledi. Bakan Bot, ''6 ayda dünyayı değiştiremeyiz, ancak AB, başta terörizmle mücadele olmak üzere uluslararası sorunların çözümü konusunda çok sayıda ülkeyle etkili işbirliği girişimleri başlatmıştır ve sürdürmektedir'' şeklinde konuştu. 
     
</TEXT>
</DOC>
