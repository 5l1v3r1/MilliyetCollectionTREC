<DOC>
<DOCNO> 258900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/guncel/gunz1.html </URL>
<DATE> 2004/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>



87 yaşındaki İngiliz paraşütle atladı 

MuĞla DHA 
Muğla'nın Fethiye ilçesine tatile gelen 87 yaşındaki İngiliz Doreen Heath, yamaç paraşütüyle 1950 metreden atladı. Tatilini Ölüdeniz'de geçiren Heath, yamaç paraşütü yapanları gördükten sonra yakınlarına, "Ben de mutlaka bu zevki tatmak istiyorum" dedi. Easy Riders Yamaç Paraşütü Şirketi'ne başvuran Heath, pilot Barış Engin ile Babadağ'ın 1950 metrelik rampasından Belceğiz Sahili'ne atladı. Plaja rahat bir iniş yapan Heath, çok mutlu olduğunu söyledi. 

Eminönü'nün sorunları toplantı masasında 

İSTANBUL Milliyet 
Tarihi yarımadanın kurtarılması için harekete geçen Eminönü Platformu, Merit Antique Otel'de toplandı. Eminönü Belediye Başkanı Nevzat Er, sorunları Eminönü Platformu ile çözebileceklerini belirterek, bölgede aşırı derecede gürültü kirliliği olduğunu kaydetti. Kapkaç ve işsizlik gibi sorunlara son vermek için sosyal projeler gerçekleştirmek zorunda olduklarını ifade eden Er, "Kaçak işçilerle ilgili de tedbirler almalıyız" dedi. 

Yıkım cezasına kızdı, 2 sekreteri rehin aldı 

OSMAN KARA İstanbul 
Küçükçekmece'de Ramazan Bayar 43 Söğütlüçeşme Mahallesi Bayar Sokak'taki binasının üzerine kaçak çatı katı yaptı. Belediye encümeni tarafından yıkım kararı verilerek, 20 milyar lira ceza kesildi. Kendisine bu konuda yapılan tebligatın ardından dün bir tabancayla Belediye'ye gelen Bayar, başkan yardımcılarının sekreterleri Meral Mutlu ile Özlem Ayantuna'nın bulunduğu odaya girdi. Mutlu ve Ayantuna'yı bir süre rehin tutan Bayar, sekreterlerin fırsatını bulup kaçması üzerine kendisini Meclis Salonu'na kilitledi. Burada bir el ateş ettiği belirtilen Bayar, olay yerine gelen polislerce etkisiz hale getirildi. 

Ertan Gönen için Kızılay'a dönme umudu 

ANKARA Milliyet 
Danıştay, Bakanlar Kurulu'nun 9 Ocak 2004 tarihli Resmi Gazete'de yayımlanan ve "Türkiye Kızılay Derneği yönetiminin görevden alınarak yerine geçici kurullar oluşturulmasına" ilişkin kararının yürütmesini durdurdu. Buna göre yapılacak itirazlardan sonuç çıkmazsa görevden alınan Ertan Gönen yönetimi yeniden Kızılay'ın başına gelebilecek. Gönen ve diğer eski yöneticiler, Bakanlar Kurulu'nun söz konusu kararının iptali ve yürütmesinin durdurulması istemiyle dava açmıştı. 

TRT Jakuzi ödemesini Genel Müdür yaptı 

İSTANBUL Milliyet 
TRT, Genel Müdür lojmanındaki bakım ve onarım işlerinin 30 milyar lirayı bulacağının tahmin edildiğini belirtti. Kurumdan yapılan açıklamada, şöyle denildi "Sözü edilen daire, daha önceki dönemlerde birleştirilmiş bir daire olup kurumun eski Genel Müdürlerince kullanılmış ve 2003 Martı'ndan beri boş kalmıştır. Genel Müdür lojmanında yapılması gereken bakım ve onarım işleri teknik heyet raporu ile belirlenmiştir. Bakım onarım işlerinin yaklaşık 30 milyar liraya mal olacağı tahmin edilmektedir. Lojmandaki sözü edilen jakuzi ödemesi de TRT Genel Müdürü Şenol Demiröz tarafından yapılmıştır." 

Uşak'ta 'nara' şehir dışında atılacak 

UŞAK DHA 
Uşak'ta alkollü kişilerin attıkları naraların vatandaşları rahatsız ettiği gerekçesiyle, lunapark ile kent merkezindeki 12 birahanenin, 6 ay içinde kent dışına taşınması kararlaştırıldı. İl Emniyet Komisyonu toplantısında, cinayet ve yaralama olaylarının genellikle birahane çıkışı veya birahane içinde meydana geldiği, birahanelerden çıkan alkollü kişilerin yüksek sesle nara atmaları ve çeşitli taşkınlıklarda bulunmalarının da gürültü kirliliğine yol açtığı belirtildi. Toplantıda, birahanelerin 6 ay içinde şehir dışına taşınması için belediyece yer tespiti yapılması da istendi. Birahane işletmecileri de sert karara tepki gösterdi. 


</TEXT>
</DOC>
