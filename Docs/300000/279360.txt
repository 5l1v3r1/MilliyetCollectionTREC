<DOC>
<DOCNO> 279360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun15.html </URL>
<DATE> 2004/10/12/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Almanya, Türkiye'ye yüzlerce Leopard-II tankı veriyor .. 
</HEADLINE>
<TEXT>

     Almanya'da yayımlanan Financial Times Deutschland gazetesi, Alman hükümetinin Türkiye'ye yüzlerce adet Leopard-II tipi tank vermeyi planladığını öne sürdü. 
     Gazete, Alman hükümet çevrelerine dayanarak verdiği haberde, hükümetin Türkiye ile AB arasında başlaması beklenen tam üyelik müzakereleri öncesinde Türkiye'ye yüzlerce adet tank vermeyi planladığını, Savunma Bakanı Peter Struck'un bu amaçla Milli Savunma Bakanı Vecdi Gönül ile görüşmek amacıyla Kasım ayında Türkiye'ye gitmesinin beklendiğini belirtti. 
     Her iki ülkenin Savunma Bakanlıklarının Alman tanklarının satışı konusunda 1999 yılından bu yana temas halinde olduklarını kaydeden gazete, Türkiye'ye 1000 adet tank verilmesi planının daha önce iktidar partileri arasında konuyla ilgili tartışmalardan dolayı gerçekleştirilemediğini belirtti. 
     Die Welt gazetesi de, yine hükümet çevrelerine dayanarak, Federal Güvenlik Konseyi'nin gelecek günlerde Türkiye'ye tank satışı konusunu ele alacağını, ancak bu konuda Türkiye'den henüz resmi bir talep olmadığını yazdı. 
     Almanya Dışişleri Bakanlığı'nın bir sözcüsü, dün yaptığı açıklamada, Türkiye ile üyelik müzakerelerine başlanması beklendiği için, Türkiye'ye yönelik silah ihracatı kısıtlamalarının gevşetilebileceğini söylemişti. 
     
     HÜKÜMET DOĞRULADI 

     Alman hükümeti, Türkiye'ye tank satışıyla ilgili düşünceler olduğunu doğruladı. 
     Savunma Bakanlığı'nın sözcüsü, başkent Berlin'de yaptığı açıklamada, bu konuda bazı Alman gazetelerinde çıkan haberleri doğrulayarak, Savunma Bakanı Peter Struck'un, AB üyelik müzakerelerine başlanması durumunda Türkiye'ye silah satışı konusunda yeniden düşünülmesi gerektiğini söylediğine işaret etti. 
     Sözcü, ancak Türkiye'den şu ana kadar resmi bir silah talebi bulunmadığını kaydetti. 
     Birlik 90 Yeşiller Partisi Eşbaşkanı Claudia Roth da WDR radyosuna yaptığı açıklamada, Türkiye'nin Almanya'dan silah talebinde bulunması durumunda, bunun federal hükümet ve Federal Güvenlik Konseyi tarafından kararlaştırılması gerektiğini söyledi. Böyle bir durumda Türkiye'deki insan hakları durumunun da gözönünde bulundurulması gerektiğini belirten Roth, 5 yıl öncesine göre Türkiye'de bu alanda çok büyük gelişmelerin yaşandığını kaydetti. 
     Türkiye'ye daha önce düzenlenmesi planlanan tank satışı, iktidar ortağı Yeşiller'in tepkisinden dolayı yapılmamıştı. 
     
</TEXT>
</DOC>
