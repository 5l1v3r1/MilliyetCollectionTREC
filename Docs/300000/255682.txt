<DOC>
<DOCNO> 255682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sonspo07.html </URL>
<DATE> 2004/07/15/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Galatasaray, Gallordo'nun transferi askıya alındı 
</HEADLINE>
<TEXT>

     Galatasaray Kulübü Yönetim Kurulu Üyesi ve Futbol Şubesi Sorumlusu Fatih Gökşen, sağlık sorunları nedeniyle Arjantinli futbolcu Gallardo için yürütülen transfer görüşmelerini askıya aldıklarını, Brezilyalı Djalminha'yı ise transfer etmeyi düşünmediklerini söyledi. 
     Galatasaray Lisesi'nde katıldığı Divan Kurulu toplantısından sonra gazetecilerin transferle ilgili sorularını yanıtlayan Gökşen, bu futbolcunun sağlık raporlarıyla ilgili önemli bir sorun çıktığını, sakatlığının uzun sürecek olması nedeniyle de görüşmelerin askıya alındığını bildirdi. 
     Yapacakları transferlere, kamp dönüşü teknik direktör Hagi ile birlikte değerlendirme yaparak karar vereceklerini belirten Fatih Gökşen, Brezilyalı futbolcu Djalminha ile ilgili de, ''Agresif bir oyuncu. Biz bir transfer yaparken, o oyuncudan en iyi nasıl yararlanabileceğimize bakıyoruz. Şu an için kendisini düşünmüyoruz'' açıklamasını yaptı. 
     Eylül ayına kadar transfer yapabileceklerini belirten Gökşen, Inter Kulübü'nün kiralamayı veya satmayı düşünmesi halinde Emre Belözüğlu ile ilgilenebileceklerini, Hagi'nin istediği Fatih Akyel'in transferini ise taraftarların ve başkan Özhan Canaydın'ın istememesi nedeniyle düşünmediklerini kaydetti. 
     
</TEXT>
</DOC>
