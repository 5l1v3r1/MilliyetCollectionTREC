<DOC>
<DOCNO> 299985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sontur10.html </URL>
<DATE> 2004/12/22/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Muğla'da daha şiddetli deprem olacak mı 
</HEADLINE>
<TEXT>

     DHA 

Muğla ve çevresinde önceki gece saat 01 02'de meydana gelen 5.1 büyüklüğündeki depremin ardından binlerce kişi geceyi sabaha kadar yağmur altında geçirirken, bölgede daha şiddetli bir depremin meydana gelmeyeceği açıklandı. 
     Muğla bölgesinde daha şiddetli deprem meydana gelmeyeceğini belirten Muğla Üniversitesi Mühendislik Fakültesi Öğretim Üyesi Prof. Dr. Ergün Karacan, "Deprem Ula-Muğla fay hattında meydana geldi. Bu fay hattı dinamik yapıda. Bundan önce öncü depremler meydana geldi. 5.1 büyüklüğündeki deprem ana deprem. Bundan sonra 15-20 gün, 2-3 büyüklüğünde artçı şoklar gelebilir. Depremlerle büyük bir enerji boşalması olur, ışık parlaması meydana gelebilir. Yaz aylarında Gökova Körfezinde meydana gelen küçük depremler büyük depremin işaret vericisiydi'' dedi. 
     Muğla bölgesinde 1957'de, 6.1 büyüklüğünde Fethiye depremi yaşandığını belirten Prof. Dr. Karacan, "Muğla'daki depremler eğim atımlı. Bu nedenle düşük ve orta şiddette depremler meydana gelir. Muğla bölgesindeki depremlerin nedeni volkanik hareketler değil. Deprem komple bir olaydır önceden zamanını bilmek mümkün değil. Deprem sonrası fay hattında yeni kıvrımlar meydana gelir. Ula-Muğla fay hattında bundan sonra yeni kıvrımlar meydana geldi. Deniz altında su ısınması olabilir, radon gazı çıkabilir. Ayrıca yer altı sularının kaynakları da değişebilir. Karstik bir yapıya sahip olan Muğla'da büyük şiddette deprem beklemiyoruz. Muğla'nın fay hatlarını araştırarak bir proje halinde bilimsel çalışma yapacağım'' dedi. 
     5.1'lik deprem uyutmamıştı... 
     MUĞLA ve çevresi önceki gece saat 01.02'de meydana gelen Richter ölçeğine göre 5.1 büyüklüğündeki depremle sarsılırken, artı şokların sabaha kadar sürmesi nedeniyle binlerce kişi geceyi yağmur altında sokakta geçirmişti. 5 kişinin yaralandığı, 20 binanın hasar gördüğü depremde bir caminin minaresi yıkılmıştı. 
     Boğaziçi Üniversitesi Kandilli Rasathanesi Deprem Araştırma Enstitüsü'nün merkez üssünü Muğla'nın Ula İlçesi olarak saptadığı deprem uğultuyla gelmiş ve 40 saniye sürmüştü. 
     Ula kent merkezi ve çevredeki yerleşim birimlerinde oturanlar, şiddetli sarsıntıyla birlikte kendilerini sokağa atmış, bir çok kişi, yakınlarından haber almak için telefona sarılınca, santraller kilitlenmişti. 
     Elektriklerin kesilmesi nedeniyle yerleşim merkezlerinde büyük panik yaşanırken, bazı kişiler kaçarken evlerinin balkonundan atlayıp yaralanmıştı. İlçe merkezinde koruma altında bulunan tarihi Ula evlerinden ikisi ağır hasar görürken, birçok binanın duvarlarında çatlaklar oluşmuş, Ula'nın Akyaka Beldesi'nde bir caminin minaresi yıkılmış, bu beldede birçok ev hasar görmüştü. 
     
     ARTÇI ŞOKLAR 

     Muğla'da merkez üssü Ula ilçesi olanz saat 01.02'deki 5.1 büyüklüğündeki depremden sonra artçı şoklar sabaha kadar devam etti. Bu sarsıntıların saati, merkez üssü ve büyüklüğü şöyle 
     Saat 01.16'da Muğla'nın Bayır Beldesi'nde 3.1. Saat 01.21'de Ula'da 3. Saat 01.32'de Ula'da 3.2. Saat 02.01'de Ula'da 3.2. Saat 02.23'te Milas'ın Ören Beldesi'nde 3.9. Saat 02.45'te Marmaris'te 3.3. Saat 03.41'de Ula'da 3.3. Saat 04.05'de Marmaris'te 3.3. Saat 06.23'te Ula'da 3.2. 
     
</TEXT>
</DOC>
