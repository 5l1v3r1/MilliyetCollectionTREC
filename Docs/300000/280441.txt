<DOC>
<DOCNO> 280441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sontur26.html </URL>
<DATE> 2004/10/15/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
İstanbullulara müjde... Suya indirim geliyor... 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, enflasyonun düştüğüne işaret ederek, ''Su fiyatlarında işyerlerinde yüzde 40, konutlarda da yüzde 8-12 oranında indirim yapacağız'' dedi. 
     Topbaş, ''Bülent Demir-Dereboyu Caddesi Atıksu ve Yağmursuyu Kanalı''nın açılış töreninde yaptığı konuşmada, İSKİ'nin 15 trilyon liralık yatırımla Kasımpaşa'yı sel baskınlarından kurtaran çalışmalar yaptığını söyledi. 
     ''Geçmişte Kasımpaşa'yı sel basıyordu. Burada yaşayanlar geçen yağmurdan etkilenmedi'' diyen Topbaş, çarpık yapılaşmanın faturasının çok ağır olduğuna ve kentsel dönüşümün önemine işaret etti. 
     Topbaş, İstanbul'un örnek belediyecilik sergilediğini de ifade ederek, ''Anadolu'daki belediyeler bizden makine ya da bilgi paylaşımı konusunda yardım istiyor. Anadolu'daki belediyelere ağabeylik yapacak bir büro kuracağız. Anadolu'nun da yerel yönetimde kalkınması gerekiyor'' diye konuştu. 
     İstanbul'da yağışların etkili olduğunu, bununla birlikte gerekli tedbirlerin de alındığını dile getiren Topbaş, dere yataklarının ciddi sorun teşkil ettiğini ve tüm derelerin afet kapsamına alınarak sorunlarını çözülmesi gerektiğini kaydetti. 
     Konuşmasında enflasyonun düştüğüne de dikkati çeken Kadir Topbaş, ''Su rezervlerimiz dolu. Artık enflasyon düştü. Su fiyatlarında işyerlerinde yüzde 40, konutlarda da yüzde 8-12 oranında indirim yapacağız. İndirimli tarife, 1 Ocak 2005'ten olacak'' dedi. 
     İSKİ Genel Müdürü Dursun Ali Çodur da İstanbul'un trafik akışında önemli yeri olan Kasımpaşa'daki çalışmanın 2 ayda tamamlandığını söyledi. 
     Konuşmaların ardından ''Bülent Demir-Dereboyu Caddesi Atıksu ve Yağmursuyu Kanalı'', İstanbul Büyükşehir Belediye Başkanı Topbaş ile Beyoğlu Belediye Başkanı Ahmet Misbah Demircan ve İSKİ Genel Müdürü Çodur tarafından ilköğretim öğrencilerine açtırıldı. 
     Bu arada Topbaş, törenden önce Kasımpaşa esnafını da ziyaret ederek, ''Ramazan ayının hayırlı olmasını'' diledi. Kadir Topbaş, ayakkabı parlatıcısı satan Hatice Güngören'in de tüm mallarını satın aldı ve 20 milyon lira ödedi. 
     
</TEXT>
</DOC>
