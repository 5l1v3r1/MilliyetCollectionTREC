<DOC>
<DOCNO> 256146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sonspo10.html </URL>
<DATE> 2004/07/17/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Del Bosque Carew'i hazır görürsem, önümüzdeki maçlarda oynatırım 
</HEADLINE>
<TEXT>

     Beşiktaş Teknik Direktörü Vicente Del Bosque, takımın gün geçtikçe ileriye doğru gittiğini söyledi. 
     Bosque, kamp yaptıkları Almanya'nın Sonnhof Bad Worishofen bölgesinde gerçekleştirilen idman sonrası basın mensuplarının sorularını yanıtladı. 
     İspanyol teknik adam, yeni sezon hazırlıklarında şu ana kadar ciddi bir sorun yaşamadıklarını belirterek, ''En önemli konu, bizim hazırlıklarda çok ileri gitmiş olmamız. Oyuncularımı tanıyarak, zamanla daha iyi olacağımıza inanıyorum. Hiç bir zaman sistem gibi bir kaygım olmadı. Sezon içinde de bu konuda katı davranmayacağım. Şu ana kadar İbrahim Toraman, Kaan Dobra ve Ramazan Kurşunlu'nun sakatlıkları dışında herhangi bir sorun yaşamadık. Önümüzde 3 hafta var. Lige en iyi şartlarda hazırlanmak için çalışıyoruz'' diye konuştu. 
     Bundan sonraki hazırlık maçlarında ilk 11 için düşündüğü oyunculara daha fazla şans vereceğini vurgulayan Del Bosque, kampa yeni katılan Norveçli futbolcu John Carew'i hazır bulması halinde önlerindeki hazırlık maçlarında oynatabileceğini söyledi. 
     John Carew'in sadece 'kenardan gelecek ortalarla verimli olacağı' düşüncesinin yanlış olduğunun altını çizen Del Bosque, şunları söyledi 
     ''Carew aynı zamanda çok iyi bir kontratak oyuncusudur. Vücudunu da çok iyi kullandığı için onun yanındaki arkadaşlarının akıllı olması gerekiyor. Sadece Carew'in değil, Sinan ve Veysel'in yapılarına da uygun şekilde forveti beslememiz gerekli. Carew'i hazır görürsem hazırlık maçlarında kısa bir süre de olsa oynatmayı düşünüyorum.'' Del Bosque, basın mensuplarının dün çekilen lig fikstürüyle ilgili sorularına ise, ''Fikstür o kadar önemli değil. Ben rakiplerimizi fazla tanımadığım için, bu konuda yorum yapmam doğru olmaz. Sonuçta hepsiyle karşılaşacağız. Fikstür zor veya kolay diye yorum yapmanın da bize bir faydası olmaz'' yanıtını verdi. 
     Sergen Yalçın'a da değinen İspanyol çalıştırıcı, yıldız futbolcudan çok pozitif sinyaller aldığını belirterek, ''Gerek profesyonel yaşantısı, gerekse saha içerisinde yaptığı icraatlarla, bende çok olumlu bir intiba bıraktı'' dedi. 
     
     İBRAHİM ÜZÜLMEZ ''EKSİKLERİMİZİ GİDERECEĞİZ'' 
     Beşiktaş'ın deneyimli sol kanat oyuncusu İbrahim Üzülmez ise siyah-beyazlıların resmi internet sitesine yaptığı açıklamada, takım olarak eksiklerini en kısa sürede gidererek, lige hazır başlamak istediklerini söyledi. 
     İbrahim Üzülmez, dün oynadıkları 1860 Münih maçında kazanma hırslarının önceki karşılaşmalara oranla daha fazla olduğunu belirterek, ''Zaman zaman defansif, zaman zaman da ofansif oynadık. Ortada bir gerçek vardı ki herkes kazanmak için elinden geleni yaptı. Lige daha zaman var. Eksiklerimiz olduğunu biliyoruz. Bunları da en kısa sürede gidererek, lige hazır başlamak istiyoruz'' diye konuştu. 
     Yeni transferlerden Mustafa Doğan ise birbirlerinin özelliklerini tanıdıkça çok daha iyi bir takım olacaklarını kaydederek, ''Dünkü maçta da bunun mesajlarını vermeye çalıştık. Hocamız bu maçlar sayesinde bizleri yavaş yavaş tanıyor ve neler yapabileceğimizi daha iyi tahlil ediyor'' dedi. 
     
</TEXT>
</DOC>
