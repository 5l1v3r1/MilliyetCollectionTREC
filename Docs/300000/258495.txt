<DOC>
<DOCNO> 258495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/soneko08.html </URL>
<DATE> 2004/07/27/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Kadıköy'ün en değerli hazineleri ihaleye çıkıyor... 
</HEADLINE>
<TEXT>

     Hazine'ye ait Kadıköy'ün en değerli arazileri, kat karşılığı inşaat yaptırılmak üzere Ağustos ayında ihaleye çıkarılacak. 
     İstanbul Defterdarlığı Milli Emlak Dairesi Başkanlığı Kadıköy Emlak Müdürlüğü tarafından 23 Ağustos'ta düzenlenecek ilk ihalede, Bağdat Caddesi'nde, Tarım ve Köyişleri İstanbul İl Müdürlüğü hizmet binalarının bulunduğu 21 bin 440 metrekarelik arazi ele alınacak. Tahmini bedeli 67.9 trilyon lira olan ihale, bu arazide inşa edilecek konut ve bürolardan Hazine tarafından pay alınmak üzere kat karşılığı inşaat yaptırılmasını, ayrıca arazi üzerindeki hizmet binalarının yerine, Küçükçekmece'de yeni hizmet binası inşasını öngörüyor. 
     25 Ağustos'ta çıkılacak 40 trilyon 947 milyar lira tahmini bedelli ikinci ihale, Kadıköy Tuğlacıbaşı Mahallesi'ndeki 44 bin 783 bin metrekarelik arazi üzerinde inşa edilecek konut ve ticari bürolardan Hazine tarafından pay alınmasını, ayrıca buradaki İstanbul Meteoroloji Bölge Müdürlüğü binalarına karşılık, Kartal'da hizmet binası, Uluslararası Eğitim Tesisi'ni de kapsayan binaların inşaatını içeriyor. 
     İstanbul Defterdarlığı Milli Emlak Dairesi Başkanlığı Kadıköy Emlak Müdürü Aydın Bilgin, yaptığı açıklamada, devlet arazilerini en verimli şekilde ekonomiye kazandırmayı ve Hazine'ye gelir sağlamayı amaçladıklarını belirtti. 
     İhalelerin pazarlık usulüyle yapılacağını belirten Bilgin, Kadıköy'de ihaleye çıkardıkları yerlerin imar durumunda resmi hizmet alanları olarak gözüktüğünü belirtti. Bilgin, buralarda kaç konut ve ticari ofis olacağının ihaleye katılacakların yapacağı fizibilite çalışmasına ve Hazine'ye verilecek paya göre belirleneceğini söyledi. 
     
     ANADOLU YAKASININ GÖZBEBEĞİ 

     Aydın Bilgin, ''Önemli yerdeki arsalar ihaleye çıkartılıyor. Bunu, Anadolu Yakası'nın gözbebeği Bağdat Caddesi'nde kat karşılığı arsa diye tanıttık. Bu, bir yarışma. Kazanmak için en yükseği verenler olacak. Bağdat Caddesi'ndeki ihalenin tahmini bedeli 67.9 trilyon lira. Bundan daha yüksek rakamlar bekliyoruz'' diye konuştu. 
     Bilgin, bu arazilerin kat karşılığı değerlendirilmeyle daha fazla gelir elde edileceğini vurguladı. 
     İhaleye çıkarılacak arazilerde yer alan kamu birimlerinin, ihaleleri kazananlar yeni hizmet binalarını tamamlayıncaya kadar eski yerlerinde hizmete devam edeceğini kaydeden Bilgin, böylece kamu hizmetinin de aksatılmayacağını bildirdi. 

     
</TEXT>
</DOC>
