<DOC>
<DOCNO> 275263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sondun31.html </URL>
<DATE> 2004/09/27/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Çek Cumhurbaşkanı'ndan Türkiye karşıtlarına tokat gibi yanıt 
</HEADLINE>
<TEXT>

     Çek Cumhuriyeti Cumhurbaşkanı Vaclav Klaus, ''Türkiye'nin Avrupalı olup olmadığı tartışmasını aşırı kibirlilik olarak gördüğünü'' söyledi. 
     Klaus, İspanya'da yayımlanan El Pais gazetesinde yer alan demecinde, hiç kimsenin Avrupa'nın sahipliğini üstlenme hakkına sahip olmadığını, Türkiye'nin Avrupa'ya ait olup olmadığının tarihe bakılarak anlaşılacağını söyledi. Klaus, ''AB içinde bazı siyasetçilerin ve yorumcuların açık bir şekilde Türkiye Avrupalı mı, değil mi tartışmasını yapmasını aşırı kibirlilik olarak görüyorum'' diye konuştu. 
     ''AB bir aşk değil, çıkar evliliğidir'' diyen Klaus, ''Avrupa'nın her seferinde birlik olmasına karşıyım. Çünkü Avrupa asla birlik olmadı ve bunun da böyle kalmasını umuyorum'' dedi. Çek Cumhurbaşkanı, şunları söyledi 
     ''Eğer AB'yi ayrımcılık, uyumlulaşma ve kurumsal standartlaşma olarak ele alırsak büyük bir olasılıkla Türkiye AB'ye ait olmuyor. Ama kurumsal olarak esnekliği olan bir AB'ye doğru gidiyorsak, burada Türkiye gibi açık toplumun, demokrasinin ve özgürlüğün olduğu bir ülke neden olmasın '' Çek Cumhurbaşkanı Vaclav Klaus, ziyaret amacıyla bugün İspanya'ya geldi. Klaus, bugün Kral Juan Carlos ile, yarın da Başbakan Jose Luis Rodriguez Zapatero ile görüşecek. 
     
</TEXT>
</DOC>
