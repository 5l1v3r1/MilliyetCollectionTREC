<DOC>
<DOCNO> 296058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonyas23.html </URL>
<DATE> 2004/12/08/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Yılda 5 milyondan fazla çocuk açlıktan ölüyor 
</HEADLINE>
<TEXT>

     Dünyada yılda 5 milyondan fazla çocuğun açlıktan ya da yetersiz beslenmeden öldüğü bildirildi. 
     BM Gıda ve Tarım Örgütü FAO 2004 raporunda, açlık ve yetersiz beslenmenin, kalkınma yolundaki ülkelerde milyarlarca dolarlık gelir ve üretim kaybına yol açtığı belirtildi. 
     Dünyada yetersiz beslenen insanların sayısının artmakta olduğu kaydedilen raporda, bu musibetle mücadele edebilmek için ayrılan bütçelerin yetersiz olduğuna işaret edildi. 
     Yetersiz beslenen insanların sayısının, 2000-2002 yılları arasında yaklaşık 852 milyon olduğu hatırlatılan raporda, bunların 815 milyonunun geri kalmış ülkelerde, 28 milyonunun gelişme yolundaki ülkelerde ve 9 milyonunun gelişmiş ülkelerde bulunduğu kaydedildi. 
     FAO, açlığın ekonomik boyutuna da raporunda ilk kez değindi ve yetersiz beslenmenin üretim ve gelir kaybı bakımından gelişme yolundaki ülkelere faturasının, toplam 500 milyar dolar civarında olduğunu vurguladı. 
     
</TEXT>
</DOC>
