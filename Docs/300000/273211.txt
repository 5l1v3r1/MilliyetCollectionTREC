<DOC>
<DOCNO> 273211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/ekonomi/eko01.html </URL>
<DATE> 2004/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TL'ye hücum durdu 
</HEADLINE>
<TEXT>


2003 yılı başından bu yana TL cinsi yatırım araçlarına hücum eden yurtiçi yatırımcı marttan bu yana döviz ve TL yatırım araçları arasındaki eğilimlerini değiştirmiyor 

TARIK YILMAZ 

Türk Lirası'nın dolar ve euro karşısında değer kazanması nedeniyle dövizden TL'ye hücum eden yatırımcıların kaçışı marttan bu yana durdu. İlk sekiz ayda 12.8 milyar dolar artan toplam yatırımların içinde döviz yatırımların payı beş aydır yüzde 28.5 - 30 aralığında seyrediyor. 
Geleneksel yatırım aracı olan doların 2003'ten bu yana değer kazanmaması nedeniyle dövizden TL'ye yönelen tersine dolarizasyon yatırımlar uzun süredir yerinde sayıyor. Bankacılık Düzenleme ve Denetleme Kurumu, Merkez Bankası ve Dışbank'ın yurtiçi yerleşiklerin yatırım eğilimi verilerinden derlenen rakamlara göre, 2002'de yüzde 42.6 olan dövize dayalı yatırım araçlarının toplam içindeki payı 2003 sonunda yüzde 32.3'e kadar düştü. 
2004'ün ilk üç ayında doların 1 milyon 310 bin - 1 milyon 350 bin lira aralığında dalgalanması, piyasadaki döviz likiditesinin artmasına neden olurken tersine dolarizasyon eğiliminin de sürmesini sağladı. Bu dönemde Merkez Bankası döviz alım ihalelerindeki miktarını artırma kararı aldı. Bankalar da açık pozisyonlarını 1.9 milyar dolarla yılın en yüksek düzeyine çıkardı. 

Eğilim martta durdu 
Yaşanan bu gelişmeler mart sonu itibariyle döviz yatırımların toplam yatırımlar içindeki payını yüzde 28.4'e kadar düşürdü. Nisandan itibaren dolardaki yükseliş, cari açık ve dış ticaret tartışmaları TL'ye hücumun kesilmesine neden oldu. Ancak bu dönemde Türk Lirası yatırım araçlarına yönelişin sürmesi döviz cinsi yatırımların payının toplam içindeki payının da aynı kalmasını sağladı. 
Ağustos sonu itibariyle TL yatırımlar 130.1 milyar dolara tırmanırken döviz cinsi yatırımlar 55.7 milyar dolar oldu. Temmuzda yüzde 29.2 olan döviz yatırımlarının payı ise kurdaki yükseliş sayesinde ağustosta yüzde 30'a çıktı. 

Yurtdışı yatırımcısı TL'yi tercih ediyor Yurtiçindeki yatırımcıların döviz ve TL tercihlerinde fazla bir değişiklik yaşanmazken yurtdışı yerleşiklerin tercihi TL yatırım araçları oldu. Merkez Bankası, Bankacılık Düzenleme ve Denetleme Kurumu ve Takasbank verilerinden yapılan hesaplamaya göre, yurtdışı yerleşiklerin Türkiye'deki TL yatırımları, yılbaşından bu yana 3.9 milyar dolar artarken döviz cinsi yatırımları sadece 800 milyon dolar arttı. Verilere göre yurtdışındaki yerleşiklerin yılbaşında 3.7 milyar dolar olan TL cinsi bono - tahvil miktarı 5.8 milyar dolara, 7.7 milyar dolar olan hisse senedi portföyleri 9.3 milyar dolara, 216 milyon dolar olan TL cinsi mevduatların payı ise 397 milyon dolara yükseldi. 
Yılbaşında 4 milyar 153 milyon dolar olan döviz cinsi yatırımlar döviz cinsi bono - tahvil ve mevduat, eurobond ise ağustos ayı sonunda 4 milyar 952 milyon dolara çıktı. 



</TEXT>
</DOC>
