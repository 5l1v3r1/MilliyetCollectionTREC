<DOC>
<DOCNO> 295645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sontur15.html </URL>
<DATE> 2004/12/07/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Müezzin ısınmak isterken camiyi yakıyordu 
</HEADLINE>
<TEXT>

     
     Ercan YILDIZ DÜZCE, DHA 
     

DÜZCE'nin Çilimli İlçesi Merkez Camii'nde görevli müezzin Ramazan Gür'ün, ısınmak için yaktığı katalitik soba, gaz kaçırması sonucu patladı. Müezzin odasında çıkan yangın büyümeden söndürülürken, dumandan etkilenen Gür tedavi altına alındı. 
     Yangın dün sabah saatlerinde, Çilimli İlçesi Merkez Camii'nin bodrum katındaki müezzin odasında meydana geldi. Isınmak için katalitik sobayı yakan Ramazan Gür, daha sonra sobayı açık bırakarak cami içindeki işlerini yapmaya başladı. Bu sırada katalitik sobanın gaz kaçırması sonucu yangın çıktı. Tüp patlaması sesiyle irkilen vatandaşlar caminin bodrum katından yükselen dumanları görünce itfaiyeyi aradı. Çilimli ve Düzce Belediyesi itfaiye ekipleri gelerek kısa sürede yangını kontrol altına alarak söndürdü. Yangın sırasında odaya girerek kitaplarını almak isteyen müezzin Ramazan Gür ise, dumandan etkilenerek Düzce Devlet Hastanesi'ne kaldırıldı. 
     
</TEXT>
</DOC>
