<DOC>
<DOCNO> 285763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonsiy12.html </URL>
<DATE> 2004/11/03/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Başbakanlık'ın bütçesi görüşülüyor... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Başbakanlık merkez teşkilatı ve bağlı kuruluşların, kamu kesiminde tasarrufun ve verimliliğin öncüsü olması için gerekli tüm tedbirleri aldıklarını belirtirken, ''Hedefimiz, Başbakanlığı teknik ve yalnızca koordinasyonu sağlayan bir merkez haline getirmektir'' dedi. 
     TBMM Plan ve Bütçe Komisyonu'nda, Başbakanlık ve bağlı kuruluşların 2005 yılı bütçeleri üzerindeki görüşmelere başlandı. Komisyonda sunuş konuşması yapan Devlet Bakanı Şahin, Başbakanlıkta çalışan ve 730 olan geçici personel sayısını 58. Hükümet döneminde 430'a, 59. Hükümet döneminde de 371'e düşürdüklerini söyledi. Şahin, Başbakanlık Teşkilatı Hakkındaki Kanunun yeniden düzenlenmesiyle bu sayının sıfırlanması çalışmalarının da tamamlanmış olacağını bildirdi. Şahin, Hükümet olarak hedeflerinin Başbakanlığı teknik ve yalnızca koordinasyon sağlayan bir merkez haline getirmek olduğunu söyledi. 
     Ekonomik önlemler çerçevesinde Başbakanlık merkez teşkilatı bütçesindeki çoğu harcama kalemlerinde tasarrufa yönelik önlemler alınarak yapılması zorunlu harcamalar dışındaki harcamalara izin verilmediğini ifade eden Şahin, şöyle dedi 
     ''Devletin ve ekonominin yeniden yapılandırılması için hazırlıklarını sürdürdüğümüz reform çalışmaları çerçevesinde kaynakların etkili kullanımına, sistemin verimli ve süratli çalışmasına, israfın ve kaynak kayıplarının azaltılmasına, saydam ve hesap verilebilir bir denetim oluşturulabilmesine yönelik çalışmalar sürmektedir. Bu çerçevede Başbakanlık merkez teşkilatı ve bağlı kuruluşların kamu kesiminde tasarrufun ve verimliliğin öncüsü konumunda olmalarını sağlamak üzere gereken her türlü tedbir alınmış olup, titizlikle uygulanmaktadır.'' 
     
     ''TÜRKİYE'NİN SPORDA GELECEĞİ PARLAK'' 
     Mehmet Ali Şahin, bakanlığına bağlı Gençlik ve Spor Genel Müdürlüğü ile ilgili bilgi verirken de Türkiye'nin, anayasasında sporla ilgili hükümler bulunan dünyanın ender ve geleceği parlak ülkelerden biri olduğunu söyledi. 
     Gençlik ve Spor Genel Müdürlüğü'nün yürüttüğü çalışmalar sonucunda Türkiye'de lisanslı sporcu sayısının şu an itibariyle 556 bin 238 olduğunu kaydeden Şahin, bu rakamın geçen yıl 310 bin olduğunu anımsattı. Şahin, 6 bin 312 de tescilli spor kulübü bulunduğunu belirtti. 
     Türk sporu açısından önem taşıyan yasal düzenlemelerin bu yıl içinde süratle çıkarıldığını kaydeden Şahin, sporda şiddetin önlenmesine yönelik yasal düzenlemelere karşın bazı olayların hala yaşandığını belirterek bunun da önüne geçilebilmesi için İçişleri Bakanlığı ile kendi bakanlığının titizlikle çalıştığını ifade etti. 
     Ödül yönetmeliğinde değişiklik yapılarak uluslararası başarı elde eden sporculara verilen ödül miktarlarının yüzde 175 artırıldığını vurgulayan Şahin, bu yıl olimpiyatlar ve Avrupa müsabakalarında toplam 779 madalya elde edildiğini söyledi. Şahin, Türkiye'nin Pekin'de yapılacak olimpiyatlarda madalya sıralamasında ilk 10'a girmeyi hedeflediğini de bildirdi. 
     Devlet Bakanı Şahin, 11 Aralık 2004 tarihinde, özerk olmayan toplam 39 federasyonun seçimlerinin yapılacağını ifade etti. 
     Mehmet Ali Şahin, 2005 yılının spor açısından Türkiye'yi dünyanın gündemine taşıyacak bir yıl olacağını belirtti. Gelecek yıl Üniversitelerarası Spor Müsabakaları, Formüla-1'in bir ayağı, Avrupa Şampiyonlar Ligi final maçı ile Avrupa Bayan Voleybol Şampiyonası'nın Türkiye'de yapılacağını söyleyen Şahin, Türkiye'nin İspanya'da gerçekleştirilecek olan Akdeniz Oyunları'na da 500 sporcu ile katılacağını bildirdi. 
     
     VAKIFLARIN ÖZGÜRLÜK ALANLARI- 
     Devlet Bakanı Şahin, bakanlığına bağlı Vakıflar Genel Müdürlüğü ile ilgili bilgi verirken de vakıfların önemine dikkati çekti. Tarih boyunca vakıfların aslında devletin üstlenmesi gereken pek çok hizmeti yerine getirdiğini anlatan Şahin, ''Kuşkusuz, geçmişte vakıfları istismar edenler çıkmıştır, gelecekte de istismar edecekler olacaktır. Devlet olarak bunların yakasına yakışmak görevimiz ancak, bu tür istismarlar olacak diye vakıfların özgürlük alanlarının daraltılmasının doğru olmayacağını düşünüyorum. Bu amaçla, vakıflara ilişkin yeni yasa tasarısı çalışmaları tamamlanmak üzeredir'' dedi. 
     Şahin, 38 bin mazbut, 302 de mülhak, 4 bin 518 yeni ve 162 cemaat ve esnafa ait vakıf ile 18 bin 500 tarihi eserin bakımı, onarımı ve yaşatılması ile vakıfların vakfiye amaçlarını gerçekleştirme faaliyetlerinin Vakıflar Genel Müdürlüğü tarafından yürütüldüğünü söyledi. Genel Müdürlüğün öz kaynaklarının büyük kısmının kira gelirlerinden oluştuğunu belirten Şahin, 2004 yılı Ekim ayı itibariyle 70 milyon YTL olan kira gelirlerinin, yıl sonuna kadar 100 milyon YTL'ye ulaşmasının beklendiğini Müdürlüğün toplam gelirlerinin de yıl sonunda 130 milyon YTL'ye ulaşacağını kaydetti. İhtiyaç duyulan yerlerde imaret açmak ve bu imarethanelerde fakir ve muhtaç durumdaki vatandaşlara yemek vermenin Vakıflar Genel Müdürlüğü'nün asli görevleri arasında bulunduğunu vurgulayan Şahin, 2002'de 57 imarethanede 8 bin kişiye yemek verilirken, bu rakamın bugün 66 imarethanede 14 bin 500 kişiye çıkarıldığını bildirdi. 
     Şahin, sosyal yardım kapsamında muhtaç maaşından yararlanan kişi sayısının 1500'den 3000'e çıkarıldığını, bu sayısının 5000'e yükseltileceğini de ifade etti. 
     Şahin, ayrıca, işletmesi SSK'ya verilen Bezm-i Alem Vakıf Gureba Hastanesi'nde, 2004 yılında 4600 fakir hastanın genel müdürlük adına ücretsiz muayene ve tedavi edildiğini söyledi. Şahin, ''Bu çalışmalar sonucu Vakıflar Genel Müdürlüğü, sosyal devlet anlayışının gerçekleştirilmesine önemli katkılar sağlamaktadır'' dedi. 
     
</TEXT>
</DOC>
