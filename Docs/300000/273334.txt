<DOC>
<DOCNO> 273334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sondun43.html </URL>
<DATE> 2004/09/20/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Sovyet bilim adamları Ay'da karargah kurmayı planlamış 
</HEADLINE>
<TEXT>

     Sovyetler Birliği'nin seçkin bilim adamlarının, Soğuk Savaş döneminde, ordunun karargahını Ay'da kurmak için uzun süre çalıştıkları bildirildi. 
     Rusya'da yayımlanan haftalık Novaya Gazeta'da yer alan haberde, en önde gelen Sovyet bilim adamlarının üzerinde çalıştığı projenin 30 yıl önce başlatıldığı, ancak çok yüksek maliyet nedeniyle iptal edildiği belirtildi. 
     Gazeteye açıklama yapan bilim adamı Aleksandır Yegorov, kendisinin de Ay'da üs projesinde bizzat yer aldığını, Sovyet bilim adamlarının nükleer silah tehdidi nedeniyle Ay'ın askeri karargah için uygun bir yer olacağı görüşünde olduğunu kaydetti. 
     Bilim adamlarının, Ay'da atmosfer olmadığından şok dalgalarının yayılamayacağı ve radyoaktif kirliliğin, atmosfer tarafından taşınma olasılığı olmadığından, sadece yüzeye yayılacağı hesabı yaparak projeyi başlattığını kaydeden Yegorov, ABD'nin de benzer bir proje geliştirdiğini ve bunun Sovyet bilim adamları tarafından bilindiğini söyledi. 
     Sovyetler Birliği'nin yörüngeye iki uzay gemisi koymayı ve bu gemileri tek bir istasyona yerleştirmeyi planladıklarını belirten Yegorov, ''Başlangıçta bu üste kalacak kişiler için bir mobil sığınak düşünülüyordu. Bu sığınakların ardından sabit bir üssün inşa edilmesi planlanıyordu'' diye konuştu. 
     Yegorov, 4 kişilik kozmonot grubunun proje yüzünden bir yıl uzayda kaldıklarını belirterek, ''Üssün canlı olabilmesi için buraya su havzaları ve havalandırma sistemi inşasının yanı sıra özel bitki evinin yapılması bile planlanıyordu'' dedi. 
     Projenin ekonomik gerekçelerle iptal edildiğini kaydeden Yegorov, Sovyetler'in bu projesinin ABD'nin 34 milyar dolara mal olan Apollo projesinden en az 10 kat daha pahalı olduğunu sözlerine ekledi. 
     
</TEXT>
</DOC>
