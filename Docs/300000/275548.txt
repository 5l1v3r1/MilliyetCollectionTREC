<DOC>
<DOCNO> 275548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sondun16.html </URL>
<DATE> 2004/09/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İtalyan rehineler fidye karşılığı serbest kalacak .. 
</HEADLINE>
<TEXT>

     Irak'ta 2 İtalyan yardım çalışını kadını kaçıranların, 1 milyon dolar fidye karşılığı rehineleri en erken bu hafta içinde salıvermeyi kabul ettiği ileri sürüldü. 
     Kuveyt'in El Rai El Aam gazetesi, ''İslamcı gruplara çok yakın olduğunu'' belirttiği kaynakların, bir yardım kuruluşu çalışanları Simona Pari ve Simona Torretta için ''mutlu sonu'' beklediklerini söylediğini yazdı. 
     İstenen fidyenin yarısının ödendiği kaydedilen habere göre, aynı kaynaklar, ''İtalyan rehineler, gecikmeye neden olacak bir gelişme olmazsa büyük olasılıkla bu hafta serbest bırakılacak'' dedi. 
     Gazetenin haberinde, İtalyan rehineleri kaçıranların istedikleri fidyenin yarısı olan 500 bin doları aldığı ve diğer yarısının da bir aracıyla bugün verileceği ileri sürülerek, görüşmelerde İtalyan temsilcilerin de yer aldığı ifade edildi, ancak İtalyanların hükümetten isimler mi olduğu belirtilmedi. 
     Haber bağımsız kaynaklarca doğrulanamazken, İtalya'da da basın yayın bültenlerinde yer alan haberle ilgili İtalya Başbakanlık Bürosu ve Dışişleri Bakanlığı henüz bir yorum yapmadı. 
     Bağdat'taki bürolarından kaçırıldıkları 7 Eylül'den bu yana kendilerinden haber alınamayan, ikisi de 29 yaşındaki İtalyan yardım görevlileri hakkında geçen hafta da adı daha önce duyulmayan dinci bir grup tarafından öldürüldükleri haberleri çıkmıştı. 
     
</TEXT>
</DOC>
