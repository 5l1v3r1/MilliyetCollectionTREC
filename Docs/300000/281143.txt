<DOC>
<DOCNO> 281143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/yazar/oztrak.html </URL>
<DATE> 2004/10/18/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
2005'te enflasyon hedefini tutturmak için çaba gerekli 
</HEADLINE>
<TEXT>

Yüksek enflasyon düştükçe aşağı doğru katılıklar artar. Petrol fiyatlarındaki artış da dikkate alındığında 2005 enflasyon hedefini tutturmak için büyük çaba gerekir 
Türk ekonomisinde enflasyon 1999 yılının sonundan itibaren ciddi bir düşüş eğilimi sergiliyor. 2001 yılında yaşanan kriz, bu eğilimi kısa bir süre için tersine çevirmişti, ancak daha sonra enflasyondaki düşüş güçlenerek devam etti. Bu yılın sonunda Türkiye de artık yüzde 10'un altında enflasyonla yaşayan ülkeler ligine terfi edecek. 
Bu gelişmenin arkasında hem iç hem de dış, birçok faktörü saymak mümkün. Ancak bunlar arasında en önemlisi, Türk insanının ekonomide 1990'lı yıllarda yaşanan ve doğal afetlerle de daha şiddetlenen ciddi dalgalanmalar ve 2001 yılında patlayan para ve bankacılık krizinden sonra, artık işlerin eskisi gibi olmayacağına inanması yatıyor. Böyle bir ortamda yapısal reformlarla gerçekleştirilen radikal değişim, kısa sürede güven sağlayarak, ekonomik birimlerin geriye endeksli davranış biçimlerini de terk etmelerine yol açtı. Ekonomik rejim değişikliği, oyun kurallarını gelişmiş ülkelerin kurallarına yaklaştırmaktaydı ve bu oyun içinde artık enflasyona yer yoktu. 

Petrol fiyatları artacak 
Yeni rejime duyulan güven, enflasyonu düşürmenin büyüme üzerinde ciddi bir maliyeti olduğu görüşlerini de boşa çıkardı. Türkiye son üç yılda oldukça yüksek büyüme hızlarını enflasyonda ciddi düşüşlerle birlikte gerçekleştirebildi. 2001 yılında başlayan programın son yılındayız. Görünen o ki bu program dünyadaki başarılı dezenflasyon programları arasındaki yerini almaya aday. 2005 yılının tüketici fiyatları bazında enflasyon hedefi yüzde 8 olarak belirlendi. 2004 yılı sonunda enflasyonun yüzde 10'un altında kalacağı anlaşılıyor. Buna bakarak önümüzdeki yılın enflasyon hedefinin gerçekleştirilmesinin daha kolay olacağı düşünülebilir. Ancak dünya ekonomisinde ortaya çıkan eğilimler önümüzdeki yıl için konan hedefi oldukça zorlaştırıyor. Bu gelişmelerin başında petrol fiyatlarındaki artış geliyor. Başlangıçta kısa süreli bir gelişme gibi görülen petrol fiyatlarındaki artışın artık beklenenden daha uzun süreceği kabul ediliyor. 
Diğer taraftan uluslararası likiditede başlayan daralmanın gelişen piyasa ekonomilerinin paralarında hızla olmasa da bir değer kaybetme sürecini başlattığı görülüyor. 
Bu gelişmelerden Türk ekonomisi de nasibini alıyor. 
Nitekim son aylarda TÜFE'de düşme eğilimi sürerken, TEFE'de bir artış dikkati çekiyor. 12 aylık değişimleri gösteren grafikten 2003 ortasından itibaren TÜFE'nin altında seyreden TEFE'deki artışların bu yılın mayıs ayından itibaren TÜFE'nin üstüne çıktığı gözüküyor. Aynı durum çekirdek enflasyon olarak tanımlanan özel imalat sanayii fiyatlarında da söz konusu. Evet, enflasyon hedefi TÜFE üzerinden belirleniyor ama TEFE kapsamındaki malların fiyatlarındaki artışlar TÜFE'yi etkilemekte gecikmeyecektir. Perakende satış aşamasında toptan fiyatlardaki artışı tamamen dengeleyebilecek bir teknolojik değişikliğin inandırıcılığı güç gözüküyor. 
Aşağıda yer alan diğer grafikte ise kamu ve özel imalat sanayii fiyatları arasındaki ilişki görülmekte. 2003 yılının ikinci çeyreğinden itibaren kamu fiyat artışlarında hızlı bir gerileme var. Bu, özel imalat sanayii fiyat artışlarındaki düşüşe de önderlik etmiş. Döviz kurundaki gelişmelerle de desteklenen bu durum, aynı zamanda KİT'lerdeki tasarruf tedbirlerinin de sonucu. Ancak artık burada da özellikle yatırım ihtiyacı nedeniyle oyun alanının daraldığı anlaşılıyor. Tabii petrol fiyatlarındaki artışların da ağırlıklı etkisi kamu imalat sanayiinde gözüküyor. Bu gelişmeler ışığında 2005 programında KİTlerin faiz dışı fazla yaratmaktaki ağırlığının artırılması kamu fiyatları üzerinde ek bir baskı oluşturacaktır. Bu, TEFE ve dolayısıyla TÜFE artışlarını etkileyecektir. 

Büyük çaba gerek 
Diğer taraftan yüksek enflasyon düştükçe aşağı doğru katılıkların da arttığı unutulmamalıdır. Bütün bunlar dikkate alındığında 2005 yılı enflasyon hedefinin tutturulması büyük çaba gerektirecektir. 
Reel faizler mevcut enflasyon hedefi çerçevesinde oldukça yüksek kalmıştır. Bu, para politikasının oyun alanını daraltmaktadır. Dolayısıyla enflasyonla mücadelede yük yine maliye ve gelirler politikası üzerinde olacaktır. Bunun büyüme üzerindeki yükünü hafifletmek ise, ancak ekonomide rejim değişikliğinin devam ettiğine oyuncuları inandıracak, hızlı bir yapısal reform uygulamasıyla mümkün olabilecektir. 



</TEXT>
</DOC>
