<DOC>
<DOCNO> 266367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sontur28.html </URL>
<DATE> 2004/08/25/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
1.5 yıldır kayıp olan Rus kadının cesedi bulundu 
</HEADLINE>
<TEXT>

     İzmir'in Urla İlçesi'nde cesedi bulunan ve 1.5 yıldır kayıp olan Rus uyruklu Saprikina Yanina'yı ''parasını gasp etmek'' amacıyla öldürdükleri iddia edilen 3 kişi yakalandı. 
     Alınan bilgiye göre, Aydın'ın Söke İlçesi'nde Emniyet Müdürlüğü'ne giderek teslim olan Serdar İ, annesinin İzmir'deki Rusya Federasyonu Fahri Konsolosluğu aracılığıyla bulunmasını istediği Saprinika Yanina'yı 25 Söke Belediyesi zabıta memuru Koray U. ve Rus uyruklu eşi Victoria U. ile bıçakla öldürdükten sonra İzmir'de Urla'nın Balıklıova Köyü Hürüklük mevkiindeki çalılık içine attıklarını itiraf etti. 
     Söke Emniyet Müdürlüğü'nün İzmir Emniyet Müdürlüğü Asayiş Şube Müdürlüğü Kayıp Şahıslar Büro Amirliği'ni bilgilendirmesi üzerine ekipler, Koray U. ve Yanina'yı tanıdığı belirlenen Victoria U'yu, gözaltına aldı. 
     Zanlıların sorgularından, Serdar İ, Koray U. ve Victoria U'nun İzmir'e gittikleri, burada Yanina ile buluştuklarını, daha sonra Çeşme'ye gitmek üzere yola çıktıkları, yolda Yanina'nın parasını ve cep telefonunu aldıktan sonra bıçakla öldürdükleri Balıklıova'da çalılıklara bıraktıkları anlaşıldı. 
     
     CESET PARÇALARI BULUNDU 
     Üç zanlının gösterdiği yerde, Saprinika Yanina'nın ceset parçaları bulundu. 
     Emniyetteki işlemleri tamamlanan zanlılar, Urla Jandarma Komutanlığı'na teslim edildi. 
     Emniyet yetkilileri, Yanina'nın 2002'nin Eylül ayında evlendiği bir Türk'ten boşandığını, ailesine Rusya'ya dönmek istediğini ilettiğini, dönmemesi üzerine de annesinin 7 Ocak 2003'te fahri konsolosluk kanalıyla, Emniyet Genel Müdürlüğü'ne başvurduğunu ve o günden beri de arandığını kaydettiler. 
     Zanlılar, jandarmaca ''adam öldürmek'' suçlamasıyla Urla Adliyesi'ne sevk edildi. 
     
</TEXT>
</DOC>
