<DOC>
<DOCNO> 292256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/spor/spo15.html </URL>
<DATE> 2004/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Hentbolda fiyasko 

AYŞE YEŞİN 

HENTBOLDA Bayan Milli Takım Teknik Direktörü Mehmet Bilir başta olmak üzere değişik dönemlerde bu görevi yürüten 16 teknik adamın federasyon karar defterinde kaydının olmadığı ortaya çıktı. Skandal, seçim kurulunun 18 antrenörün milli takımda çalıştığına dair belge istemesiyle belirlendi. Bunun üzerine bu isimler delege listesinden atıldı. 

Zaim aday değil 

GÜREŞ Federasyonu başkanlığı için daha önce aday olduğunu açıklayan Haydar Zaim çekildi. İlk başvurularda 6 kişi ile en fazla talibi olan federasyon unvanını alan güreşte daha önce de Ercan Yıldız yarışa girmeyeceğini belirtmişti. 11 Aralık'taki seçimlerde Mahmut Demir, Recai Ustaoğlu, Bekir Doğan ve Hasan Parlaktürk mücadele edecek. 

Telekom'da Sunter dönemi 

AVRUPA Kupası ve ligde arka arkaya alınan yenilgiler sonrasında antrenör Tolga Öngören'in istifa ettiği Türk Telekom, yola Ercüment Sunter ile devam edecek. Başkent ekibinin Yönetim Kurulu dün yaptığı görüşmeler sonunda tecrübeli teknik adamla anlaşmaya vardı. 

Altın yağacak 

SPORDAN Sorumlu Devlet Bakanlığı ile Hacı Ömer Sabancı Vakfı arasındaki protokol gereği Atina olimpiyatında birinciliği elde eden sporculara 160 Cumhuriyet altını ödül verilecek. Bugün düzenlenecek törende halterde Halil Mutlu, Taner Sağır, Nurcan Taylan, paralimpik oyunları atıcılık branşında altın madalya kazanan Korhan Yamaç ödüllerini alacak. 

Ringde coştular 

ANTALYA'NIN Kemer İlçesi'nde süren 1. Dünya Üniversiteler Boks Şampiyonası'nda mücadele eden 11 Türk sporcudan 8'i çeyrek finalde, 2'si yarı finalde mücadele etmeye hak kazandı. 30 ülkeden 200 sporcunun katıldığı ve Limra Otel'de yapılan şampiyona pazar günü sona erecek. 


</TEXT>
</DOC>
