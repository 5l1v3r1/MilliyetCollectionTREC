<DOC>
<DOCNO> 283070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/yazar/altan.html </URL>
<DATE> 2004/10/25/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Oynadı 
</HEADLINE>
<TEXT>


ÇORBA tencerede kaynadı. Kız oynadı, oğlan oynadı. 
Köylülerin ürettiği her şeye ve üretimde kullandığı her araçla gerece, devlet kasasından sübvansiyon vereceğiz. Enflasyonu da böylece aşağıya çekeceğiz. 
Bu güzelim öneriyi duyanların aklı oynadı. 
Halit Bey bıyıklarını ısırarak tespihiyle oynadı. 

Köylülerin borçlarını sileceğiz. İstanbul'da yapılıp Ankara'da pişen böreği aramızda eskisi gibi böleceğiz. 
Gedeleç'in aldığı arsalarla, Kesebir'in topladığı parsalarla eski düzeni geri getirip belediyelerin ocağına incir dikeceğiz. Bize yan bakanın gelmişini geçmişini büklüm büklüm edeceğiz. 
Hamsi tavada oynadı. 
Torun dedesiyle oynadı. 
Adi adam Nezahat'ın gururuyla oynadı. 

Askeri darbelere olanak tanıyacağız. 
Kızdığımız siyasetçileri de astıracağız. 
Böylece demokrasiyi genişletip, pulların üstüne resmimizi bastıracağız. 
Dağ oynadı taş oynadı. 

Atanmışlar devlettir, seçilmişler içi boş bir sepettir. 
Kredileri faizsiz vereceğiz, ete narh koyup, domatesin fiyatını elli kuruşa indireceğiz. 
Görür görmez Şermin'i, delikanlının yüreği oynadı. 
Metin kumar oynadı. 
Kedi yavrusu yün yumağıyla oynadı. 

Ben onu başbakan yapmadım ki... Müsteşar yaptım... 
Vaktiyle de müteahhitlik yaptım. 
Silahlı çetelerle koalisyonlar yaptım. 
Biraz şunu, biraz bunu yaptım. 
Ama asla müsteşarı başbakan yapmadım. 
Bulut Ay'la oynadı. 
Şevket hayatıyla oynadı. 
Ayperi atarisiyle oynadı. 

"Gerçek para, çaplı adam, sağlıklı kazanç" formülleri bizi batırır. Biz "yapay para, çapsız adam, uydurma kazanç"tan yanayız. Biz Rafaello tablosu değil, rengi kaçmış badanayız. 
Her şeyi yeniden yerli yerine oturtacağız. Elli beş milyonu elli beş dakikada kurtaracağız. 
Rüzgar perdelerle oynadı. 
Ayçe saçlarıyla oynadı. 
Çingene tef çaldı, ayı oynadı. 

Dışarıya mal satışını durdurup, hepsini içeride satacağız. Kahvelerin içine bol nohut katacağız. Bıkmadan usanmadan her zaman atacağız. 
Ben onu böyle yanlışlıklar yapsa hemen azlederdim. 
Ben kalkınca koltuğu kapıverdi. Gelin alalım o koltuğu elinden. O koltuk benim, herkes biliyor. Öyle değil mi Ben şimdi geri istiyorum koltuğu. Kalksın artık koltuktan. Seçime gerek yok. Kendiliğinden kalkıp versin koltuğu. Seçime hayır, ona da hayır. Bana da evet. Gerisini ne edersen öyle et. 
Cinnet göbek attı, divanelik çiftetelli oynadı. 
Çılgınlık şaha kalktı, delilik pasadoble oynadı. 
Zırtabozluk ahmaklıkla at yarışı oynadı. 
O oynadı, bu oynadı, şu oynadı. 
Hırs - ı piri çubuğunu yaktı ve hepsini oynattı. 
- 
Not 16 yıl önce yazılmış bir yazı... "Güneş"ten... 



</TEXT>
</DOC>
