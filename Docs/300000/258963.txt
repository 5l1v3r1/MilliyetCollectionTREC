<DOC>
<DOCNO> 258963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sondun19.html </URL>
<DATE> 2004/07/29/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
'İngiliz askerleri bir Iraklıyı öldüresiye dövdü' 
</HEADLINE>
<TEXT>

     İngiliz Yüksek Mahkemesi bugün, İngiliz askerlerinin geçen yıl Basra'da bir Iraklıyı öldüresiye dövdüklerini söyleyen bir görgü tanığını dinledi. 
     BBC'nin haberine göre, Taha el-Mutari adlı bu kişi, gördüklerini Londra'da ayrıntılı olarak mahkeme yargıçlarına betimledi. 
     Basra'da bir otelde çalışan El-Mutari, İngiliz askerlerini, Bahr Musa adlı 26 yaşındaki bir resepsiyon görevlisini, kahkalar atarak sırayla döverken gördüğünü söyledi. 
     El-Mutari ayrıca askerlerin, mahkumlara soğuk su döktüklerini ve eğlence için onları dans etmeye zorladıklarını belirtti. 
     Anlattıklarına bakılırsa El-Mutari, Bahr Musa ve beş kişiyle birlikte aynı anda gözaltına alınmış. 
     El-Mutari dışındaki altı Iraklının, İngiliz askerlerince öldürüldüğü iddia ediliyor. 
     Bu kişilerin aileleri de, olayların yaşandığı sırada Irak'ın işgal altında olduğunu belirterek, İngiliz İnsan Hakları Yasası'nın işletilmesini talep etti. 
     Aileler, İngiltere Savunma Bakanlığı'nın ölümlerle ilgili yasal sorumluluk üstlenmesini istiyor ve İngiliz hükümetinden tazminat almayı hedefliyor. 
     İngiliz Hükümeti'nin avukatları ise, bu olayların İngiliz İnsan Hakları Yasası çerçevesinde ele alınamayacağını iddia ediyorlar. 
     
</TEXT>
</DOC>
