<DOC>
<DOCNO> 289092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/dunya/adun.html </URL>
<DATE> 2004/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington'da deprem 
</HEADLINE>
<TEXT>


Bush yönetiminin ılımlı isimlerinden Dışişleri Bakanı Powell istifa etti. Böylece kabineden istifa edenlerin sayısı 6'yı buldu. Bakanlık için adaylar arasında Bush'un Ulusal Güvenlik Danışmanı Rice ile eski rahip John Danforth ile öne çıkıyor 

DIŞ HABERLER SERVİSİ 


ABD'de George W. Bush'un 2 Kasım'daki seçimi kazanarak ikinci dönem başkanlık koltuğuna oturmasının ardından, Dışişleri Bakanı Colin Powell dahil kabinesindeki 4 bakan daha istifa etti. Kabinenin güvercin kanadından, ılımlı bakan Powell'ın yanı sıra Tarım Bakanı Ann Venneman, Eğitim Bakanı Rod Paige ve Enerji Bakanı Spencer Abraham'ın istifa mektuplarını geçtimiz cuma Başkan Bush'a verdikleri bildirildi. Böylelikle Bush'un kabinesinden ayrılan bakanların sayısı daha önce istifa eden 2 bakanla birlikte 6'ya yükseldi. 
Beyaz Saray'dan yapılan açıklamada, Powell'ın istifa mektubunu geçtiğimiz cuma günü Başkan Bush'a verdiği ve Bush'un istifayı kabul ettiği bildirildi. Kendi kararıyla istifa ettiği belirtilen Powell'ın, yerine atanacak ismin Kongre tarafından onaylanmasına kadar görevde kalacağı kaydedildi. Powell, istifa haberinin duyulmasının ardından yaptığı açıklamada, göreve başladığı günden bu yana sadece bir dönem, yani 4 yıl görevi sürdürmeyi düşünüdüğünü kaydetti. Bush'un, kabinede boşalan 4 koltuk için, ocak ayına kadar yeni isimler açıklaması bekleniyor. 

En güçlü aday Rice 
Powell'ın yerine gelebilecek isimler arasında şimdiki Ulusal Güvenlik Danışmanı Condoleezza Rice ile ABD'nin BM'deki daimi temsilcisi ve eski rahip, John Danforth öne çıkıyor. Bu iki ismin yanı sıra Dışişleri Bakan Yardımcısı Richard Armitage ya da Savunma Bakan Yardımcısı Paul Wolfowitz'in de göreve getirilebileceği belirtiliyor. 
Bush kabinesinden geçtiğimiz hafta ilk olarak Ticaret Bakanı Donald Evans ile Adalet Bakanı John Ashcroft istifa etmişlerdi. Bush, Ashcroft'un yerine danışmanı Alberto Gonzales'i atamıştı. 
Irak savaşı öncesinde ve savaş sırasında Powell ile Savunma Bakanı Donald Rumsfeld'in başını çektiği sertlik yanlısı "Şahinler" arasında sık sık görüş ayrılıkları yaşanıyordu. Öte yandan, Washington kulislerinde Powell'ın, gelecek dönemde Dünya Bankası başkanlığına getirilebileceği konuşuluyor. 

Ordu kökenli siyah bakan 

Jamaika doğumlu olan 67 yaşındaki Powell, ABD tarihinin ilk siyah dışişleri bakanı olmuştu. Bu görevinden önce 35 yıllık ABD ordusuna hizmet veren Vietnam gazisi general, 1987 - 1989 yılları arasında ulusal güvenlik konularında ABD Başkanı'na danışmanlık yaptı. Powell, 1989 - 1993 yılları arasında ABD Genelkurmay Başkanlığı görevini yürüttü. Bu süre içinde Körfez Savaşı dahil olmak üzere 28 uluslararası krize tanık oldu. 


</TEXT>
</DOC>
