<DOC>
<DOCNO> 258200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sondun19.html </URL>
<DATE> 2004/07/26/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
'Sanal terörist' yakalandı 
</HEADLINE>
<TEXT>

     Bulgaristan'ın Filibe kentinde Cumhurbaşkanlığı, Başbakanlık ve Genelkurmay Başkanlığı'na yönelik terör eylemi tehdidinde bulunan bir kişinin gözaltına alındığı bildirildi. 
     İçişleri Bakanlığı tarafından yapılan açıklamada, Filibe kentindeki ''Extasy'' adlı bir internet kafeden elektronik posta mesajı geçen Dimitar Slavçev 22 adlı kişinin, kendini ''İslam El Irak'' örgütü militanı olarak tanıttığı belirtildi. 
     Örgütlü Suçlarla Merkez Mücadele Servisi'nin NSBOP Filibe bölge müdürü Binbaşı Kalin Georgiev, yapılan operasyon sonucu yakalanan ''sanal teröristin'' yaptığının şaka olmadığını açıkladı. 
     Binbaşı Georgiev, Cumartesi gecesi ''Küçük Paris'' semtinde düzenlenen operasyonda gözaltına alınan Slavçev'in ''bilinçli olarak hareket ettiğini'' belirterek, ''Terörist, sahip olduğu bazı görüşlerini ifade etmek üzere bu yolu seçmiştir'' dedi. 
     Dimitar Slavçev, faaliyetleri hakkında verdiği ifadede, ''İslam El Irak'' örgütü adını ''El Cezire'' TV kanalı internet sitesinden aldığını, Bulgaristan'ın devlet politikasına karşı olduğu için bu tehdit yolunu seçtiğini söyledi. 
     Gözaltına alınan Slavçev'in hakkında soruşturma açıldığı bildirildi. 
     
</TEXT>
</DOC>
