<DOC>
<DOCNO> 266410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/ekonomi/eko06.html </URL>
<DATE> 2004/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Fargo Hi - Ex, Askam'ı 200 milyon dolara taşıyacak 
</HEADLINE>
<TEXT>


Yeni kamyonu Fargo Hi - Ex ile sıçrama planlayan Askam, bu yıl toplam 200 milyon dolara 3 bin araç satmayı hedefliyor 

EKONOMİ SERVİSİ 

Ticari araç üreticisi Askam, yeni kamyon modeli Fargo Hi - Ex'i tanıttı. Askam Kamyon Yönetim Kurulu Başkanı Erdem Bektaş, Fargo Hi - Ex'in yüzde 100 Türk mühendislerinin eseri olduğunu belirtti. 
Fargo Hi - Ex, Türkiye'de üretilen araçlar içerisinde iç derinliği en fazla ticari araç olmasının yanı sıra, içinde standart olarak klima, buzdolabı ve hatta tuvalet bulundurmasıyla dikkat çekiyor. 
Uzun yıllar boyunca Türkiye'nin en büyük 50 sanayi kuruluşu içinde yer aldıklarını belirten Bektaş, "Bundan sonra daha pek çok ilke imza atarak en kısa zamanda yeniden Türkiye'nin en büyük sanayi kuruluşları içinde yer almaya hazırlanıyoruz" dedi. 

Pazar payı yüzde 34 
Askam Genel Müdür Vekili Çiğdem Topaloğlu ise bu yılın ilk altı ayının diğer otomotiv kollarında olduğu gibi ağır ticari araç pazarında da umut verici olduğunu belirtti. Topaloğlu, ilk 6 ayda 6X2 damper segmentinde yüzde 34'lük pazar payı ile liderliğini koruduğunu söyleyerek, "Yeni aracımız Fargo Hi - Ex ile yıl sonuna kadar 3 bin adet araç satarak, toplam 200 milyon dolar ciro gerçekleştirmeyi hedefliyoruz" diye konuştu. 
Topaloğlu, Ortadoğu, Kuzey Afrika, Bağımsız Devletler Topluluğu ve Türk Cumhuriyetleri'ne ticari araç, Almanya ve Avusturya'ya da yan sanayi mamülleri ihraç ettiklerini anlattı. 


</TEXT>
</DOC>
