<DOC>
<DOCNO> 251332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/siyaset/asiy.html </URL>
<DATE> 2004/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO Genel Sekreteri Nostaljik NATO öldü 
</HEADLINE>
<TEXT>


Genel Sekreter Jaap de Hoop Scheffer, 'Akdeniz diyaloğumuz güçlendirilmeli. Yeni NATO, misyonunda Avrupa sınırlarının ötesine bakmak zorunda' dedi 

SERHAT OĞUZ, PINAR AKTAŞ, ELİF KORAP, ŞÜKRAN PAKKAN, AYÇA ATAY, HALUK ATALAY, TAHSİN AKSU, ŞAKİR AYDIN, GÜRKAN AKGÜNEŞ, AHU COŞKUN İstanbul 


NATO Genel Sekreteri Jaap de Hoop Scheffer, "nostaljik NATO'nun öldüğünü, siyasi hedefleri olan yeni NATO'nun Avrupa'nın ötesine bakmak zorunda olduğunu" söyledi. Scheffer, Irak geçici hükümeti başbakanı İyad Allavi'nin askeri eğitim ve teçhizat talebini içeren mektubuna, bugün başlayacak zirvede olumlu cevap verileceğine inandığını vurguladı. 
Türkiye Ekonomik ve Sosyal Etüdler Vakfı TESEV ile German Marshall Fund Of The United States GMF tarafından İstanbul'da düzenlenen "Yeni Bir Yol Kavşağında Atlantik İttifakı" konferansında konuşan Scheffer, Allavi'nin Irak'taki güvenlik güçlerinin eğitimi konusunda yardım istediğini hatırlatarak, şöyle dedi "NATO büyükelçileri de geçtiğimiz günlerde Brüksel'de bu konudaki talebe olumlu yanıt vermek üzere bir anlaşmaya vardılar. NATO'ya üye ülkelerin delegasyon başkanları bu konuda nihai anlaşmaya varacaklar. Önemli olan, talebin Bağdat'tan gelmiş olmasıdır. Irak güvenlik güçlerinin eğitimi, ülke içinde olduğu gibi ülke dışında da gerçekleştirilebilir." 
Kıbrıs sorununun çözümünde NATO'nun rolüne ilişkin bir soru üzerine Scheffer, "Burada NATO'ya bir rol yoktur. BM Genel Sekreteri dahil çok sayıda uluslararası aktör devreye girmiştir, ancak bir sonuç alınamamıştır. NATO'nun bu konuda yapacağı bir şey yoktur" dedi 
NATO'nun, sorunları kaynağında çözmesi gerektiğini kaydeden Scheffer, "Gerekli müdahale erken yapılmazsa sorunlar kapımızı çalacaktır. NATO, Avrupa dışında da etkinlik göstermek zorundadır. Afganistan'daki operasyonumuzu genişleteceğiz, Akdeniz diyaloğunu güçlendireceğiz" diye konuştu. NATO askeri kapasitesinin yenilenmesi gerektiğini vurgulayan Scheffer, "Daha hızlı hareket eden, daha güçlü ve çevik kuvvetlere ihtiyacımız var. NATO'nun, siyasi hedeflerini gerçekleştirmesine olanak sağlayacak askeri donanıma sahip olması gerekmektedir" dedi. 
Scheffer, NATO'nun geleceğiyle ilgili konularda şöyle dedi "Kuzey Afrika ve Ortadoğu'da varlığımızı göstermemiz gerekiyor. Bu bölgenin desteğimize ihtiyacı var. Hiçbir gelişme NATO'nun yeni misyonunu bu bölgeden daha fazla etkilemeyecek. Akdeniz diyaloğumuzu güçlendirmek zorundayız. Bu zirvede bölge ülkeleriyle işbirliğini artıracak yeni İstanbul girişimini başlatacağız. Eski, nostaljik NATO öldü, yeni NATO misyonunda Avrupa sınırlarının ötesine bakmak zorunda. NATO geleceği şekillendirecek en güçlü kaynak olmaya devam edecektir." 

İstanbul'da aile fotoğrafı 

Cumhurbaşkanı Ahmet Necdet Sezer, NATO Zirvesi'ne katılan hükümet ve devlet başkanlarına dün Dolmabahçe Sarayı'nda akşam yemeği verdi. Liderler yemekten önce sarayın merdivenlerinde aile fotoğrafı çektirdi. 


</TEXT>
</DOC>
