<DOC>
<DOCNO> 276108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/spor/spo06.html </URL>
<DATE> 2004/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabırlı ve ısrarlı 
</HEADLINE>
<TEXT>


Gençlerbirliği'nin teknik patronu Erdoğan Arıca, savunmada açık vermeden ve gol bölgelerinde acele etmeden UEFA'da tur atlamayı planladıklarını söyledi 

NECMİ KEPÇETUTAN 


"Rakip disiplinli" 
YUNAN Egaleo ekibini 1 - 0'ın rövanşında ağırlayacak olan Gençlerbirliği, UEFA Ligi'ne katılmak, Teknik Direktör Erdoğan Arıca'nın deyimiyle, "Sabırlı ve ısrarlı" olacak. Arıca, Fenerbahçe maçında kötü tecrübe yaşadıklarını belirtti, "Rakip disiplinli. Stratejimiz sabırla ve ısrarla mücadele edip, gol bulma üzerine kurulu olacak. Savunmada en ufak açık bırakmamamız lazım. Kimse körü körüne atak beklemesin. Defansta da dört ya da beş adam olacak" dedi. 

"Goller atmalıyız" 
ARICA, forvette Youla veya Boliç'ten birine görev vereceğini de belirtti. Tecrübeli hoca, "Egaleo'dan her yönden üstün görünüyoruz. Ama herşey güç para demek değil. Öyle olsaydı, Real Madrid her zaman galip gelirdi" yorumunu yaptı. Kaptan Ümit Bozkurt "Kendimizi göstermenin zamanı geldi" ifadesini kullanırken, Mustafa Özkan "Turu geçmek istiyorsak goller bulmalıyız. Hem savunmada hem hücumda iyi oynamalıyız" diye konuştu. 

Egaleo moralli 

EGALEO Teknik Direktörü Stephane Demol, tur atlamalarının imkansız olmadığını söyledi. Demol, "Yunanistan'da iyi bir skor elde ettik. Bugüne kadar oynadığımız tüm müsabakalarda gol attık. Bu geleneği devam ettirmek istiyoruz. Her iki takım açısından da çok zor maç olacak. Hafta sonu 33 yıldır yenemediğimiz OFİ Crete takımını deplasmanda 1 - 0 mağlup ettik. Futbolcularımın morali çok iyi" yorumunu yaptı. 


</TEXT>
</DOC>
