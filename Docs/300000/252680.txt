<DOC>
<DOCNO> 252680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonsiy18.html </URL>
<DATE> 2004/07/03/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Erdoğan Yenidoğan beldesinde... 
</HEADLINE>
<TEXT>

     Başbakan Recep Tayyip Erdoğan, vatandaşlardan kendilerine güvenmelerini isteyerek, ''Hortumları kesmeye devam ediyoruz. Hortumlar kesildikçe bu size geliyor'' dedi. 
     Ümraniye'ye bağlı Yenidoğan Beldesi Belediye Başkanlığı'nı ziyaret eden Erdoğan, Belediye Başkanı Hakan Örüng'den beldenin sorunları hakkında bilgi aldı. 
     Burada vatandaşlara hitap eden Erdoğan, ekonomik gelişmelere dikkati çekerek, iktidara geldiklerinde yüzde 69 olan enflasyonu yüzde 20'ye indireceklerini söylediklerini, ama rakamın yüzde 18.4 olarak gerçekleştiğini hatırlattı. 
     Erdoğan, bu yıl için de enflasyonda yüzde 12 hedef koyduklarını dile getirerek, Haziran ayı rakamları değerlendirildiğinde yıllık bazda enflasyonun TEFE'de yüzde 10.5, TÜFE'de ise yaklaşık yüzde 9 olduğunu ifade etti. 
     İç borçlanmada faiz oranını yüzde 69'dan yüzde 27'ye düşürdüklerini, aradaki yüzde 42'lik farkın fakir-fukara garip-gurebanın, vatandaşın cebinden çıktığını kaydeden Erdoğan, şöyle devam etti 
     ''Ama bunu görmeyen gözler var. Bu para vatandaşın cebinde kalıyor. Bu böyle kalmayacak. Siz bize güvenin. Biz hortumları kesmeye devam ediyoruz. Görüyorsunuz, kesiyoruz. Hortumlar kesildikçe bu size geliyor. Geçen yıl fakir-fukaraya 800 bin ton kömür dağıttık. Bu yıl 1 milyon ton dağıtacağız. Bir şey daha yapacağız, piyasada kömür fiyatlarını ucuzlatacağız. Nasıl olacak bu Piyasaya 3 milyon ton zenginleştirilmiş, kaliteli, ucuz kömür süreceğiz. Ekmeğin fiyatı niye pahalılaşmıyor Çünkü İstanbul Büyükşehir Belediyesi'nin ekmeği piyasada ucuz da onun için. Biz bunu 1994'te başlattık. O zaman fırınların hali rezaletti. Kaliteli Halk Ekmek fırınları kuruldu. Piyasaya daha fazla ekmek girdi.'' Yenidoğan'ın okul ve hastane gibi sıkıntılarının bulunduğunu, bu sorunları kısa sürede gidereceklerini belirten Erdoğan, daha sonra sosyal donatı alanlarını artıracaklarını bildirdi. 
     
     ASGARİ ÜCRET ZAMMI 

     Bir vatandaşın, ''Asgari ücrete 15 milyon lira zam yaptınız. Gıdaya ise yüzde 10 zam geldi. Biz asgari ücretle geçinemiyoruz. Sizden ikinci bir zam bekliyoruz'' demesi üzerine Erdoğan, şunları kaydetti 
     ''Bu yıl içinde ortalama asgari ücrete zammı şöyle bir düşün. Yüzde olarak ortalama ne yaptık Neden ikinci 6 ayda aldığın zammı söylüyorsun da ilk 6 ayda aldığın zammı söylemiyorsun Birinci 6 ayda 228 milyon net alıyordun. Biz bunu 300 küsure çıkardık. Şimdi 15 daha ilave ettik ve 328'e çıkardık. 228'den 328'e çıkardık. Son zamla beraber, yüz milyon artış oldu.'' Başka bir vatandaşın, ''Yetmiyor'' demesi üzerine, Erdoğan, ''Asgari ücret yetmiyor, onu ben de biliyorum. Bizde olacak da vereceğiz. Olmayınca veremeyiz ki. Şunu da söyleyeceksin, eskiden size bu kadar bile zam yapmıyorlardı. Kaldı ki enflasyon yüzde 100'lerin üzerindeydi, yüzde 40'lardaydı. Şimdi bak enflasyon nerede'' diye konuştu. 
     
     ''ENFLASYONUN ÜZERİNDE ZAM YAPTIK'' 

     Erdoğan, enflasyonun düştüğünü ve vatandaşın cebinden para çıkmadığını vurgulayarak, ''Onun için, biz size enflasyon üzerinde zam yaptık, buna bakacaksın'' dedi. 
     Asgari ücretin ideal olmadığını, ileride daha fazla vereceklerini belirten Erdoğan, ''Ama biraz sabır, Türkiye güçlendikçe siz de güçleneceksiniz. Bundan emin olabilirsiniz'' şeklinde konuştu. 
     Erdoğan, vatandaşların slogan atarak kendisini Alemdar Beldesi'ne davet etmesi üzerine, beldeyi özel olarak daha sonra ziyaret edeceğini söyledi. 
     Bu arada, Başbakan Erdoğan'ın beldeden ayrılışı sırasında Berivan Tuğra adındaki bir kadın, elektrik kontağından çıkan yangın sonucu evini kaybettiğini belirterek, Erdoğan'dan yardım istedi. Erdoğan, bunun üzerine yanına çağırdığı Yenidoğan Belediye Başkanı Hakan Örüng'den Berivan Tuğra'ya yardımcı olmasını istedi. 
     
</TEXT>
</DOC>
