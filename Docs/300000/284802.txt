<DOC>
<DOCNO> 284802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/yazar/tamer.html </URL>
<DATE> 2004/10/31/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Adalet Bakanı'na destek mesajı yollayalım 
</HEADLINE>
<TEXT>

Çiçek "Yolsuzlukla mücadele çabamıza, mektup ya da telgrafla bir tek destek bile olmadı" 

Adalet Bakanı Cemil Çiçek'in, Şanlıurfa'da kaçak elektrikle mücadele çalışmaları sırasında öldürülen TEDAŞ müdür yardımcısı, elektrik mühendisi Hasan Balıkçı'nın layık görüldüğü "Uluslararası Dürüstlük Ödülü" töreninde yaptığı konuşma içimi acıttı. 
Çiçek, ödülü Balıkçı'nın eşi Şengül Balıkçı'ya verirken "Yolsuzlukla mücadele etmekten vazgeçmesi" yönünde telkinler aldığından yakınıyor, "Bunları bıraksan, daha ileri gitmesen" diyenler olduğunu söylüyor. "Allah'a bir can borcum var. Şerefsiz bir hayat sürmektense, şerefli bir ölümü tercih ederim" dediğine göre, anlaşılan tehditler de alıyor. 

STK'lar nerede 
"Yolsuzlukla mücadelenin toplumsal talep haline geldiğine inanmıyorum" diyor Çiçek ve hemen ardından bu tespitinin nedenini açıklıyor 
"Yolsuzlukla mücadele çabamıza mektup ya da telgrafla tek bir destek bile olmadı. Doğru yapıyorsun diyen olmadı. Arkamda çok fazla kişi yok. Yolsuzluklarla mücadele için meslek birliklerinin biraya gelip miting yaptığını duydunuz mu Ben duymadım. Bir bildiri yayınlandı mı Hemen her konuda miting yapıp, imza kampanyaları düzenleyen meslek kuruluşları ile sivil toplum örgütlerinin, bu konuda da bize tam destek vermeleri gerekir." 
İşte içimi acıtan sözler bunlar. 3 - 4 yıl önce bizi yönetenlerle mahkemelik olduğum günleri hatırladım. 9. Cumhurbaşkanı Süleyman Demirel, eski Enerji Bakanı Cumhur Ersümer ve eski Devlet Bakanı Güneş Taner'le mahkemede hesaplaşırken, binlerce okur desteğini arkamda bulmasaydım, aynı moralle yazılarıma devam edebilir miydim acaba Hatta bazı dostlarım "Demirel'e hakaretten 16 ay hapis cezası alman, senin hayat boyu taşıyacağın şeref madalyasıdır" diyerek beni öylesine yüreklendirdiler ki, o motivasyonla daha da cesur yazılar yazıp, yeni davalarla boğuşmak zorunda kaldım bir süre. 

Haydi göreve 
Diyeceğim şu Adalet Bakanı sayın Cemil Çiçek'in biz vatandaşların desteğine ihtiyacı var. Anlaşılan sözlü olarak kendisinin arkasını sıvazlayanlar oluyor, ama iş bu konuda desteği kağıda döküp, belgeli hale getirmeye gelince ortada adam kalmıyor. 
Haydi görev başına. Sizlere Çiçek'e destek mesajı gönderebileceğiniz adres, faks ve e - postaları bildiriyorum 
Adalet Bakanlığı, PK. 06659 Kızılay Ankarafaks 0312 417 71 13info adalet.gov.tr 
Bu önemli konuyu, sivil toplum örgütlerinin de dikkatine sunuyorum. 

Maç seyreder gibi 
Bu hükümetin gerek bankalarını batıran patronlar, gerekse mafya babalarıyla mücadele konusunda bir kararlılığı olduğu kesin. Ancak başarılı sonuçların daha hızlı alınabilmesi, Çiçek'in de dikkat çektiği gibi sadece siyasilerin işi değil, bizim tavrımıza da bağlı 
"Türkiye'de her işi kestirmeden çözme, yasalara uymak yerine yasaların arkasına dolanma veya birilerini araya koyma çabası var. Yolsuzluğu sadece keş para olarak görmeyin. Tavassut ve ricaları da düşünün. Bu konuda herkesin üzerine düşeni yapması gerekir. Bu hepimizi rahatsız etmeli. Bu işe sadece bir ekibin işi, mevsimlik, 3 - 5 ay sonra bitecek bir olay olarak bakmamak gerekir. 
Sadece siyasiler, hükümet yapsın, geri kalanlar derbi maç seyreder gibi baksın, bu olmaz Yoksa daha nice görev şehitleri veririz. Bu iş, uzun soluklu bir mücadeledir ve tüm kesimlerin tam desteği gerekir. Yolsuzlukla mücadele topyekün bir savaştır. Bir savaş da sadece piyadeyle kazanılmaz." 



</TEXT>
</DOC>
