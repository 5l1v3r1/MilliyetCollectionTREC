<DOC>
<DOCNO> 282126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sondun33.html </URL>
<DATE> 2004/10/21/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Fidel Castro'nun dizi kırıldı, kolunda çatlak var 
</HEADLINE>
<TEXT>

     Konuşması sırasında düşen Küba lideri Fidel Castro'nun sol dizinin kırıldığı, sağ kolunda da çatlak olduğu açıklandı. 
     Hükümetten yapılan yazılı açıklamada, ''Komutana yapılan tıbbi inceleme, kazara düşmesinin ardından sol dizinin kırıldığını ve sağ kolunda çatlak olduğunu ortaya koymuştur. Komutana gereken tedavi uygulanacaktır'' denildi. 
     Açıklamada, Castro'nun genel sağlık durumunun iyi, moralinin de mükemmel olduğu belirtildi. 
     Castro, Santa Clara kentinde düzenlenen bir mezuniyet töreninde konuşma yaparken düşmüştü. Daha sonra bir mikrofon isteyen Castro, düştüğü için özür diledi. Dizinde ve kolunda kırık olabileceğini, ama bundan emin olmadığını ifade eden Castro, 30 bin kişiye ''Tek parçayım'' diye seslendi. 
     Mümkün olan en kısa zamanda düzeleceğini, bacağı veya kolu alçıya alınsa bile konuşabileceğini ve işlerine devam edebileceğini söyleyen Castro, ertesi gün dünyadaki bütün gazetelerin ön sayfasında düşme resminin yer alacağı esprisini yapmıştı. 
     
</TEXT>
</DOC>
