<DOC>
<DOCNO> 277565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sonyas03.html </URL>
<DATE> 2004/10/05/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Dilek kutusuna gelen ilginç istekler... 
</HEADLINE>
<TEXT>

     Sivas Tarım İl Müdürlüğü'nde, bir süre önce hizmete sunulan ve sadece müdür Özkan Kayacan'ın açtığı dilek-şikayet kutusuna ilginç istekler geliyor. 
     Tarım İl Müdürlüğü'nün giriş katında oluşturulan ve her gün sabah müdür Kayacan tarafından açılan dilek-şikayet kutusunda, personel ve çiftçilerden gelen isteklere cevap verilmeye çalışılıyor. 
     AA muhabirinin görüştüğü Kayacan, sorunlarını iletmekte zorluk çeken personel ve çiftçiler için oluşturdukları dilek kutusu aracılığıyla kendilerinden istekte bulunanlara yardımcı olmaya çalıştıklarını ifade etti. 
     Uygulamanın ilgi gördüğünü belirten Kayacan, dilek kutusuna bırakılan her isteğin bizzat kendisi tarafından değerlendirildiğini belirterek, şunları kaydetti 
     ''Bizden istenen talepleri çözmeye çalışıyoruz. Çok değişik isteklerde de bulunuluyor. Bize gelen taleplerden birinde personelimizin biri oğlu için kız istemeye kendisiyle gelmemi istedi. Onunla beraber gittik, kızı istedik. Yine başka bir personelimiz de eşiyle problemi olduğunu ve barıştırmamı istedi. Onu da eşiyle barıştırdım. Bunun yanı sıra çiftçilerimiz de bıraktıkları mesajlarla çok ilginç, hatta çözülemeyecek özel sorunlarının halledilmesini istiyorlar.'' Bu talepler arasında bir çiftçinin tarlasına ektiği buğdayı kavgalı olduğu bir aile yüzünden biçemediğini, bunun için kendisinden jandarma kontrolünde biçerdöven tahsis edilmesi talebinde bulunduğunu da kaydeden Kayacan, vatandaşın sorunlarını ellerinden geldiği kadar çözmeye çalıştıklarını vurguladı. 
     
</TEXT>
</DOC>
