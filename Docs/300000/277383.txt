<DOC>
<DOCNO> 277383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sondun09.html </URL>
<DATE> 2004/10/05/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Belçika basını Türkiye'nin tepesinde Demokles'in kılıcı 
</HEADLINE>
<TEXT>

     AB Komisyonu'nun Türkiye raporunun açıklanması arifesinde konuya geniş yer vermeyi sürdüren Belçika basını, ''Türkiye'nin tepesine Demokles'in kılıcının yerleştirildiğini'' yazdı. 
     AB Komisyonu bünyesinde Türkiye raporuna ilişkin yoğun tartışma ve pazarlıkların sürdüğünü, belgelerin yarın son şekillerini alarak onaylanacağını, komisyon bünyesinde tam bir uzlaşma olmadığını belirten gazeteler, çeşitli duyumlara ve yorumlara yer verdi. 
     ''Le Soir'' gazetesi, AB kaynaklarına dayanarak, ''Türkiye'nin 2018'den önce tam üye olmasının önüne geçildiğini, müzakerelerin başlamasına 'katı bir belge ile' yeşil ışık yakılacağını, ancak tarih verilmeyeceğini, gereğinde askıya alınabileceği belirtilecek olan müzakerelerin sonucunun tam üyelik olmayabileceğini, ortaya koyulan koşulların 'Türkler için çok zor' olduğunu'' yazdı. 
     Özel koşulların kabul edilemeyeceğini belirten Dışişleri Bakanı ve Başbakan Yardımcısı Abdullah Gül'ün tepki ve mesajlarına da yer veren gazete, sonucu kesinlikle tam üyelik olmayan bir müzakere sürecinin Ankara tarafından kabul edilmeyeceğinin işaretlerini yansıttı. 
     ''Le Soir'', ''AB Komisyonu'nda tartışmaları süren belgelerde katı koşullar bulunduğunu, Türkiye ile müzakerelerin başlatılması halinde tam üyelik garantisi verilmediğini, iyi komşuluk ilişkilerinden de söz edildiğini'' ileri sürdü. 
     ''Müzakerelerin gereğinde askıya alınması, Türk işgücüne serbest dolaşımın kalıcı bir şekilde engellenmesi gibi önlemlere açık kapılar bırakıldığını'' belirten gazete, ''tam üyelik müzakerelerinin başlayacağı tarihin kararlaştırılması konusunun da aralık ayına, devlet ve hükümet başkanlarına bırakıldığını'' ifade etti ve ''Oysa 2002'de, Kopenhag zirvesinde, AB Komisyonu raporunun olumlu olması halinde müzakerelerin derhal başlayacağı kararı alınmıştı'' diye yazdı. 
     Muhafazakar ''La Libre Belgique'' gazetesi de ''Türkiye, Demokles'in kılıcı altında'' başlıklı yazısında, ''AB Komisyonu'nda çok hararetli tartışmalar yaşandığını, Türkiye ile tam üyelik müzakerelerinin başlatılması önerisi yanında çok sayıda koşul getirileceğini'' belirtti. 
     ''AB Komisyonu'nun, Türkiye'nin Kopenhag kriterlerini yeterince yerine getirdiğini'' belirterek, ''müzakerelerin başlamasına yeşil ışık yakacağını'' bildiren gazete, ''tarih belirlenmediğini, Türk katılımının müzakereler sonunda garanti altına alınmadığını, söz konusu müzakerelerin ne zaman başlayacağının ve ne zaman sonuçlanacağının bilinmediğini'' ifade etti. 
     ''La Libre Belgique'', Dışişleri Bakanı Gül'ün, özel koşulların kabul edilmeyeceğine dair sözlerine de yer verdi. 
     
</TEXT>
</DOC>
