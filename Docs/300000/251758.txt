<DOC>
<DOCNO> 251758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sontur46.html </URL>
<DATE> 2004/06/29/ </DATE>
<TIME> 23.46 </TIME>
<AUTHOR>  </AUTHOR>
<HEADLINE>
Serbest bırakılan 3 Türk aileleri ile buluştu. 
</HEADLINE>
<TEXT>

     Irak'ta rehin tutulduktan bir süre sonra serbest bırakılan 3 Türk, Diyarbakır'da aileleriyle buluştu. 
     Bir klima firmasında çalışmak üzere yaklaşık 20 gün önce gittikleri Irak'ta bir süre rehin tutulduktan sonra serbest bırakılan Mustafa Bal, Abdulselam Bakır ve Mehmet Bakır, Şırnak'ın Silopi İlçesi yakınlarındaki Habur Sınır Kapısı'ndan Türkiye'ye giriş yaptı. 
     Diyarbakır'a gelen 3 kişi, Bağlar Beldesi'ndeki halaları Kadriye Akgül'ün evinde bekleyen yakınlarıyla buluşarak, hasret giderdi. 
     Ailesiyle hasret gideren Abdulselam Bakır, yaklaşık 20 gün önce Irak'a gittiklerini ve bir süre Musul'da kaldıktan sonra Samara kentine gitmek üzere yola çıktıklarını belirtti. 
     Musul'dan ayrıldıktan kısa bir süre sonra araçlarının bozulması üzerine bir garaja gittiklerini kaydeden Bakır, şöyle devam etti 
     ''Bozulan aracımızı garaja çektikten kısa bir süre sonra yüzleri sarılı ellerinde silah olan yaklaşık 10 kişi etrafımızı sardı. Bizi yere yatırdılar ve ellerimizi bağladıktan sonra bilmediğimiz bir yere götürdüler. 6-7 gün yanlarında kaldık, birlikte namaz kılıyorduk. Bize iyi davranıyorlardı. Bizlere ABD, burada namusumuza göz dikmiş ve o yüzden bu mücadeleyi veriyoruz. Tanıdıklarınıza söyleyin kimse buraya gelmesin. Yoksa ölürler diyorlardı. Bizimle birlikte 3 Irak'lı daha vardı. Bir tanesi galiba işbirlikçi olduğu gerekçesiyle feci dayak yiyordu.'' Bakır, bir televizyon kanalına çıkarıldıktan sonra serbest bırakıldıklarını belirterek, şunları söyledi 
     ''Televizyona çıktıktan sonra bizi bir çölün yakınlarında taksiye bindirdiler. Burada bize bir daha buraya gelirseniz sorgusuz, sualsiz başınızı keseriz dediler. Bindirildiğimiz taksi bizi Tikrit garajına getirdi, buradan da başka bir araçla Musul'a geldik. Daha sonra da Habur'a gelerek Türkiye'ye giriş yaptık. Bir daha Irak'a gitmeyeceğim.'' Mehmet Bakır da, ellerindeyken ölüm korkusu yaşadıklarını ve bir daha aileleriyle görüşemeyeceklerini düşündüklerini anlatarak, ''Kendi aramızda helalleştik. Serbest bırakılmamızda Müslüman oluşumuzun büyük etkisi oldu'' dedi. 
     
</TEXT>
</DOC>
