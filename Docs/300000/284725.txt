<DOC>
<DOCNO> 284725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/ekonomi/eko06.html </URL>
<DATE> 2004/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatçıya 17 Aralık uyarısı 
</HEADLINE>
<TEXT>



Devlet Bakanı Kürşad Tüzmen, Türk Lirası'nın dolar ve diğer paralar karşısında aşırı değer kazandığından yakınarak, "İhracatçımız koşuyor. Koşan atı mahmuzlamak lazım. Bu kurla, ihracatçıya hevesini kaybettiririz" dedi. 
Güney Afrika Cumhuriyeti'ndeki temaslarını sürdüren Tüzmen, yaptığı değerlendirmede, "1 milyon 500 bin - 1 milyon 600 bin lira arasındaki bir kurla Türkiye'de işler daha iyi giderdi. Fakat bu olmadı" dedi. 
Türkiye'nin 17 Aralık'ta AB'den tarih aldığı zaman, bu defa iç ve dış piyasa dengelerine göre kurların daha da aşağı inmesinin mümkün olduğuna işaret eden Tüzmen, "O zaman biraz daha sıkıntılı bir döneme girebiliriz" uyarısında bulundu. 
Tüzmen, Rusya'ya bavul ticaretinde yaşanan sorunlara değinirken de Rusya içinde bir serbest bölge alanı yapılıp, Türkiye'den gönderilen malların burada toplanması, sonra da Rusya'da dağıtımını içeren bir modelin tartışıldığını belirtti. Rus hükümetinden Türkiye'den gelen ürünlere uygulanan gümrük vergisi oranlarında indirim istediklerini de söyleyen Tüzmen, eskiden 8 milyar dolarlar civarındaki bavul ticareti rakamının bugün 4 - 4.5 milyar dolar civarına düştüğünü belirtti. n CAPE TOWN AA 


</TEXT>
</DOC>
