<DOC>
<DOCNO> 267035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/guncel/gun07.html </URL>
<DATE> 2004/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'İzcilikte ayrım olur mu ' 
</HEADLINE>
<TEXT>


ANKARA Milliyet 

CHP Konya Milletvekili Atilla Kart, Konya Meram Belediye Başkanlığı'nın ev sahipliğinde 18 - 25 Ağustos'ta sadece Müslüman izcilerin katılabildiği bir kamp düzenlenmesini, bir soru önergesiyle TBMM gündemine getirdi. İçişleri Bakanı Abdülkadir Aksu'nun yanıtlaması istenilen önergede, bu kampla izciliğin evrensel ilkelerinin ihlal edildiği, kurumların politize edilerek 'arka bahçe' olarak kullanılmak istendiği savunuldu. Olayın araştırılmasını isteyen Kart, Aksu'dan, "kampı kimin düzenlediği, belediye ile Türkiye İzcilik Federasyonu'nun nasıl bir işbirliği içinde hareket ettiği, Dünya İzcilik Teşkilatı'ndan izin alınıp alınmadığı" sorularına yanıt istedi. Kart, "Uluslararası nitelikte bir organizasyon ve yapılanmada böyle bir ayrımcılık izcilik kavramı ile ne ölçüde bağdaşır" dedi. 


</TEXT>
</DOC>
