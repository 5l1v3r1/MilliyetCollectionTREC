<DOC>
<DOCNO> 286367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/soneko14.html </URL>
<DATE> 2004/11/05/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
General Motors, rekor sayıda aracı geri çağırdı 
</HEADLINE>
<TEXT>

     Dünyanın en büyük otomobil üreticisi General Motors GM farklı nedenlerle rekor sayıda aracı geri çağırdı. 
     GM'den bayilerine gönderilen yazıda, büyük bir kısmının Kuzey Amerika'da bulunduğu toplam 1.5 milyon araç için farklı nedenlerle eş zamanlı 4 geri çağırmaya gidileceği belirtildi. 
     Söz konusu araçlardan yaklaşık 950 bininin sportif amaçlı araç SUV sınıfında bulunduğu ve ABD Ulusal Karayolu Trafiği Güvenliği İdaresi'nin talebi sonucunda geri çağrıldığı belirtiliyor. 2002-2004 model Chevy Trailblazer, GMC Envoy, Oldsmobile Bravada ve Buick Rainier grubunu kapsayan geri çağırmaya neden olarak araçların arka fren lambalarındaki hata gösteriliyor. Bu gruptaki araçların yaklaşık 871 bininin ABD'de bulunduğu tahmin ediliyor. 
     2003 model Chevy Malibu, Pontiac Grand Am ve Oldsmobile Alero otomobillerinin ise gaz pedallarındaki hatanın düzeltilmesi amacıyla geri çağrılacağı bildirildi. 
     Bu gruptaki otomobillerin sürücüleri ayağını çekmesine rağmen gaz pedalları takılarak geri gelmeyebiliyor. Söz konusu araçlardan ABD'de yaklaşık 93 bin adet bulunduğu tahmin ediliyor. 
     2003 model Chevy Cavalier ve Pontiac Sunfire'da ise yine arka fren lambalarından kaynaklanan hatalı üretim mevcut. Kuzey Amerika'da 340 bin adet olduğu tahmin edilen 2 modelden 256 bininin ABD'de bulunduğu bildiriliyor. 
     2005 model Chevy Corvette ile 2004 ve 2005 model Cadillac XLR modellerinde bulunan hata ise arka fren hidrolik borularının çatlayabilmesi. Kuzey Amerika'da bu gruptan 6 bine yakın araç olduğu kaydediliyor. 
     Son kararla GM'nin bu yıl Kuzey Amerika'da geri çağırdığı araç sayısı 10.5 milyona ulaşmış oldu. 
     
</TEXT>
</DOC>
