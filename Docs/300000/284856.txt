<DOC>
<DOCNO> 284856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonsiy01.html </URL>
<DATE> 2004/10/31/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Ersümer ve Çakan, Salı günü Yüce Divan'da yargılanacaklar... 
</HEADLINE>
<TEXT>

     Eski Enerji ve Tabii Kaynaklar bakanları Cumhur Ersümer ile Zeki Çakan'ın, Yüce Divan'da yargılanmalarına 2 Kasım Salı günü başlanacak. 
     Anayasa Mahkemesi Heyeti'nin Yüce Divan olarak görev yapacağı davanın duruşması, saat 10.00'da başlayacak. 
     Sanıklar Ersümer ve Çakan ile avukatlarının katılacağı duruşmada, iddia makamında Yargıtay Cumhuriyet Başsavcısı Nuri Ok yer alacak. 
     Yargılamada, Ceza Muhakemeleri Usulü Kanunu hükümleri uygulanacak. 
     İlk duruşmada, sanıklar ve avukatlarının usule ilişkin itirazları olursa karara bağlanacak. 
     Duruşmada, daha sonra, sanıklar Ersümer ve Çakan'ın savunmaları alınacak. 
     
     İSTENEN CEZALAR 

     TBMM Soruşturma Komisyonu'nun, TBMM Genel Kurulu'nda kabul edilerek Ersümer ve Çakan'ın Yüce Divan'a sevkini öngören kararında, Ersümer'in bakanlığı döneminde uyguladığı yanlış ve usulsüz enerji politikaları nedeniyle kamuyu zarara uğrattığı, görevini suiistimal ettiği ve yetkilerini aşıp salahiyetlerini amaç dışı kullanarak kanun ve yönetmelik hükümlerine aykırı davrandığı belirtildi. 
     Devlet alım satımına ve yapımına fesat karıştırarak kamu zararına yol açtığı, ayrıca ihaleye hile karıştırma fiili ile görevi ihmal eylemini işlediği kaydedilen kararda, Ersümer'in bu eylemlerine uyan Türk Ceza Kanunu'nun TCK ''devlet alım-satımına fesat karıştırma'' suçunu düzenleyen 205 10 seneden az olmamak üzere ağır hapis , ''görevi kötüye kullanmak'' suçunu içeren 240 1 yıldan 3 yıla kadar hapis , ''rekabet koşullarını engelleme'' hükmünü düzenleyen 366 1 yıldan 3 yıla kadar hapis , ''görevi ihmal'' suçunu içeren 230. üç aydan bir yıla kadar hapis maddelerine göre yargılanması istendi. 
     TBMM'nin Çakan hakkındaki kararında da, Çakan'ın görevini suiistimal ettiği ve yetkilerini aşıp selahiyetlerini amaç dışı kullanarak kanun ve yönetmelik hükümlerine aykırı davranıp, devlet alım satımına ve yapımına fesat karıştırarak kamu zararına yol açtığı belirtildi. Kararda, Çakan'ın bu eylemlerine uyan TCK'nın 205 ve 240. maddelerine göre yargılanması talep edildi. 

     
</TEXT>
</DOC>
