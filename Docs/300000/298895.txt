<DOC>
<DOCNO> 298895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/soneko02.html </URL>
<DATE> 2004/12/19/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Avukatların ödedikleri vergi bir danışma ücreti bile değil... 
</HEADLINE>
<TEXT>

     Adalet Bakanlığı ve Türkiye Barolar Birliği'nce her yıl yayınlanan tarifeye göre, bir danışma ücreti 100 milyon lira olan avukatların, ayda asgari ücret civarında para kazandıklarını beyan ettikleri, bunun için ödedikleri verginin ise danışma ücreti kadar bile olmadığı bildirildi. 
     Mersin Defterdarlığı kayıtlarına göre, il merkezinde faaliyet gösteren 198 avukatın, 2003 yılı kazançlarından dolayı beyan ettikleri toplam kazançları 931 milyar lira. Bu kazançlardan dolayı ödemeleri gereken vergilerin toplamı ise 220 milyar lira. 
     Avukatlar, kendi beyanlarına göre, ayda 391 milyon 835 bin lira ile asgari ücret civarında para kazanıyorlar. Ödedikleri vergi ise yine ayda 93 milyon lira. 
     Adalet Bakanlığı ile Türkiye Barolar Birliği onayı ile her yıl yayınlanan fiyat tarifesine göre, danışma ücretleri 100 milyon lira olan avukatların ödedikleri aylık vergi danışma ücretini bile bulmuyor. 
     Mersin Defterdarı Erol Çember, AA muhabirine yaptığı açıklamada, kayıt dışı ekonomiyi kayıt altına almak ve vergi adaletini sağlamak amacıyla yaptıkları çalışmalar kapsamında, belli meslek gruplarının ortalama kazançlarını tek tek belirlediklerini bildirdi. 
     Ortalama kazançları beyan ettikleri vergi miktarına yansımayan meslek grupları arasında avukatların dikkat çekici olduğunu vurgulayan Çember, bu nedenle tüm meslek mensuplarının beyanlarını incelemeye aldıklarını bildirdi. 
     
     NOTER KAYITLARI İNCELENDİ 
     Çember, denetimler kapsamında, tüm noterlere yazı gönderdiklerini ve hangi avukatın kaç vekaletname aldığını belirlediklerini, daha sonra da 198 avukatın tamamıyla tek tek görüşme yaparak, beyanlarını inandırıcı bulmadıklarını bildirdiklerini vurguladı. 
     Yapılan görüşmeler sonunda, avukatların düşük beyan ettikleri kazançlarını düzelttiğini ve bu sayede 159 milyar lira daha vergi toplandığını anlatan Çember, bunun yanı sıra yanlış beyandan dolayı avukatlara 230 milyar liralık da ceza uygulandığını bildirdi. 
     Çember, amaçlarının mükellefleri rencide etmek değil, verginin adil şekilde toplanmasını sağlamak olduğunu vurgulayarak, ''Dileğimiz, 2004 yılı beyanlarında aynı hataya düşülmemesi ve sadece avukatların değil, tüm meslek gruplarının gelirleriyle paralel beyanda bulunmalarıdır'' diye konuştu. 
     
</TEXT>
</DOC>
