<DOC>
<DOCNO> 257357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sonsiy02.html </URL>
<DATE> 2004/07/22/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Erdoğan uçakta konuştu Bülent Bey ile aramızda çok farklı bir hukuk var 
</HEADLINE>
<TEXT>

     Başbakan Recep Tayyip Erdoğan, TBMM Başkanı Bülent Arınç ile aralarında çok farklı bir hukuk olduğunu belirterek, ''Bizi birbirimize vurdurma gayreti içine girenler, boşuna yeltenmesinler. Böyle bir gayretin içine girmesinler. Bu çabaların içine girenler, boşuna kürek sallıyorlar'' dedi. 
     Başbakan Erdoğan, Fransa'daki temaslarını tamamladıktan sonra Türkiye'ye dönerken, uçakta, gazetecilerin sorularını yanıtladı. 
     Basın-yayın organlarında çıkan ve ''yanlış'' olarak nitelendirdiği haberlere de değinen Erdoğan, kendisiyle ilgili olarak Futbol Federasyonu seçimlerine karıştığı, müdahale ettiği yönünde haberler yer aldığını hatırlattı. Bu haberleri yalanlayan Erdoğan, ''bir şey yazmak için yazı yazılmaması gerektiğini'' vurgulayarak, şöyle konuştu 
     ''Bugün, Yalçın efendi yazmış. Beyefendi, Bülent Arınç'ın son kongrede en fazla oyu aldığını yazıyor. Bülent Bey, bir defa Meclis Başkanı sıfatıyla listeye giremez ki. Bunlar nasıl gazeteci olmuş, bunlar nasıl köşe yazarı olmuş...'' Daha sonra konuyu milletvekilleri için yapılması düşünülen kooperatife getiren Erdoğan, ''Meclis Başkanı lojman yapacak dediler. Halbuki böyle birşey söz konusu değil'' dedi. 
     Erdoğan, şöyle devam etti 
     ''Böyle bir şeyin olamayacağını ifade ettiğim gibi, milletvekilleri kooperatif kurabilirler, konut sahibi olabilirler. Bunu, kimsenin engelleme hakkı yok. Ben de engelleyemem, bir başkası da engelleyemez. Sayın Meclis Başkanı, bu noktada milletvekillerine önder olmaktan başka ne yapabilir. TBMM Başkanı, burada bunu, bir müteahhit firma aracılığıyla sağlayabilir.'' Başbakan Erdoğan, Meclis Başkanı ile arasında bir sorun olup olmadığını soran gazeteciye ise şu yanıtı verdi 
     ''Bülent Bey, benim şu anda hem Meclis Başkanım ve hem de aramızdaki hukuk, Meclis Başkanlığı ve Başbakanlığı aldıktan sonra çok farklı bir hukuktur. Bunu, bilenler de bilir. Bizi birbirimize vurdurma gayreti içine girenler, boşuna yeltenmesinler. Böyle bir gayretin içine girmesinler. Bu çabaların içine girenler, boşuna kürek sallıyorlar. Aramızdaki sevgi çok farklıdır. O sevgiyi yok etmede de başarılı olamazlar.'' 
     
</TEXT>
</DOC>
