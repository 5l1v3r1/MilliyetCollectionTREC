<DOC>
<DOCNO> 282737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonsiy21.html </URL>
<DATE> 2004/10/23/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Çelik AB, büyük nüfusa sahip olduğumuz için nazlanıyor... 
</HEADLINE>
<TEXT>

     Milli Eğitim Bakanı Hüseyin Çelik, Türkiye'nin Avrupa Birliği'ne AB üyeliği ile ilgili olarak, ''AB, farklı din veya kültüre sahip olduğumuz için değil, büyük nüfusa sahip olduğumuz için nazlanıyor'' dedi. 
     Mesleki Eğitim ve Küçük Sanayi MEKSA Destekleme Vakfı'nın Van'da büro yönetimi branşında açtığı kursu başarıyla tamamlayan 34 öğrenci, Milli Eğitim Bakanı Hüseyin Çelik'in de katıldığı törenle sertifikalarını aldı. 
     Bakan Çelik törende, Türkiye'de mesleki ve teknik eğitimin istenilen seviyede olmadığını ve hükümet olarak bu konuda çeşitli çalışmalar yaptıklarını belirterek, şöyle konuştu 
     ''Mesleki ve teknik eğitim ile yüksek öğretimle ilgili konular AB ilerleme raporunda da yer alıyor. Mesleki eğitim Türkiye'de büyük önem arz ediyor. Ülkemizde ara eleman ihtiyacı had safhadadır. İşsizlik ülkenin önemli sorunları arasındadır. Bunlarla birlikte Türkiye'de iş bulamayan insanlar, bir mesleği olamayan insanlardır. 
     Yüksek öğretim diploması almak bir mesleğin gerektirdiği bilgilerle donatılmış olmak anlamına gelmiyor. Bu nedenle de işsizliğin çaresi, mesleki eğitimin AB normlarında yapılmasıdır. Avrupa Birliği, Türkiye'nin üyeliği konusunda niçin nazlanıyor Farklı din veya kültüre sahip olduğumuz için değil, büyük nüfusa sahip olduğumuz için nazlanıyor. Biz 40 milyonun üzerinde olan genç nüfusumuzu iyi değerlendirirsek avantajlı duruma geçeriz. Genç nüfusu eğitirsek bu Avrupa için de avantaj olur. Ama eğitemezsek bu nüfusa katlanmak zorunda kalırız.'' MEKSA Vakfı Yönetim Kurulu Başkanı Ramazan Abay da kuruluşunun 20. yılını kutlayacak olan vakfın 23. merkezini 26 Ocak'ta Van'da açtıklarını belirtti. Abay, 20 yıl boyunca vakıftan eğitim alan kursiyer sayısının 40 bini aştığını söyledi. 
     Vakıf olarak, özellikle Doğu ve Güneydoğu Anadolu bölgelerinde en az ilkokul mezunu olan 16 yaş ve üstü kadınlara mesleki eğitim ve iş yaşamına uyum sağlamaları için staj eğitimi vermeyi amaçladıklarını ifade eden Abay, büro yönetimi branşında eğitimlerini tamamlayan 34 öğrencinin sertifika almaya hak kazandığını dile getirdi. 
     Konuşmaların ardından büro yönetimi branşından mezun olan 34 kursiyere sertifikaları verildi. 
     MEKSA Vakfı Yönetim Kurulu Başkanı Ramazan Abay da katkı ve hizmetlerinden dolayı Bakan Çelik ve Van Ticaret Borsası Başkanı Feridun Irak'a plaket verdi. 
     
</TEXT>
</DOC>
