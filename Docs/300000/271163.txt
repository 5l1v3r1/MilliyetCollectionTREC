<DOC>
<DOCNO> 271163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/soneko06.html </URL>
<DATE> 2004/09/12/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Tüzmen Gümrüklerde kaçak yakalama oranı yüzde 100 arttı 
</HEADLINE>
<TEXT>

     Devlet Bakanı Kürşad Tüzmen, gümrüklerde kaçak mal yakalama oranının, yüzde 100 oranında arttığını belirterek, bu yılın 8 ayında, toplam 341.5 trilyon liralık kaçak mal yakalandığını bildirdi. 
     Devlet Bakanı Tüzmen yaptığı yazılı açıklamada, gümrüklerde uyuşturucu yakalama oranının da yüzde 161 oranında arttığını kaydederek, bu yılın ilk sekiz ayında 202.7 trilyon liralık uyuşturucu yakalandığını söyledi. 
     Bakan Tüzmen, dış ticaretin büyük bir ivme kazandığını, yük, yolcu ve araç trafiğinin önemli artış gösterdiği bir dönemde, Gümrük Müsteşarlığı'nın yasal ticaretin kolaşlaştırılması, yasadışı ticaretin ve yolsuzluğun önlenmesine yönelik çok önemli görevler ifa ettiğini belirtti. 
     Türk Gümrük İdaresi'nin, dünyada yaşanan gelişmeleri dikkatle izlediğini ve buna paralel adımları eşzamanlı olarak atarak kaçakçılıkla ve yolsuzlukla mücadelede önemli bir misyon üstlendiğini bildiren Tüzmen, bu çerçevede, 2002 yılından beri yürütülmekte olan ve dünyada güvenlikle ilgili yaşanan yeni gelişmelere paralel olarak sürekli geliştirilen Gümrük Güvenlik Sistemleri Projesi'nin GÜMSİS , Türk Gümrük İdaresi'nin yüzakı durumuna geldiğini bildirdi. 
     Tüzmen, Proje kapsamında yeralan, araç takip sistemleri, nükleer madde dedektörleri, ihbar ve kara kapıları taşıt takip rogramı, CCTV izleme sistemi, kriptografik haberleşme sistemi ve x-ray cihazları gibi teknolojinin son imkanlarının Türk Gümrük İdaresi'nin hizmetine sunulduğunu belirtti. 
     Bakan Tüzmen, yürütülmekte olan çalışmaların tamamlanmasıyla Türkiye'nin kara-deniz-hava araç, yük ve yolcu trafiğinin tamamının böilgisayar ortamında takibinin mümkün hale geleceğini de vurguladı. 
     
     8 AYDA 341.5 TRİLYON LİRALIK KAÇAK MAL YAKALANDI... 
     Yapılan çalışmalar sonunda önemli başarılar sağlandığını kaydeden Bakan Tüzmen, şunları söyledi 
     ''Hukuki alt yapıda da AB mevzuatına uyum çerçevesinde günün koşullarına uygun yasal düzenlemeler hazırlanarak uygulamaya konulmaktadır. Bu çerçevede, 2003 yılında yürürlüğe giren 4926 sayılı Kaçakçılıkla Mücadele Yasası ve 2004 yılında yürürlüğe giren ilgili Yönetmelikler, kaçakçılıkla mücadele eden birimlere günün koşullarına uygun etkin yasal argümanlar hazırlamıştır. 
     Tüm bu çalışmalar meyvesini hemen vermiş, Gümrük Müsteşarlığımız bu yıl kaçakçılıkla mücadelede önceki yıllara nazaran önemli mesafe almıştır. 
     2003 yılı Ağustos ayı sonu itibarıyla Gümrükler Muhafaza Genel Müdürlüğü'nce el konulan toplam kaçakçılık olay sayısı 428 iken, bu yıl aynı dönem itibarıyla bu sayı yüzde 95 oranında artışla 836'ya, bu olaylarda el konulan kaçak eşyanın toplam parasal değeri ise 2003 yılı Ağustos sonu itibarıyla 170.5 trilyon iken 113.709.000 dolar , 2004 yılının aynı döneminde yüzde 100 oranında bir artışla 341.5 trilyon liraya 227.666.000 dolar ulaşmıştır. 
     
     YAKALANAN UYUŞTURUCU MADDELER... 
     Gerçekleştirilen kaçak eşya yakalamalarının maddeler itibarıyla dağılımı incelendiğinde, uyuşturucu madde yakalamalarındaki büyük bir artış dikkat çekmektedir. Gümrükler Muhafaza Genel Müdürlüğü'nce 2003 yılı Ağustos ayı sonu itibarıyla toplam 19 olayda 77.7 trilyon TL değerinde 51.800.00 dolar uyuşturucu maddeye el konulmuş iken, 2004 yılının aynı döneminde toplam 34 olayda 202.7 trilyon değerinde 135.130.000 dolar uyuşturucu maddeye el konulmuştur. 
     El konulan uyuşturucu maddeler içerisinde 18 olayda 1 ton 736 kg. ile eroin 4 olayda 472 kg. ile esrar, 3 olayda 67 kg. ile kokain ve 6 olayda 246.880 adet ve 261 kg. ile uyarıcı hap dikkat çekmektedir. 
     Uyuşturucu madde yakalamalarındaki bu çarpıcı artışta, 2002 yılında itibaren gümrük kapılarımıza yerleştirdiğimiz 3 adet x-ray sistemi ile uyuşturucu madde dedektör köpeklerimizin büyük katkısı olmuştur.'' 
     
     AKARYAKIT VE ELEKTRONİK EŞYA KAÇAKÇILIĞI 
     Üzerinde çok büyük önemle durulan ve yasal ithalatındaki vergilerin yüksekliği nedeniyle oldukça kararlı bir kaçakçılık türü olan akaryakıt kaçakçılığı ile mücadelede de aynı dönemde önemli başarılar elde edildiğini ifade eden bakan Tüzmen, şöyle devam etti 
     ''2003 yılı Ağustos ayı sonu itibarıyla Gümrükler Muhafaza Genel Müdürlüğü'nce el konulan kaçak akaryakıt miktarı 48 milyon 100 bin 929 litre iken, 2004 yılının aynı döneminde bu miktar yüzde 31 oranında bir artışla 63 milyon 58 milyon 918 bin litre olarak gerçekleşmiştir. Son yıllarda, ele geçirilen başta cep telefonu olmak üzere kaçak elektronik eşyada da çok büyük bir artış gözlemlenmektedir. 
     Özellikle uzakdoğu menşeli cep telefonu, telsiz telefon ve diğer elektronik eşyalar yurdumuza yolçu beraberi veya diğer eşyaların arasına gizlenmek suretiyle kaçak yollardan sorulmak istenilmektedir. 
     Gümrükler Muhafaza Genel Müdürlüğü'nce 2003 yılında Ağustos ayı itibarıyla 5.2 trilyon lira değerinde cep telefonu yakalanmış iken 2004 yılının aynı döneminde bu miktar yüzde 271 oranında bir artışla 19.3 trilyon liraya ulaşmış, yine elektronik eşya yakalamalarında da aynı dönemde yüzde 228 oranında bir artışla 22.7 trilyon lira değerinde kaçak eşya yakalamasına ulaşılmıştır.'' Bakan Tüzmen, kaçakçılıkla ve yolsuzlukla mücadelede yapılanların asla yeterli görmediklerini belirterek, şunları söyledi 
     ''Müsteşarlığımız bu bilinçle, kaçakçılıkla mücadeleye yönelik olarak mevcut teknik olanaklarını geliştirmek amacıyla AB ve ulusal kaynaklardan finanse edilecek bir dizi proje geliştirmiş olup, önümüzdeki yıl mevcut projelerle birlikte bu projelerin de devreye sokulmasıyla, kaçakçılık ve yolsuzlukla mücadeleyi temiz toplumun ön koşulu olarak görmektedir. 
     Bu mücadelede, ulusal ve uluslararası alanda geniş bir yelpazede istihbarat sağlanarak ilgili birimlerle işbirliği yapılması ve risk analizleri gibi gelişmiş yöntem ve teknikler kullanılarak, dürüst ve iyi niyetli yükümlü, yolcu ve personele sıkıntı yaşatılmaksızın yasa dışı faaliyetlerin önlenmesi hedeflenmektedir. 
     AB Komisyonu İlerleme Raporları'nda da övgüyle yer bulan bu gelişmeler önümüzdeki yıllarda da hızlanarak devam edecek ve Türk Gümrük İdaresi AB normlarınav uygun, modern ve örnek bir idare haline gelecektir.'' 
     
</TEXT>
</DOC>
