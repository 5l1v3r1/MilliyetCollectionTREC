<DOC>
<DOCNO> 289225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/soneko04.html </URL>
<DATE> 2004/11/16/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Babacan, Avrupa turuna başladı... 
</HEADLINE>
<TEXT>

     Devlet Bakanı Ali Babacan, Avrupa'da üç ülkeye yapacağı ziyaretin ilk durağı olan Brüksel'e gitti. 
     Babacan, 6 günlük programı sırasında, Brüksel, Londra ve Berlin'de toplantılara katılacak ve ikili görüşmelerde bulunacak. 
     Başta ABD Hazine Bakanı John Snow olmak üzere bir dizi görüşme yapacak olan Babacan'ın, uluslararası yatırımcılarla da bir araya gelmesi bekleniyor. 
     Brüksel'den başlatacağı Avrupa gezisinin ilk durağında Babacan'ın, AB'nin ekonomik ve mali işlerden sorumlu komiseri Joaquin Almunia ile görüşmesi planlanıyor. 
     Belçika Başbakan Yardımcısı ve Maliye Bakanı Didier Reynders ile yarın görüşecek olan Babacan, 18 Kasım'da Londra'ya geçecek. 
     
     LONDRA'DA ULUSLARARASI YATIRIMCILARLA GÖRÜŞMELER 
     Bakan Babacan, Londra'da London School of Economics and Politics de LSE bir konuşma yaptıktan sonra, uluslararası finans ve yatırım firmalarının yetkilileri ile görüşecek. Devlet Bakanı Babacan, 19 Kasım Cuma günü, DEİK Türk-İngiliz İş Konseyi tarafından yabancı yatırımcılar için düzenlenen ''Türkiye'de Sermaye Piyasaları ve Yatırımlar'' konulu konferansa katılarak bir konuşma yapacak. 
     
     G-20 TOPLANTISI 
     Babacan, gezisinin son durağı olan Berlin'e 20 Kasım'da geçerek, burada Türkiye'nin de üye olduğu G-20 toplantısına katılacak. Bakan Babacan'ın, G-20 toplantısı çerçevesinde ABD Hazine Bakanı John Snow ile görüşmesi de bekleniyor. Babacan'ın gezisinin Berlin bölümüne Hazine Müsteşarı İbrahim Çanakçı, Brüksel bölümüne de Merkez Bankası Başkanı Süreyya Serdengeçti ile üst düzey bürokratlar eşlik edecek. 
     Babacan, 21 Kasım Pazar günü Türkiye'ye dönecek. 
     
</TEXT>
</DOC>
