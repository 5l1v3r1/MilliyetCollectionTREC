<DOC>
<DOCNO> 283383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun28.html </URL>
<DATE> 2004/10/26/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Schröder Türkiye'ye verdiğimiz sözü şimdi tutmalıyız 
</HEADLINE>
<TEXT>

     Almanya Başbakanı Gerhard Schröder, Avrupa Birliği'nin AB 40 yıldan beri Türkiye'ye siyasi kriterleri yerine getirmesi durumunda üyelik müzakerelerinin başlatılacağından bahsettiğini anımsatarak, ''Şimdi sözümüzü tutmak zorundayız'' dedi. 
     Scröder, İtalya'da yayımlanan Corriere della Sera gazetesine verdiği özel demeçte, Türkiye'nin AB'ye kabulüyle, Avrupa'nın kültürlerarası çatışma peşinde koşmadığını göstermek bakımından ''İslam dünyasına da önemli bir mesaj'' niteliği taşıyacağını belirtti. 
     AB'nin Türkiye ile müzakereleri başlatma zamanının geldiğini belirten Schröder, ''Türkiye gerçekten Avrupa'ya mı ait Aradaki kültürel, toplumsal ve siyasi farklılıklar sizce çok fazla değil mi Kamuoyu yoklamalarında Avrupalıların yüzde 30'unun Türkiye'nin üyeliğine karşı olduğunu hesaba katmak gerekmiyor mu '' sorusunu, ''Almanya bağlamında bendeki rakamlar farklı. Almanların yarısı bu işe taraftar, yarısı da karşı. Bu normal bir süreç'' diye yanıtladı. 
     Schröder, Türkiye'nin AB üyeliği konusunda kendisi açısından iki hususun büyük önem taşıdığını belirterek, şöyle konuştu 
     ''Birincisi, tam 40 yıldır Türkiye'ye, siyasi kriterleri yerine getirmeleri durumunda kendileriyle müzakereleri başlatacağımızı söylüyoruz. Şu anda, son derece akıllı bir kararla Avrupa Komisyonu'nun da belirttiği gibi Türkler kriterleri yerine getirmiş durumdalar. Dolayısıyla şimdi sözümüzü tutmak zorundayız. İkincisi, Türkiye sayesinde, köktendinci olmayan bir İslam ile Avrupa aydınlanmacılığının değerleri arasında bir bağ kurmayı başarmamız, Avrupa'nın güvenliği bağlamında hesaba vurulamayacak kazanım sağlama anlamına gelecektir. Böylece, Avrupalıların 'kültürlerarası çatışma' derdinde olmadıklarını, her yerde kültür için çabaladıklarını gösterme açısından İslam dünyasına da önemli bir mesaj verilmiş olacaktır.'' 
     
     IRAK VE ÇEÇENİSTAN DEĞERLENDİRMESİ 
     Schröder, bir başka soruyu yanıtlarken, ABD'de başkanlık seçimini John Kerry'nin kazanması durumunda da Almanya'nın Irak'a asker göndermeyeceğini belirterek, ''Bizim Irak politikamız belirli bir temele dayanıyor. Yarın bunun değişmesi söz konusu olamaz. Irak'a asker göndermeyeceğiz'' dedi. 
     Almanya'nın insan hakları ihlallerini dikkate almaksızın Rusya ve Çin gibi ülkelere silah satması dolayısıyla eleştirildiği hatırlatılan Schröder, Çin ile hukuk devletinin tesisi için diyalog içinde olduklarını belirterek, sözlerini şöyle sürdürdü 
     ''Rusya ile ilişkilerimiz konusundaki eleştirilere katılmıyorum. Rusya Devlet Başkanı Vladimir Putin , Çeçenistan'da siyasi bir çözüm istiyor. Bundan eminim. Ama yüzlerce çocuğun katilleriyle pazarlığa oturmak istememesini de anlıyorum. Ülkesini demokratikleştirmek istediğini biliyorum. Başarılı olacağına da inanıyorum. Tüm bu konuları Vladimir Putin ile ayrıntılı olarak da konuşuyorum.'' 
     
</TEXT>
</DOC>
