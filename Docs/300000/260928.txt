<DOC>
<DOCNO> 260928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sontur39.html </URL>
<DATE> 2004/08/05/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Kendi yaptırdığı huzurevine alınmayan Bayşın'a özel oda hazırlanıyor 
</HEADLINE>
<TEXT>

     Antalya'da, kendi adını taşıyan huzurevine alınamadığı için 12 yıldır Ankara Seyranbağları Huzurevi'nde kalan Fethi Bayçın için özel oda hazırlanıyor. 
     Antalya Valisi Alaaddin Yüksel, Fethi Bayçın'ın kendi adını taşıyan huzurevine alınmadığına ilişkin haberlerin gazetelerde yayınlanması üzerine, Sosyal Hizmetler İl Müdürü Ramazan Özen'i arayarak, Bayçın için mutlaka bir oda bulunması talimatını verdi. Bunun üzerine harekete geçen Sosyal Hizmetler İl Müdürlüğü, huzurevinde personelin soyunma odası olarak kullandığı bir odayı Fethi Bayçın için hazırlamaya başladı. 
     Sosyal Hizmetler İl Müdürü Ramazan Özen, Fethi Bayçın'ın bir hafta içinde Antalya'daki adını taşıyan huzurevine getirilerek yerleştirileceğini söyledi. 
     Özen, Fethi Bayçın Huzurevi'nde personelin soyunma ve giyinme amaçlı kullandığı bir odada tadilat çalışması başlattıklarını belirterek, şunları söyledi 
     ''Huzurevindeki odadaki tadilatı birkaç gün içerisinde tamamlayacağız. Odanın içine tuvalet, banyo ve lavabo yapacağız. Bu çalışmaların hafta sonunda tamamlanacağını düşünüyorum. Önümüzdeki hafta içerisinde Ankara'ya giderek Bayçın'ı Antalya'ya kendim getireceğim.'' 

     
</TEXT>
</DOC>
