<DOC>
<DOCNO> 283106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sondun29.html </URL>
<DATE> 2004/10/25/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İran'da uranyum dönüşüm tesisi yüzde 70 hazır 
</HEADLINE>
<TEXT>

     İran, İsfahan'daki uranyum dönüşüm tesisinin yüzde 70 kullanıma hazır durumda olduğunu bildirdi. 
     Siyaset-i Ruz gazetesinin bugünkü haberine göre, İsfahan'daki uranyum dönüşüm tesisi projesinden sorumlu yetkili Samani, tesisi inceleyen meclis enerji komisyonu üyelerine verdiği bilgide, bu tesisin yüzde 70 kullanıma hazır durumda olduğunu söyledi. 
     Tesiste uranyum dönüşüm faaliyetlerinin başarılı olduğunu ve bol miktarda, P2 santrifüjlerinde uranyum zenginleştirme için gerekli bir element olan ''uranyum heksaflorid'' gazı elde etmenin eşiğinde olduklarını söyleyen Samani, İsfahan'daki 60 hektarlık bir alanı kapsayan tesiste 60 ünite ve 15 bin teçhizat bulunduğu, bu teçhizatın büyük bölümünün İranlı bilim adamları tarafından yapıldığını kaydetti. 
     İran Atom Enerjisi Kurumu yakıt dönüşümünden sorumlu başkan yardımcısı Muhammed Gannadi de Sagand, Hoşumi, Narigan ve Zarigan bölgelerinde zengin uranyum yatakları bulduklarını ve ülkenin birçok bölgesinde uranyum bulma çalışmalarının devam ettiğini belirtti. 
     Çin'in yaptığı yardımların sonunda, İranlı bilim adamlarını gruplara ayırdıklarını ve İsfahan'daki tesislerin inşasını 4 yıldan az bir sürede tamamladıklarını belirten Gannadi, Sagand bölgesinde Çinli mühendislerin yardımıyla uranyum yataklarına ulaştıklarını, uranyum madenlerini işletmeye açma çalışmalarına gelecek yılın ilk çeyreğinde başlamayı umduklarını söyledi. 
     İsfahan'daki tesiste ham uranyumun uranyum heksaflorid gazına dönüşümü çalışmaları yapılıyor. 
     Uluslararası Atom Enerjisi Ajansı UAEA Yönetim Kurulu, geçen ay aldığı kararla İran'a uranyum zenginleştirme, uranyum zenginleştirmede kullanılan santrifüj yapımı ve montajıyla ilgili bütün faaliyetlerini ''derhal'' askıya almasını istemiş, ayrıca nükleer programı konusunda kaygıları gidermesi için 25 Kasım'a kadar süre tanınmıştı. 
     
</TEXT>
</DOC>
