<DOC>
<DOCNO> 298073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/ekonomi/eko03.html </URL>
<DATE> 2004/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayi ve bakkalların Tekel rekabeti 
</HEADLINE>
<TEXT>


Tekel Toptancıları Derneği tarafından kurulan SÜPAŞ AŞ, ihalede 2 milyar dolar teklif edeceklerini açıkladı. Bakkallar Federasyonu da Tekel'e talip olduğunu açıkladı 


Tekel Toptan Satıcıları Derneği'nin kurduğu Sigara Üretim ve Pazarlama AŞ SÜPAŞ Yönetim Kurulu Başkanı Yılmaz Gülahmetoğlu, kuruluşa 5 yıl vadeli olmak üzere 2 milyar dolar teklif edeceklerini söyledi. Yaklaşık iki buçuk ay önce Tekel'in Sigara Bölümü'nü almak için SÜPAŞ'ı kuran dernek üyeleri, 900'e yakın ortağıyla Tekel'i almak istiyor. 
Tekel'in ilk ihalesi, 1 milyar 150 milyon dolar teklifin düşük bulunması üzerine ertelenmişti. SÜPAŞ Yönetim Kurulu Başkanı Yılmaz Gülahmetoğlu, "Hesaplarınızı yapın bize verin. Paraysa, paranızı da veriyoruz. Yabancılar bizim verdiğimiz parayı veriyorsa onlara versinler" diye konuştu. 
Bu arada, Türkiye Bakkallar ve Bayiler Federasyonu da Tekel ihalesine girme kararı aldığını açıkladı. 
Başkan Bendevi Palandöken, ihaleye girerken bir konsorsiyum da oluşturabileceklerini bildirdi. 


</TEXT>
</DOC>
