<DOC>
<DOCNO> 262712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sondun15.html </URL>
<DATE> 2004/08/12/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Necef'te kontrol ABD'ye geçti... 
</HEADLINE>
<TEXT>

     Irak'ın kutsal Necef kentinde büyük bir saldırı başlatan Amerikan deniz piyadelerinin kent merkezinin kontrolünü ele geçirdikleri belirtildi. 
     Görgü tanıkları, tanklar ve Humvee tipi araçlarla gelen deniz piyadelerinin bölgedeki kontrol noktalarına asker yerleştirdiklerini, Mukteda Essadr'a bağlı milislerin ise Hazreti Ali Türbesi ve civarına çekildiklerini söylediler. 
     Mezarlıktaki çatışmalarınsa devam ettiği belirtildi. 
     Şii lideri Mukteda Essadr'a bağlı milislerse, kutsal Necef kentinde mevzilerini savunmaya devam edeceklerine yemin ettiler. 
     Essadr'ın kentteki sözcüsü Ahmet Eşşibani, "Amerikan güçleriyle 8 gündür savaşıyoruz. Bir 8 gün daha savaşırız. Mevzilerimize yapılacak her saldırıyı püskürtmeye tamamen hazırız" dedi. 
     Eşşibani, Amerikan güçlerinin Hazreti Ali Türbesi külliyesi ve civarında önemli bir ilerleme sağlayamadığını da söyledi. 

     
</TEXT>
</DOC>
