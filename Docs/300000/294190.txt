<DOC>
<DOCNO> 294190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sonspo15.html </URL>
<DATE> 2004/12/02/ </DATE>
<TIME> 13.52 </TIME>
<AUTHOR>  </AUTHOR>
<HEADLINE>
Fenerbahçe'de Luciano yarın forma giyemeyecek... 
</HEADLINE>
<TEXT>

     Birinci Süper Lig'in 15. hafta maçında yarın kendi sahasında Ankaragücü ile karşılaşacak Fenerbahçe'de hedef 3 puan. 
     Bu sezon ligde kendi sahasında yaptığı 6 maçı da kazanan sarı-lacivertli ekip, yarınki karşılaşmada da kazanarak 7'de 7 yapmaya çalışacak. 
     Sarı-lacivertli takımda sakatlıkları bulunan Van Hooijdonk ve Deniz'in yanı sıra kart cezalısı Luciano yarınki karşılaşmada forma giyemeyecek. Teknik direktör Christoph Daum'un Luciano'nun yerine Servet'in yanında savunmada Önder'e görev vermesi bekleniyor. 
     Bu arada ligde şu ana kadar 3 sarı kartı bulunan Aurelio, yarınki maçta forma giyip bir kart daha görürse, 16. haftadaki Galatasaray ile yapılacak derbi maçta cezalı duruma düşecek. 
     Fenerbahçe'nin yarınki maçta Ankaragücü karşısına Rüştü, Serkan, Servet, Önder, Ümit, Mehmet, Aurelio, Kemal Selçuk , Alex, Tuncay ve Nobre'den oluşan muhtemel 11 ile sahaya çıkması bekleniyor. 
     Fenerbahçe Şükrü Saracoğlu Stadı'ndaki karşılaşmayı hakem Kuddusi Müftüoğlu yönetecek. 
     Bu arada, sarı-lacivertliler Ankaragücü maçı hazırlıkları için son çalışmasını bu akşam yaptıktan sonra Samandıra Tesisleri'nde kampa girecek. 
     
</TEXT>
</DOC>
