<DOC>
<DOCNO> 272543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/spor/axspo01.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Nerede eski gençlik 1-0 
</HEADLINE>
<TEXT>


Geçen sezon Avrupa'da harikalar yaratan Gençlerbirliği, UEFA Kupası ilk turunda zayıf Yunan rakibi Egaleo'ya tek golle yenilmekten kurtulamadı, tur şansını riske attı 


GENÇLERBİRLİĞİ, Yunan Egaleo önünde turu zora soktu. Kırmızı - Siyahlılar deplasmanda zayıf rakibi karşısında son derece etkisiz bir futbol sergiledi. Egaleo, 14'te Bargoglou'nun penaltı golüyle öne geçti. Gençlerbirliği'nin, 21'de Flip ile geliştirdiği atakta top üst direkte patladı. İkinci yarıda beraberlik çabaları sonucu değiştirmedi ve tur umudu 30 Eylül'deki rövanşa kaldı. 

Bayrak krizi 
TÜRK-Yunan ve UEFA bayraklarının asılı olduğu bölüme gelen fanatik bir Yunanlı, Ay-Yıldızlı bayrağı gönderden indirince ortalık gerildi. Bunun üzerine yöneticiler, maça çıkmayacakları uyarısında bulundular. Bir başka Yunanlı taraftar Türk bayrağını fanatik vatandaşının elinden alarak polislere teslim etti ve bayrağımız tekrar göndere çekildi. Direklerin bulunduğu bölüm polis tarafından boşaltılırken, aynı yere 10 kadar güvenlik görevlisi yerleştirildi. 


</TEXT>
</DOC>
