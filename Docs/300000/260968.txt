<DOC>
<DOCNO> 260968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/ekonomi/eko05.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Maç hasılatından artık KDV alınmayacak 
</HEADLINE>
<TEXT>


Gençlik ve Spor Müdürülğü tarafından düzenlenen müsabakaların bilet satış hasılatındaki KDV ve sosyal güvenlik payı kaldırıldı 

ANKARA Milliyet 

Gençlik ve Spor Genel Müdürlüğü ve teşkilatlarıyla bağlı spor kuruluşları tarafından düzenlenen her türlü sportif karşılaşma ve gösterilerde bilet satışlarından elde edilen hasılattan daha önce 1 11 oranında düşülen KDV ile yüzde 3 oranında düşülen sosyal güvenlik payı dün yayınlanan yönetmelikle kaldırıldı. 
Giderleri genel müdürlük bütçesinden karşılanmak suretiyle düzenlenen her türlü sportif müsabaka ve gösterilerde bilet satışlarından elde edilen hasılattan Genel Müdürlüğe kesilen pay da yüzde 10'dan yüzde 7'ye düşürüldü. 

Engelliye vergi istisnası 
Bu arada çeşitli vergi kanunlarında değişiklik yapan kanunda yer alan ÖTV düzenlemesine ilişkin tebliğ yayınlandı. Bineğe dönütürülen araçlarda vergi oranı 1600 cc'yi geçmeyenlerde yüzde 30, 1600 - 2000 cc'de yüzde 52, 2000 cc üzerinde yüzde 75 oldu. 
Ayrıca malul ve engellilere, kullanılmamış araç alımında vergi istisnası getirildi. 
Sakatlık derecesi yüzde 90 ve üzerinde olanların yararlanabileceği bu olanak beş yılda bir defa kullanılabilecek. Bu kişilerden ÖTV beyannamesinde sağlık kurulu raporu, aracın sakatlığa uygun olarak düzenlendiğine dair teknik belge ve alıcının H sınıfı sürücü belgesi istenecek. 
Ayrıca, söz konusu istisnanın uygulanabilmesi için motor silindir hacminin binek otomobil ve ambulanslarda 1600, özel araçlarda ise 2800 santimetreküpü geçmemesi gerekiyor. 
Vergi Barışı ile yapılandırılan ancak taksitleri zamamında ödenmeyen borçların bazılarının geç ödeme zam oranı da 1 Ağustos itibariyle yüzde 10'dan yüzde 5'e düşürüldü. 


</TEXT>
</DOC>
