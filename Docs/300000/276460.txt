<DOC>
<DOCNO> 276460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sondun27.html </URL>
<DATE> 2004/10/01/ </DATE>
<TIME> 22.46 </TIME>
<AUTHOR>  </AUTHOR>
<HEADLINE>
İsrail'den Cebaliye kampına tank ateşi 1 ölü 
</HEADLINE>
<TEXT>

     İsrail askerlerinin, Gazze Şeridi'ndeki Cebaliye mülteci kampında açtığı ateşte, en az 1 kişi öldü, çok sayıda kişi yaralandı. 
     Filistin hastane kaynakları, İsrail tanklarının 2 mermi fırlattığı kampta, 1 Filistinlinin öldüğünü, birçok kişinin yaralandığını söyledi. 
     Kampta bugün İsrail tanklarının ateş açması sonucu 5 kişinin öldüğü bildirilmişti. İsrail'in Cebaliye'de başlattığı operasyonda dün 32 Filistinli ölmüştü. 
     
     CEBALİYE'DE HAVA SALDIRISI 

     Gazze Şeridi'nde geniş çaplı bir operasyon sürdüren İsrail ordusunun, Cebaliye mülteci kampı yakınındaki füze saldırısında, 1 kişi öldü, 8 kişi yaralandı. 
     Görgü tanıkları, bir İsrail uçağının, Cebaliye ve Beyt Lahiya arasındaki bölgede, bir grup Filistinlinin üzerine 2 füze fırlattığını söyledi. 
     Hastane kaynakları, saldırıda, Hamas militanı olduğu iddia edilen 1 kişinin öldüğünü, 8 kişinin yaralandığını kaydetti. 
     
</TEXT>
</DOC>
