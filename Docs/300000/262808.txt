<DOC>
<DOCNO> 262808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonsiy17.html </URL>
<DATE> 2004/08/12/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
AK Parti Grup Başkanvekili Çelik "Batı ve AB ülkeleri adeta şoke oldu" 
</HEADLINE>
<TEXT>

     AK Parti Grup Başkanvekili Faruk Çelik, Türkiye'nin 40 yıllık AB hayalinin gerçekleşmesi konusunda atılması gereken tüm adımları iktidarları döneminde attıklarını belirterek, ''Karşı taraf, batı, AB ülkeleri temsilcileri, yöneticileri şu anda adeta şoke olmuş durumdalar'' dedi. 
     Çelik, meslekte 25'inci yılını dolduran Bursa Bakkallar ve Benzerleri Odası BBO üyelerine plaket verilmesi nedeniyle düzenlenen törende, Türkiye'nin, kalkınan ülkelerle kıyaslandığı zaman 40-50 yılda kaybettiklerini, birkaç günde geri getirmenin sağlıklı olmayacağını söyledi. 
     Kaybedilenlerin bir dönem içinde çok ciddi bir tamirata tabi tutulacağını, ikinci dönem içinde de ciddi atılımların gerçekleştirileceğini ifade eden Çelik, 2 yıl içinde Türkiye'nin, Avrupa ile bütünleşmesi konusundaki altyapı çalışmalarını tamamladığını vurguladı. 
     Çelik, şöyle konuştu 
     ''Türkiye'nin 40 yıllık AB hayalinin gerçekleşmesi konusunda atılması gereken tüm adımları, bu iki yıl içinde attık. Karşı taraf, batı, AB ülkeleri temsilcileri, yöneticileri şu anda adeta şoke olmuş durumdalar. Türkiye'den bu kadar kısa sürede böyle bir atraksiyon beklemiyorlardı. Sizin seçtiğiniz temsilciler olarak, bu 40 yıllık hayalin gerçekleşmesi için elimizden geleni yaptık. Kimsenin Türkiye'ye söyleyeceği bir şey kalmamıştır.'' Türkiye'nin her yerinde büyük bir ilgiyle karşılandıklarını kaydeden Çelik, şöyle devam etti 
     ''Bu, şunu gösteriyor Vatandaşımız istikametiniz doğru, hedefiniz doğru ama, bizim sabrımız tükeniyor. Sabırsızlığımızı anlayın, daha hızlı hareket edin diyor. Vatandaşın sıkıntılarının geride kalması için ne gerekiyorsa yapacağız. Vatandaştan koptuğumuz an, hiçbir sorunu çözemeyeceğimizin bilinci içindeyiz.'' -BÜYÜK MARKETLERİN ŞEHİR DIŞINA TAŞINMASI... 
     Çelik, Türkiye'nin ''devasa'' problemleri olması nedeniyle büyük marketlerin şehir dışında olması taleplerini geçen yasama döneminde ele alamadıklarını belirtti. 
     Kent içinde istihdam ve ticari dengeyi sarsacak tarzda, rastgele yapılanmalara karşı olduğunu dile getiren Çelik, ''İnşallah bu üçüncü yasama yılında, esnafımızı daha da rahatlatacak düzenlemelerin içinde olacağız'' dedi. 
     Törende daha sonra, meslekte 25 yılı geride bırakan BBO üyesi 28 kişiye plaketleri verildi. 
     
</TEXT>
</DOC>
