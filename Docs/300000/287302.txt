<DOC>
<DOCNO> 287302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/magazin/axmag01.html </URL>
<DATE> 2004/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk-işi savaş filmi' yolda 
</HEADLINE>
<TEXT>


Türkiye'nin Hollywood tarzı ilk savaş filmi çekilecek. Film için Alec Baldwin ve Robert Redford gibi ünlü yıldızlarla da görüşülüyor 

BİRSEN ALTUNTAŞ 

Reklam yönetmeni Çağatay Karaçizmeli, Türk Hava Kuvvetleri'nin desteğiyle, Türkiye'nin Hollywood tarzındaki ilk savaş filmini çekmeye hazırlanıyor. Şimdiye kadar yüzlerce başarılı reklam filmine imza atan Karaçizmeli, Türk Hava Kuvvetleri'nin 'Daylight' Günışığı isimli filmin senaryosunu beğendiğini ve çekim için gerekli izinlerin tamamını aldıklarını söyledi. 

Hollywood starlarına teklif 
Filmin, 1999 yılında, her türlü insanlık suçunun işlendiği Kosova'da uçağı düşen bir F - 16 pilotuyla, kendisini tedavi eden Boşnak doktor arasında doğan aşkı konu aldığını belirten Çağatay Karaçizmeli, şöyle konuştu 
"Filmimizdeki aşk öyküsü aşk için en uygunsuz ortam olan cephesiz bir iç savaşın içinde yaşanıyor. Filmin geçtiği dönemin Kosovası tam donanımlı bir ordunun desteğindeki Sırp milislerin kadın, erkek, çoluk çocuk ayırt etmeden zulüm yaptıkları Avrupa'nın tam ortasında bir yer. 93. yılını kutladığımız Hava Kuvvetlerimiz de Bosna Hersek'te 35 bin, Kosova'da 2 bin saat uçmuş, Bosna Hersek'te havada 9 saat kesintisiz uçuş yaparak bu alanda rekor kırmış, Kosova'da ise Amerikan Hava Kuvvetleri dışında gece bombardıman görevi yapabilen tek NATO kuvveti olarak yüreklerimizi kabartmıştı. Babamın da savaş pilotu olması nedeniyle ilk filmimi bu başarı öyküsü üzerine yapmaya karar verdim." 
Çekimleri Türkiye ve Kosova'da yapılacak film için yerli oyuncuların yanı sıra yabancı starlarla da görüşüldüğünü belirten Karaçizmeli, "Sean Penn, Alec Baldwin, Robert Redford ve Alain Delon'un menajerleriyle görüşüp senaryoyu gönderdik. 
Filmin senaryosunu Murat Kürüz, Tuğrul Süer, Onur Uğraş ve Funda Kalaycıoğlu'ndan oluşan ekibin yazdığını belirten Karaçizmeli, danışman olarak da Prof. Dr. Kemal İnan, Prof. Dr. Filiz Balta, Prof. Dr. İrfan Güney, Prof. Dr. Asif Şabanoviç, Doç. Dr. Vahit Turalı, Hami Çağdaş, Ahmet Günlük Ünver, Aziz Saşa ile pilot subayların görev yapacağını ifade etti. 



</TEXT>
</DOC>
