<DOC>
<DOCNO> 283850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sontur11.html </URL>
<DATE> 2004/10/27/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Derste şaka kanlı bitti... 
</HEADLINE>
<TEXT>

     Fatih KARAÇALI ADANA, DHA 

ADANA Motor Meslek Lisesi'nde derste yapılan şaka ağır kaçtı, çıkan kavgada bir öğrenci bıçakla yaralandı. 
     Emek Mahallesi'ndeki Motor Meslek Lisesi'ne Endüstri Meslek Lisesi'nden nakille gelen 16 yaşındaki Mehmet Coşkun, Benzinli Araçlar Atölyesi'ndeki derse girdi. Arkadaşlarıyla şakalaşıp, onlara "Sen benzinle mi çalışıyorsun, yoksa mazotla mı '' şeklinde şaka yapan Coşkun, aynı şakayı Murat Güngör'e de yapmak istedi. Coşkun'un yaptığı şakaların ağır olduğunu söyleyen Güngör, "Bana bu tip şakalar yapma'' diyerek uyarıda bulundu. 
     Coşkun'un, Güngör'ün uyarısına rağmen şakayı sürdürmesi üzerine çıkan kavga diğer öğrencilerin araya girmesiyle önlendi. 
     Ders bitiminde öğle tatiline çıkan Güngör, yanına geldiği Coşkun'u "Seninle konuşmamız lazım'' diyerek tekrar atölyeye soktu. Bıçağını çeken Güngör, arkadaşının sağ bacağını iki yerden yaralayıp kaçtı. Aşırı kan kaybeden Mehmet Coşkun, okula çağrılan ambulansla Numune Hastanesi'ne kaldırıldı. 
     Hayati tehlikesi bulunmayan Coşkun müdahalenin ardından taburcu edildi. Sınıf arkadaşını yaralayan Güngör'ün yakalanmasına çalışılıyor. 
     
</TEXT>
</DOC>
