<DOC>
<DOCNO> 259231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun15.html </URL>
<DATE> 2004/07/30/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
NATO, Irak kararında zorlanıyor... 
</HEADLINE>
<TEXT>

     NATO Konseyi NAC , İstanbul zirvesinde alınan kararlar doğrultusunda Irak'taki güvenlik birimlerinin eğitimine destek amaçlı operasyonların somut uygulama şekillerini karara bağlamakta zorlanıyor. 
     İttifak üyesi 26 ülkenin daimi temsilcilerinden oluşan NAC, konuyu sonuçlandırmak amacıyla son 3 günde 6 olağanüstü toplantı yaptı. 
     NATO Genel Sekreteri Jaap de Hoop Scheffer, hafta başında yaptığı açıklamada, İttifak'ın Irak'taki güvenlik birimlerinin eğitimine katkılarına ilişkin somut bir kararın bu hafta alınabileceğini bildirmişti. 
     NATO üyesi ülkelerin devlet ve hükümet başkanlarının İstanbul zirvesinde konuya ilişkin ilke kararı aldıklarını hatırlatan De Hoop Scheffer, Irak güvenlik birimlerinin Irak içinde veya dışında, arzu eden müttefikler tarafından eğitilmelerinin öngörüldüğünü anımsattı. 
     NATO'nun 26 müttefiki, İstanbul zirvesinde, Iraklıların eğitimine yeşil ışık yakmış, ancak yer, zaman ve uygulama koşullarını somut olarak belirlemeyerek, kararı NATO Konseyi'ne bırakmıştı. 
     Irak Dışişleri Bakanı Hoşyar Zebari, 12 Temmuz'da, Brüksel ziyareti sırasında, İttifak'ın, mümkün olan en kısa zamanda Irak güvenlik birimlerinin eğitimine başlaması çağrısında bulunmuştu. 
     Zebari, NATO'dan Irak'ın askeri birimleri için teçhizat da istemişti. 
     NAC, bu sabah tekrar toplanarak, ABD ile Fransa arasındaki uzlaşmazlığı gidermenin formüllerini aramayı sürdürüyor. Fransa'nın ve bazı diğer müttefiklerin, Iraklıların eğitimi için görevlendirilecek birimlerin komutasına yönelik itirazları olduğu ifade ediliyor. ABD, söz konusu komutanın, Irak'taki çokuluslu güçlerle bütünleşmesini istiyor ve ancak bu şekilde etkili olunabileceğini savunuyor. 
     Kaynaklar, konunun bugünkü NAC toplantısında karara bağlanabileceğini belirtiyorlar. 
     
</TEXT>
</DOC>
