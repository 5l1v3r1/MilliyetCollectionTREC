<DOC>
<DOCNO> 260256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonsiy20.html </URL>
<DATE> 2004/08/03/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Sezer Anayasada öngörülmeyen bir modele geçişe neden olabilir 
</HEADLINE>
<TEXT>

     Cumhurbaşkanı Ahmet Necdet Sezer, ''Kamu Yönetiminin Temel İlkeleri ve Yeniden Yapılandırılması Hakkında Kanun''u kısmen iade gerekçesinde, Yasa'nın belirtilen maddeleri ile yapılan düzenlemelerin, Anayasa'da öngörülen tekil devlet yapısına, 'idarenin bütünlüğü', 'yetki genişliği' ve 'idari vesayet' ilkelerine ve kamu yararına uygun düşmediğini, bu düzenlemeler, amaçlanmasa da, Anayasa'da öngörülmeyen bir yönetim modeline geçilmesine neden olabilecek nitelikte olduğunu belirtti. 
     Sezer, Anayasa'nın 127. maddesine göre idari vesayetin, hukuksallık denetimi yanında yerindelik denetimini de içerdiğini kaydetti. 
     Cumhurbaşkanı Sezer, yasayla, merkezi yönetimin, görev ve yetkilerinin sınırlandırılarak özel görevli durumuna düşürüldüğünü, yerel yönetimlerin genel görevli kılındığını, merkezi yönetimin taşra örgütlerinin kimileri kaldırılırken kimilerinin yerel yönetimlere devredildiğini, böylece merkezi yönetimin örgütsel ve işlevsel yönden zayıflatıldığını belirtti. 
     Sezer, ''yetki genişliği''ne dayanan güçlü merkezi yönetim yerine, ''görev ayrılığı''na dayalı güçlü yerel yönetim yapılanmasının yolunun açıldığını, tekil devlet modeli yerine, ''idari vesayet'' zayıflatılarak ''yerel'' ağırlıklı devlet modeline geçilmesine olanak sağlandığını, kamu hizmetlerinin hemen tümünün yerelleştirilmesinin ve özelleştirilmesinin yolunun açıldığını ifade etti. 
     Sezer, ''Bu içeriğiyle, Yasa'nın yukarıda belirtilen maddeleri ile yapılan düzenlemeler, Anayasa'da öngörülen tekil devlet yapısına, 'idarenin bütünlüğü', 'yetki genişliği' ve 'idari vesayet' ilkelerine ve kamu yararına uygun düşmemektedir. Bu düzenlemeler, amaçlanmasa da, Anayasa'da öngörülmeyen bir yönetim modeline geçilmesine neden olabilecek niteliktedir'' dedi. 
     Yasa'nın, merkezi ve yerel yönetimlerce yürütülecek görev ve hizmetleri düzenleyen 7 ve 8. maddelerinin, Anayasa'nın 126 ve 127. maddeleri yönünden ayrıca inceleyen Sezer, yasanın söz konusu madde hükümlerini anımsattı. 
     Yapılan düzenlemede, merkezi yönetimce yürütülecek görev ve hizmetlerin tek tek konu olarak sayıldığını, diğer yasaların ''münhasıran'' merkezi yönetime yüklediği ''ulusal ve bölgesel'' hizmetlerle sınırlandırıldığını belirten Sezer, yerel yönetimlerin görev, yetki ve sorumluluklarının ise, merkezi yönetimin bu ve diğer yasalarla somut olarak belirlenen görev ve hizmetleri dışında kalan hizmetler ile yerel ortak gereksinimlere ilişkin görevler olarak belirtildiğini kaydetti. 
     Sezer, madde gerekçelerinde de, merkezi yönetimler ile yerel yönetimlerin görev, yetki ve sorumluluklarının, getirilen yeni kamu yönetimi anlayışına uygun olarak ele alındığı merkezi yönetimin görev ve yetkilerinin sayılarak sınırlandırıldığı, bunlar dışında kalanların yerel yönetimlerce yürütülmesinin öngörüldüğünün belirtildiğini anımsattı. 
     
     ''DENGE YEREL YÖNETİM LEHİNE BOZULUYOR'' 
     Sezer, ''Madde metinlerinden ve gerekçelerden, incelenen Yasa'da, merkezi yönetimin 'özel', yerel yönetimlerin ise 'genel' görevli olarak öngörüldüğü sonucuna varılmaktadır'' dedi. 
     Sezer, Yasa'nın 9. maddesinin 2. fıkrasında, merkezi yönetimin, yerel yönetimlerin sorumluluk alanına giren görev ve hizmetler için yerel düzeyde örgüt kuramayacağı, doğrudan ihale ve gider yapamayacağı, 3. fıkrasında, merkezi yönetimin görevleri arasında sayılan hizmetlere ilişkin yatırımlardan ilgili bakanlıkça uygun görülenlerin, yerel yönetimler eliyle gerçekleştirilebileceği ve bu yatırımlara ilişkin ödeneğin yerel yönetimlere aktarılacağı, son fıkrasında ise yerel yönetimlerin görev, yetki ve sorumluluk alanına giren konularda çıkarılacak tüzük, yönetmelik ve benzeri düzenlemelerde, yerel yönetimlerin yetkilerini kısıtlayıcı, yerel hizmetleri zayıflatıcı ve yerinden yönetim ilkesine aykırı kurallar konulamayacağının belirtilmiş olmasının da, merkezi yönetim-yerel yönetim görev ve yetki dengesinin, ikinciler yararına bozulduğunun göstergesi olduğunu kaydetti. 
     
     ''YEREL YÖNETİMLERİN GÖREV VE YETKİLERİ SOYUT'' 
     Sezer, şöyle devam etti 
     ''Anayasa'nın 126. maddesinde, merkezi yönetimin örgütlenmesine ilişkin ölçütler, 'coğrafya durumu, ekonomik koşullar ve kamu hizmetlerinin gerekleri' olarak sayılmıştır. Maddede, merkezi yönetimin görevlerini belirginleştiren ya da sınırlayan bir düzenleme yapılmamıştır. 
     Buna karşın, Anayasa'nın 127. maddesinde, yerel yönetimlerin örgütlenmesi hem 'coğrafya' hem de 'konu' yönünden sınırlandırılmıştır. Maddeye göre, yerel yönetimler, ancak yöresel olarak örgütlenebilmekte ve yalnızca yerel ortak gereksinimlerin karşılanması yönünden görevlendirilebilmektedir. 
     Anayasa'ya göre merkezi yönetim, Devlet iktidarını ve tüm kamu hizmetlerini ülke genelinde örgütlerken, yerel yönetimler, sınırlı bir coğrafyada ortak yerel gereksinimlerin karşılanması gibi sınırlı bir konuda örgütlenebilmektedir. 
     Bu nedenle, yönetsel örgütlenmede, merkezi yönetim konu yönünden 'genel', yerel yönetimler ise 'özel' görevlidir. Başka bir anlatımla, yasalarda merkezi yönetimin görevleri soyut ve genel, yerel yönetimlerin görevleri somut ve belirgin biçimde düzenlenmelidir. 
     Oysa, yukarıda da açıklandığı gibi, incelenen Yasa'yla bunun tam tersi bir düzenleme yapıldığı görülmektedir. Merkezi yönetimin görev ve yetkileri tek tek sayılarak somut biçimde belirlenmiş, yerel yönetimlerin görev ve yetkileri ise soyut ve genel olarak düzenlenmiştir.'' 
     
     ''MERKEZİ YÖNETİMİN GÖREV VE YETKİ ALANI DARALIYOR'' 
     Yerel yönetimlere ilişkin düzenlemede, her ne kadar ''mahalli müşterek ihtiyaçlara ilişkin'' görevlerden söz edilerek konu yönünden sınır getirildiği izlenimi yaratılmaya çalışılmış ise de bu kavramın soyut olduğunu ve yerel yönetimleri ''genel görevli'' konumdan çıkarmaya yetmediğini belirten Sezer, şunları kaydetti 
     ''Çünkü, merkezi yönetim örgütlenmesinde yer alan kamu kurum ve kuruluşlarının görevi kapsamında sayılmayan ya da genel görevli bir kamu kurum ya da kuruluşunun görev alanında yer almakta iken, yapılacak bir yasal düzenleme ile o kurum ya da kuruluşun görev kapsamından çıkarılan her türlü kamusal hizmet, 7 ve 8. maddeler nedeniyle, yerel yönetimlerin görev alanına girecektir. 
     Hatta yapılan düzenlemelerden, kamu kurum ve kuruluşlarının görevli kılınması durumunda da yerel yönetimlerin aynı alandaki görevinin sona ermeyeceği ancak, kamu kurum ve kuruluşlarına yasayla 'münhasıran' görev verilmesi durumunda yerel yönetimlerin o alandaki görevinin sona ereceği anlaşılmaktadır. 
     'Münhasıran' sözcüğü ile merkezi yönetimin görev ve yetki alanının daha da daraltıldığı, buna karşılık yerel yönetimlerin görev ve yetki alanının genişletildiğini vurgulamak gerekir.'' Sezer, Anayasa Mahkemesi'nin, yürürlükteki İl Özel İdaresi Yasası'nın 78. maddesine 3360 sayılı Yasa'yla eklenen 13. bendin ikinci tümcesindeki ''İl özel idarelerinin görevli olduğu mahalli ve müşterek ihtiyaçların kapsamı ve sınırı Bakanlar Kurulu'nca tespit olunur'' kuralının iptaline ilişkin kararını anımsattı. 
     Kararın gerekçesinde, yerel yönetimlerin görevlerinin yasada tek tek sayılması gerektiğinin belirtildiğini ifade eden Sezer, şöyle devam etti 
     İncelenen Yasa'nın 8. maddesinde, yerel yönetimlerin görevleri sınırlı ve belirgin değil, genel ve soyut kavramlar kullanılarak düzenlendiği için, bu kavramların belirginleştirilmesinde yerel yönetimlerin yetkili organlarının etkili olması kaçınılmazdır. Bu durumda, Anayasa Mahkemesi'nin yukarıda açıklanan kararıyla Bakanlar Kurulu yönünden Anayasa'ya uygun görülmeyen bir yetkinin yerel yönetimlerin organlarına tanındığı sonucuna varılmaktadır ki, bunun olanaksızlığı açıktır. 
     Bu nedenlerle de, incelenen Yasa'nın 7 ve 8. maddeleri Anayasa'nın 126 ve 127. maddeleriyle bağdaşmamaktadır.'' 
     
</TEXT>
</DOC>
