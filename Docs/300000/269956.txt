<DOC>
<DOCNO> 269956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/yazar/cemal.html </URL>
<DATE> 2004/09/08/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Yüksek tansiyon ama... 
</HEADLINE>
<TEXT>

ATİNA 

Bugünkü milli maçı düşünüyorum Brüksel'den Atina'ya uçarken. Kim kazanacak Biz mi, Yunanistan mı Dünya Kupası elemelerinde iki takım için de çok önemli, hatta hayati bir karşılaşma sayılabilir. 
Ayrıca siyasal bir soru kafamı tırtıklıyor. Böyle bir maç son yıllarda çok iyi giden Türk - Yunan ilişkilerinde destek de, köstek de olabilir. 
Brüksel'in göbeğindeki Grand Place'da geçen gün dolaşırken gözüme çarpmıştı. Bir Yunan tavernası, camına boydan boya kocaman bir fotoğraf asmış. Avrupa şampiyonluğunu kazanan Yunan Milli Takımı sevinç içinde kupayı kaldırıyor. Altına da yazmışlar 
Hiçbir şey imkansız değildir 
O gün ben de Lizbon'daydım. Finalde Portekiz'e karşı Yunanistan'ı tutmuş, hatta maç öncesi yazıma, "Bugün Yunanlıyım " başlığını koymuştum. 
Yunan tavernasında biramı yudumlarken, Türk olduğumu söyleyip çarşamba akşamı milli maç ne olacak diye sordum. "Hiç şansınız yok" diye geldi yanıt, "Hele cumartesi günkü Arnavutluk yenilgisinden sonra Yunanistan olarak galibiyete mahkumuz." 
"Yani ölüm kalım maçı mı " 
"Onun gibi bir şey..." 
Yüksek tansiyon 
Bu akşamki milli maç dolayısıyla sıkı güvenlik önlemleri alınıyor Atina'da, Pire'de. Tedirginlik var. Arnavutluk yenilgisinden sonra Yunanistan'da Arnavut göçmenlere yapılan bazı saldırılar huzursuzluk yaratmış. Bir Arnavut bıçaklanarak öldürülmüş, yedisi dayakla yaralanmış. 
Allah'tan Yunan basını gerek haberleri gerek yorumlarıyla olumlu bir tutum takınmış. Fanatikleri sert biçimde kınanmış... 
Doğru tavır. 
Örneğin, Yunanlı bir avuç fanatiğin iki yıl önce İstanbul ve Atina'daki Fenerbahçe - Panatinaikos maçlarındaki gösterileri, aşırı hareketleri belleklerimizde kötü izler bırakmıştı. 
Sporun düşmanlık ve kavga değil, barış ve dostluk köprüsü olması gerekir. Ama özellikle futbolda fanatizm olmadık zamanda, olmadık yerde suyun yüzüne vurabiliyor. 
Yunanistan'da fanatikler, anlaşılan, hiç beklemedikleri Arnavutluk yenilgisinden sonra dellenmiş durumdalar. Bu akşam bir de Türkiye yenilgisi yaşarlarsa ne olur sorusu tedirgin ediyor. 
Futbol ve milliyetçilik... 
Tabii bu akşam ben de Türkiye yensin istiyorum. "Spor bu kim iyi oynarsa o kazansın" diyemiyorum. Çünkü Türkiye'nin Almanya'da yapılacak 2006 yılı finallerine katılması yatıyor gönlümde. 
Milliyetçilik mi bu 
Fanatizm bundan mı kaynaklanıyor 
Futbol milliyetçiliği bence daha farklı. Farklı olmalı. Futbol milliyetçiliğinde kavgaya, dövüşe, düşmanlığa yer yok. 
Sonucu kimi sevinçle, kimi hüzünle karşılayabilir. Stattan kimi sevinçten uçarak, kimi buruk duygularla üzülerek ayrılabilir. 
Ama o kadar. 
Futbol milliyetçiliği bunun ötesine gitmez, gitmemeli. 
Ama öte yandan Galatasaray söz konusu olduğunda fanatiklik ya da takım fanatizmi bende daha çok ön plana çıkan duygu oluyor. Kimileri milli takımla değil, kendi takımlarıyla heyecan duyuyorlar. 
Ben öyle değilim. 
Türk Milli Takımı dünya üçüncülüğünü kazandığı vakit, - Galatasaray'ın Avrupa'da UEFA Kupası'nı kaldırdığı zaman yaşadığım heyecan fırtınası kadar olmasa bile - çok sevinmiştim. 
Bunlarda Türk olarak başarıya susamışlığın payı var elbette. Bu duyguyu Yunanlıların da yaşadığı söylenebilir. Avrupa futbolunda iki ay önce şampiyonluk tahtına oturmaları bütün Yunanistan'ı haklı olarak ayağa kaldırmıştı. 
Bu yüzden olacak bir İngiliz meslektaşım geçen günkü yazısına ilginç bir başlık koymuştu 
"Arnavutluk cumartesi akşamı Yunanistan'ın ayağını yere bastırdı." 
Bu yenilgi, Yunan takımının bu akşam fena halde üstümüze gelmesine yol açacak. Arnavutluk maçının ikinci yarısında Yunanlılar bize kıyasla çok daha iyi oynamışlar. Arnavutları direkler ve şans korumuş yenilgiden... 
Futbolun adaleti yok 
Bir maçtan öbürüne değişir her şey. Gürcistan karşısında döküldük ama bu akşam şahlanabiliriz de. Ama Yunanistan için de geçerli bu. Arnavutluk, Gürcistan'a göre çok daha iyi bir takım. Yunanistan da Avrupa şampiyonu. 
Ama biz de dünya üçüncüsü... 
Heyecanlıyım. 
Güzel bir maç olsun. 
Ve biz kazanalım 
Ama lütfen fanatiklere geçit vermeyelim. Sonuç ne olursa olsun, son yıllarda çok iyiye giden Türk - Yunan ilişkileri zedelenmesin. Bu maç Ege'deki dostluk ve barış köprüsünde yeni bir adım olsun. 



</TEXT>
</DOC>
