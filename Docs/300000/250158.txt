<DOC>
<DOCNO> 250158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/yasam/yas04.html </URL>
<DATE> 2004/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombalı pankart polisin elinde patladı 
</HEADLINE>
<TEXT>


Bombalı pankarta özel kıyafet giymeden müdehale eden polis memuru, meydana gelen patlama sonucu yaralandı 

MUTLU BOZDAĞ İstanbul 

Bahçelievler'de bir üstgeçide asılı bombalı pankarta özel kıyafet giymeden müdahale eden polis memuru, bombanın patlaması sonucu yaralandı. Uzman ekip, yaklaşık 2 saat sonra bir başka pankartı toplamak yerine fünye kullanarak patlattı. 
D - 100 Karayolu üzerindeki Kadir Has Center önünde bulunan üstgeçide dün 07.15 sıralarında kimliği henüz belirlenemeyen kişi veya kişilerce NATO karşıtı pankart ve bir paket asıldı. Olay yerine gelen polis, çevre güvenliğini aldıktan sonra bomba imha ekiplerine durumu bildirdi. Kısa süre sonra gelen bomba imha ekibinde görevli polis memuru Gültekin Yılmaz 50 , özel kıyafeti giymeden pankartı toplamaya başladı. 

Sağlık durumu iyi 
Yılmaz, üstgeçitin parmaklıklarından alıp, yere koyduğu pankarta bağlı bomba patlayınca yaralandı. Bakırköy Eğitim ve Araştırma Hastanesi'ne kaldırılan Yılmaz'ın sağlık durumunun iyi olduğu bildirildi. 
Maltepe E - 80 Karayolu Kasırcılar Üstgeçidi'ne de 09.30 sıralarında yasadışı bir örgüt tarafından pankart asılarak yanına bomba süsü verilmiş bir paket bırakıldı. Polis, yolu çift yönlü olarak trafiğe kapattı. Bu kez olay yerine gelen bomba uzmanları, şüpheli paketi fünye kullanarak kontrollü bir şekilde patlattı. Yol müdahalenin ardından yeniden ulaşıma açıldı. 

Bu ilk değil... 

Ankara'da 1 Ağustos 2003'de yaşanan patlama, bomba uzmanlarının ihmali nedeniyle faciaya dönüşmüştü. Adalet Bakanlığı Hakim ve Savcı Adayları Eğitim Merkezi'nin bahçesine içinde üç kavanoz bulunan siyah bir el çantası bırakılmıştı. Bekçi, 3 kavanozdan ikisinin bir arada bulunduğu poşeti almış, nöbetçi polisin uyarısıyla aynı alandaki inşaata fırlatmış ve büyük bir patlama meydana gelmişti. Bomba uzmanları da korunmasız halde, kavanozu ve çantayı incelemişti. Bu sırada büyük bir patlama meydana gelmiş ve ortalık savaş alanına dönmüştü. 


</TEXT>
</DOC>
