<DOC>
<DOCNO> 270017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sondun49.html </URL>
<DATE> 2004/09/08/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Miloşeviç'in ikinci tanığı ABD'li bir uzman 
</HEADLINE>
<TEXT>

     Balkanlar'da 1990'lı yıllarda etnik temizlik yapmakla suçlanan eski Yugoslavya Devlet Başkanı Slobodan Miloşeviç, Lahey'deki uluslararası mahkemeye ikinci tanığı olarak Amerikalı bir dış siyaset uzmanını çağırdı. 
     Bir zamanlar Amerikan Senatosu'nda Cumhuriyetçi grubun dış siyaset analizcisi olarak görev yapan James Jatras'a, Miloşeviç'in karşı çıkmasına rağmen kendisine tahsis edilen avukatlardan Steven Kay'in sorular sorduğu belirtildi. 
     Buna yine tepki gösteren Miloşeviç'in ise ''Bana kendi kendimi savunma hakkı vermenizi talep ediyorum'' dediği belirtildi. 
     Baroya geçmek için siyaseti bırakan Jatras, bugün 1997 tarihli ve ''Clinton yönetimi tarafından onaylanan İran yapımı silahların ithalinin Bosna'yı dinci askeri bir üs haline getirmesi'' başlıklı rapor hakkında mahkemeye bilgi verdiği belirtilirken, Jatras'ın bu konu hakkında birinci elden bilgi sahibi olmadığını, sadece halka açıklanan belgeleri bir araya getirdiğini söylediği kaydedildi. 
     Jatras'ın mahkemede, ''Benim tanıklığım global anlamda cihadın ayrıntıları hakkında değil. Ben sadece o dönemde ABD'de kamuya mal olmuş ya da bilinen şeyleri, durumu etkileme biçimlerini dikkate alarak söylüyorum'' ifadesini kullandığı belirtildi. 
     Jatras yarın da mahkemede tanık olarak ifade verecek. 
     Miloşeviç, dün ilk tanık olarak, fakültede hocası olan, daha sonra da Dışişleri Bakanlığı'nın hukuk danışmanlığını yapan ve 1990'lı yıllarda Hırvatistan ile Sırbistan arasındaki müzakerelere katılan Smilya Avramov'u çağırmıştı. 
     
</TEXT>
</DOC>
