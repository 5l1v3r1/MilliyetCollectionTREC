<DOC>
<DOCNO> 271605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/yazar/kohen.html </URL>
<DATE> 2004/09/14/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Çıkarlar söz konusu olunca... 
</HEADLINE>
<TEXT>


TÜRKİYE dahil, 10 Avrupa ülkesinde ve ABD'de düzenlenen "Transatlantik Trendler 2004" başlıklı bir araştırma, okyanusun iki yakasındaki ulusların siyasi ve askeri sorunlarıyla ilgili tutumlarından, AB'nin Türkiye'ye bakışına kadar, çeşitli güncel konular üzerindeki eğilimlerini ortaya koyuyor. 
Geçen haftanın sonunda sonuçları açıklanan bu önemli kamuoyu araştırmasının Türkiye'yi ilgilendiren bazı kısımları özellikle AB'yle ilişkiler bölümü Türk basınına yansıdı. Ancak medyada yer almayan rapordaki bazı tespitler, çoğu zaman üzerinde pek durulmayan ve bu yüzden belki de fark edilmeyen bazı "trend"leri de yüzeye çıkarıyor... 

ARAŞTIRMANIN bazı bölümlerindeki bulgular, bilinen "trend"lere - sarih rakamlarla - açıklık getiriyor. Örneğin Avrupa'da ABD'ye desteğin önemli ölçüde azalması, Avrupalıların giderek AB'nin ABD'den daha bağımsız politikalarla yeni bir süper güç rolüne soyunmasını istemesi, Avrupalıların Afganistan ve Irak ile görüşlerinde Amerikalılardan daha da uzaklaşması gibi... 
Türkiye'yi direkt ilgilendiren konularda birçok "bilinen"in yanı sıra, bazı konularda ilginç bulgular ortaya çıkmış bulunuyor. Örneğin, Avrupa genelinde, Türkiye'nin AB'ye alınmasını destekleyenlerin sayısı yüzde 30, karşı olanların oranı yüzde 20, kararsızlar ise yüzde 40... 

BU çalışmalara katılan Ankara Dış Siyaset Araştırmaları Merkezi ANKAM Genel Koordinatörü Suat Kınıklıoğlu'nun deyişiyle, "Türkiye'nin şimdi bu yüzde 40 üzerinde yoğun biçimde çalışması gerekiyor..." 
Gerçekten bu görüş giderek yaygınlaşıyor. Geçen hafta İstanbul'da görüştüğümüz tanınmış Fransız milletvekili Pierre Lellouche'a göre de, Fransa'da hava yavaş yavaş Türkiye'nin lehine dönüyor ama Türkiye "meydanı boş bırakmamalı ve şimdiye kadar ihmal ettiği iletişim halkla ilişkiler olanaklarını zorlamalıdır"... 
Gene AB konusunda araştırmanın ortaya koyduğu cesaret verici bir nokta da, karşı olanların "din faktörü" tezinin, sanıldığı kadar ciddi bir "engel" oluşturmayacağıdır. Ankete göre Türkiye'nin AB üyeliğine karşı olanların yani yüzde 20'nin ancak yüzde 37'si - yani toplam sadece yüzde 7.4'ü - Türkiye'nin Müslüman olmasını, bir itirazlarına neden olarak gösteriyor. Dolayısıyla, din farkıyla ilgili bazı demeçleri veya yazıları, fazla abartmamak lazım... 

ARAŞTIRMANIN ortaya çıkardığı ilginç ve düşündürücü bir husus da, "güç kullanımı"yla ilgili. 
Son zamanlarda Türkiye'de de, örneğin ABD'nin, İsrail'in, Rusya'nın terörle mücadeledeki stratejileri, ağır eleştirilere konu olmuştur. 
Bu alanda ABD ile Avrupa'daki eğilimlerde de farklar var. Örneğin "barışın sağlanması için en uygun yöntemin güç olduğu" görüşü, ABD'de yüzde 54, Avrupa'da yüzde 28 destek görüyor. İlginç olan nokta, Türkiye'de bu oranın hepsinden yüksek - yüzde 59 - olmasıdır... 
Terörizmle mücadelede de Türkler güç kullanımını yüzde 74 oranında destekliyor. Bu oran ABD'de yüzde 63, Avrupa'da yüzde 49'dur. 
ANKAM Genel Koordinatörü Kınıklıoğlu'nun kanısınca, Türkler kendi çıkarları için, güç kullanımı gerekliliğine daima inanmış, örneğin Kıbrıs harekatı, Kuzey Irak'ta sınırlı operasyon gibi hallerde de bu tavrını sergilemiştir. 
Araştırmadaki ifadesiyle, "Türkiye'nin ulusal çıkarları söz konusu olduğunda ve gerektiğinde, kendi başına hareket etme eğilimi ağır basmaktadır"... 



</TEXT>
</DOC>
