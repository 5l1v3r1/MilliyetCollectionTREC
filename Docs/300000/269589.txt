<DOC>
<DOCNO> 269589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/ekonomi/eko01.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
KİT'lere performansa göre ödül-ceza sistemi 
</HEADLINE>
<TEXT>


KİT'lerin piyasa şartlarına uygun olarak çalıştırılmasını amaçlayan yasa taslağı, ödül ve ceza kurallarının performansa göre belirlenmesini öngörüyor 

Ahmet Erhan Çelik 

Hazine Müsteşarlığı, mali yönetim yasasından sonra devletin ekonomideki yönetim anlayışını değiştirecek yeni bir yasa taslağı hazırlamaya başladı. Ücret, ödül ve ceza kurallarının yönetici performansına göre belirlenmesini öngören taslağın, hem bakanlıklar arasında, hem de bürokraside ciddi tartışmalara neden olacağı bildirildi. 
Taslağın temel amacı, "KİT sisteminin piyasa şartlarına uygun olarak çalıştırılması" şeklinde tanımlanırken, bazı yöneticilerin özel sektördeki muadilleri kadar ücret almalarına imk n tanınacak. IMF'ye yıl sonuna kadar yasalaşacağı taahhüt edilen taslak, KİT'lerin özerklik tanımını da değiştirmeyi hedefliyor. Ancak mevcut mevzuattaki kısıtlamalar nedeniyle özerklik tanımının hangi esaslar çerçevesinde değiştirileceğine henüz karar verilemedi. 
Edinilen bilgilere göre, Hazine ilk aşamada KİT'lerin bağlı bulunduğu bakanlıklarla seri toplantılar düzenleyecek. Dünya Bankası ve IMF ile birlikte mayısta hazırlanan KİT yönetim stratejisi belgesi esas alınarak yapılacak toplantılarla ilgili olarak bir yetkili şöyle konuştu 

Eşitlik engeli 
"Strateji belgesi şeffaflık, hesap verilebilirlik, iyi yönetişim gibi konularda son derece genel bir çerçeve çiziyor. Bu belge Sermaye Piyasası Kurulu'nun kurumsal yönetim rehberi ile OECD ilkeleri esas alınarak hazırlandı. Ancak işin içine girildiğinde tanımlanması zor pek çok kavramla karşılaşıyoruz. KİT'ler ile bunların bağlı oldukları bakanlıkların bazı yetkilerinin budanması gerekiyor." 
Aynı yetkili, kamusal sermayeli şirketlerde özerklik tanımı yapmanın çok zor olduğunu belirtirken, "Temel mantık bütçeden mali transfer yapılmaması üzerine kurulacak. Ancak bu noktada KİT'lerin ürettiği sosyal fayda ile maliyetin dengelenmesi şartı var" diye konuştu. Özerklikle birlikte KİT yönetimlerinde performansa dayalı ücret, ceza ve ödül sistemi kurulması öngörüldüğünü anlatan yetkili, bu konulardaki sıkıntının mevcut mevzuattaki eşitlik prensibinden kaynaklandığını söyledi. 
Dünya Bankası ve IMF tarafından hazırlanan Kamu Harcamaları Raporu'nda KİT'lerin mali kararlarının merkezi hükümet tarafından belirlenmesi eleştirilirken, sistemin ticari ve piyasadaki rekabet şartlarına uygun şekilde işletilmesi tavsiye edilmişti. 


</TEXT>
</DOC>
