<DOC>
<DOCNO> 272706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonspo20.html </URL>
<DATE> 2004/09/17/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İspanyol basını Gökdeniz'e hayran kaldı 
</HEADLINE>
<TEXT>

     Şenhan Bolelli bildiriyor 
UEFA Kupası 1. tur ilk maçında Trabzonspor'un Athletic Bilbao takımını 3-2'lik skorla yenmesi İspanyol basınına, ''Athletic Bilbao öldü ve dirildi'' başlıklarıyla yansıdı. 
     Trabzonspor'un skoru 3-0 yapmasıyla herkesin kafasında ''Athletic Bilbao'nun öldüğü, turun gittiği'' düşüncesinin oluştuğunu dile getiren gazeteler, ''rehavete kapılan Türklerin ellerindeki turu kaçırdığını'' savundular. 
     Trabzonspor'un üçüncü golünden sonra Athletic'in dirilişe geçtiğini yazan As gazetesi, İspanyol takımının UEFA'ya kalmak için geçen tüm sezon yaptığı mücadeleyi 2 dakikada yere fırlattığını, ancak üçüncü golle uyandığını kaydetti. 
     ''Her şeyi kaybetmek için 2 dakika, hayata dönmek için 6 dakika'' ifadesini kullanan Marca gazetesi de Athletic Bilbao'nun gururu ve Gurpegui ile Del Horno'nun golleriyle yaşama döndüğünü belirtti. 
     Diğer gazetelerde ABC ''Athletic, ölü gibi göründüğü anda ayağa kalktı'', El Pais ''Athletic ölüyor ve diriliyor'', El Mundo ''Athletic'in sonradan gelen tepkisi'' başlıkları kullanılırken, Bask takımının çok kötü bir defans sergilemesine karşın, 3-2'lik skorla rövanşta avantaj sağlayabileceği görüşü savunuldu. 
     
     ''GÖKDENİZ'İ KİMSE DURDURAMAZ'' 

     Öte yandan tüm İspanyol gazetelerinde Trabzonsporlu Gökdeniz'den bahsedildi. 
     Sahadaki futbolcular arasında tek 3 yıldızı alan Gökdeniz için As gazetesinde, ''Takımının ruhu. Hızlı, keskin ve çalımlarda becerikli. Hiç kimse onu durduramaz'' yorumu yapıldı. 
     Marca gazetesi de Türk futbolcuya ''Bir gülle'' yakıştırmasını yaptı. 
     
</TEXT>
</DOC>
