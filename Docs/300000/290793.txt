<DOC>
<DOCNO> 290793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/yasam/ayas.html </URL>
<DATE> 2004/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kucakta' yolculuk öldürüyordu 
</HEADLINE>
<TEXT>


Babalarının kamyonetinde özel koltukta değil de kucakta yolculuk yapan ikizler, kazada ağır yaralandı 

NESRİN COŞKUN İzmir DHA 

İzmir Urla'da oturan inşaat işçisi Salih Daşdemir 29 , pazar günü yanına eşi Selma 27 , baldızı Semiha Top, oğlu Zeyitcan 3.5 ile 6 aylık ikizleri Hasan ve Hüseyin'i alarak kamyonetiyle Seferihisar'a gitti. Aile, Urla'ya dönmek için 20.00 sıralarında tekrar yola çıktı. Anne Daşdemir, Hasan'ı kucağına alıp ön koltuğa, kardeşi Semiha da Hüseyin'i alarak Zeyitcan'la çift kabinli kamyonetin arka koltuğuna oturdu. 
Ancak kamyonet kısa süre sonra, aniden karşılarına çıkan bir kamyonla çarpıştı. Kazada, Daşdemir'in ayakları kırılırken, Top bacaklarından yaralandı. Zeyitcan'ın dalağının yırtıldığı kazada, kafatasları çatlayan ikizlerden Hasan'ın sol kolu, Hüseyin'in de bacağı kırıldı. 

'Bu bize ders oldu' 
Yolda yapım çalışması olduğu için yavaş gittiğini söyleyen baba Daşdemir, "Uyarı levhası yoktu. Bir anda önüme bir kamyon çıktı. Eşim ve bende kemer vardı, ikizleri de kucağımızda sıkıca tutuyorduk. Bu bize acı bir ders oldu" dedi. 
Ege Üniversitesi Hastanesi Beyin Cerrahı Prof. Dr. Yusuf Erşahin, ikizlerin hayati tehlikeyi atlattığını, ancak beyin kanaması ihtimaline karşı 10 gün sonra kontrole geleceklerini belirtti. 


</TEXT>
</DOC>
