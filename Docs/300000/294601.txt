<DOC>
<DOCNO> 294601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonyas18.html </URL>
<DATE> 2004/12/03/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Servis şoförü öğrencilerle kök hücreyi konuşunca... 
</HEADLINE>
<TEXT>

     New York'ta, bir okul servisinin şoförü, öğrencilerle kök hücre araştırmalarıyla ilgili konuştuğu için görevden alındı. 
     The Buffalo News gazetesinin haberine göre, servis şoförü Julianne Thompson 42 , velilerin bu konuyu öğrencilerle konuştuğunu şikayet etmesi üzerine ''uygunsuz davrandığı'' için işinden atıldı. 
     Kök hücre araştırmaları, ABD'de 2 Kasımda yapılan başkanlık seçimleri öncesinde ihtilaflı konulardan birini oluşturuyordu. Destekleyenler, bu araştırmanın Alzheimer ve kanser hastalarına yardımcı olabileceğini savunurken, karşı olanlar bu araştırmalara insan embriyolarının klonlanmasının da dahil edilmesinin ahlaki yönünü tartışıyor. 
     Thompson, gazeteye yaptığı açıklamada, film yıldızı ve yönetmen Mel Gibson'un kök hücre araştırmaları konusunda açıklamalarının yer aldığı bir röportajını okuduğunu ve bu yazılanları, yorum katmadan öğrencilerle paylaşmak istediğini anlattı. 
     Bir okul müfettişi de yaptığı açıklamada, çalışanların, öğrencilerle siyasi konuları tartışmasına izin verilmediğini söyledi. 
     Müfettiş, ''iş bittikten sonra sıradan bir vatandaş olarak istediğinizi söyleyebilirsiniz'' dedi. 
     
</TEXT>
</DOC>
