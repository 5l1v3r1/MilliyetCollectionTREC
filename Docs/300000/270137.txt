<DOC>
<DOCNO> 270137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sontur04.html </URL>
<DATE> 2004/09/08/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
İşten çıkarılan kasaplardan kanlı protesto Koyunları doğradılar 
</HEADLINE>
<TEXT>

     Barış DURAK- Vedat ÇUBUK DHA 
ŞANLIURFA'da özel bir et kesim şirketi tarafından işten çıkartılan kasaplar, kararı protesto etmek için yanlarında getirdikleri koyunları sokak ortasında kesip başlarını koparmadarn sürükleyerek kombina kapısına attı. Polis, çıkarıldıkları iş yerlerine sopalarla saldırmak isteyen kasapları güçlükle engelledi. 
     Şanlıurfa'da bulunan DEM-ET Kombinası'nda çalışan 30 kasap geçen hafta işten çıkarıldı. Eyyübiye Semti'ndeki kombina önünde toplanan kasaplar, önce içeri girip yetkililerle görüşmek istedi. Bu talepleri yerine getirilmeyen kasaplar, yanlarında getirdikleri 4 koyunu, protesto için yol ortasında kesti. Kasaplar, besmele çekmeden boğazını kestikleri koyunları, başları kopmadan yerde sürükleyerek iş yerinin önüne attı. Yol ortasındaki bu kanlı görüntüler çocuklar tarafından da izlendi. 
     Daha sonra sopalarla kombinaya saldırmak isteyen kasaplar, polis tarafından durduruldu. Eylem sırasında bir kasap baygınlık geçirdi. Kasaplardan Halil Rızvanoğlu, "İşten habersiz olarak çıkarıldık. Sigorta primlerimiz de yatırılmadı. Bu yüzden eylem yaptık'' dedi. 
     Şanlıurfa Belediye Başkanı Ahmet Eşref Fakıbaba olay yerine gelerek kasapları sakinleştirmek istedi. Fakıbaba olayla bizzat ilgileneceğini ve sorunun bir an önce giderileceğini söyledi. 
     DEM-ET yetkilileri ise açıklama yapmaktan kaçındı. 
     
     YENİ YASAYA GÖRE KASAPLAR SUÇLU 

     Geçen 24 Haziran'da TBMM'den geçen Hayvan Hakları Yasası'na göre kasapların protestosu, koyunlara kötü muamele ettikleri için suç oluşturuyor. 
     Yasanın "Hayvanların Kesimi, Öldürülmesi ve Yasaklar" bölümündeki 12'nci maddesinde, "Hayvanların kesilmesi dini kuralların gerektirdiği özel koşullar dikkate alınarak, hayvanı korkutmadan, ürkütmeden, en az acı verecek şekilde, hijyenik kurallara uyularak ve usulüne uygun olarak bir anda yapılır. Hayvanların kesiminin ehliyetli kişilerce yapılması sağlanır." deniyor. 
     
</TEXT>
</DOC>
