<DOC>
<DOCNO> 289353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonyas04.html </URL>
<DATE> 2004/11/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Oyuncağın yetersizi de fazlası da sorun yaratıyor... 
</HEADLINE>
<TEXT>

     Çocuklara sunulan oyun ortamı ve materyalin uygun olmaması, kullanımı konusunda rehberlik yapılmamasının, çocukta sıkılganlık ve haz almama gibi sorunlara neden olabileceği bildirildi. 
     Çukurova Üniversitesi ÇÜ Eğitim Fakültesi Okul Öncesi Öğretmenliği Anabilim Dalı Öğretim Üyesi Doç. Dr. Yaşare Aktaş Arnas, sağlıklı gelişim için çocuğa uygun oyun ortamı ve yeterli malzemenin sağlanması gerektiğini kaydetti. 
     Oyunun eğitim ve yeteneklerin geliştirilmesi sürecinde önemli bir yeri bulunduğuna dikkati çeken Arnas, çocuktan asla oyunu birden bırakmasının istenilmemesi ve gerekli durumlarda ön uyarılarda bulunularak zaman tanınması gerektiğini belirtti. 
     Çocuğun oyun ve kullandığı materyalden haz alabilmesi için sunuş biçiminin önemini vurgulayan Arnas, ''Hepsi bir kutuya doldurulmuş, karışık durumdaki oyuncaklar, çocuk için çekici olmayabilir. Bu nedenle oyun materyali, çocukların sürekli uzanıp alabilecekleri yerlerde, örneğin boylarına uygun raflarda bulundurulmalıdır'' dedi. 
     Arnas, oyun malzemelerinin çocukların yaşları ve gelişim düzeyleri göz önünde bulundurularak basitten karmaşığa doğru sunulması konusuna özen gösterilmesi için de ebeveyn, eğitimci ve bakıcıları uyardı. 
     Çocuğa oyuncak sunulurken, bununla neler yapılacağı ve ne işe yaradığının anlatılması, kullanım şeklinin açıklanması gerektiğini ifade eden Arnas, şöyle konuştu 
     ''Dikkat edilmesi gereken önemli noktalardan biri de çocuğa verilecek oyun materyalinin yeterli miktarda olmasıdır. Aksi takdirde, bu olay, çekişmelere ve tatminsizliklere sebep olabilir. Çocuğun kendi oyuncağını kendisinin seçmesine izin verilmelidir. Fakat, aile herhangi bir sebeple istenilen oyuncağı alamayacaksa bu durumu çocuğa açık bir dille anlatmalıdır.'' Arnas, oyuncak seçiminde, materyalin çocuğun hangi gelişim alanına hitap ettiğine özen gösterilmesini isteyerek, ''İhtiyaca cevap vermeyen, gösterişli ve pahalı oyuncaklar yerine, kaslarını çalıştıracak, girişimciliğini, hayal gücünü artıracak, problem çözmeyi ve yaratıcılığı artıranlar tercih edilmelidir'' dedi. 
     
</TEXT>
</DOC>
