<DOC>
<DOCNO> 297017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/soneko03.html </URL>
<DATE> 2004/12/12/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Sanayiden işsize umut yok 
</HEADLINE>
<TEXT>

     İmalat sanayii sektöründe istihdam eğilimi canlanmıyor. İmalat sanayii işyerlerinin yüzde 70'ten fazlası, gelecek üç aylık dönemde istihdam düzeyini değiştirmeyeceğini bildirdi. 
     Merkez Bankası'nın kasım ayında imalat sanayiinde yaptığı iktisadi yönelim anketine göre, ankete katılan işyerlerinin yüzde 75.2'si son üç aylık dönemde istihdam düzeyinin aynı kaldığını bildirdi. İstihdamını artırdığını belirten işyerlerinin oranı yüzde 16.7, azalttığını belirtenlerin oranı yüzde 8.1 oldu. 
     
     İSTİHDAM ARTIŞI UMUT VERMİYOR 
     İşyerlerinin istihdama ilişkin beklentilerinde canlanma gözlenmiyor. Ankete yanıt veren işyerlerinin yüzde 72'si, gelecek üç aylık dönemde istihdam düzeyinde bir değişikliğe gitmeyeceğini bildirdi. 
     İstihdamını azaltacağını belirtenlerin oranı yüzde 13.2 olarak gerçekleşirken, daha fazla istihdam sağlamayı öngörenlerin oranı yüzde 14.8 düzeyinde kaldı. 
     
     YATIRIM EĞİLİMİ 
     İmalat sanayii sektörünün yatırıma ilişkin beklentileri ise daha olumlu bir tablo çiziyor. İşyerlerinin yüzde 27.6'sı, gelecek 12 aylık dönemde bir önceki 12 aya göre 
     yatırım harcamalarını artırmayı planlıyor. 
     Yatırımlarının aynı düzeyde kalacağını bildirenlerin oranı yüzde 45.3, daha az yatırım planlayanların oranı yüzde 27.1 oldu. 
     İşyerlerinin yatırım harcamalarını kısıtlayan faktörler arasında yüzde 41.7'yle talep belirsizliği ilk sırada yer aldı. Daha sonra, yüzde 25.5'le finansman maliyeti, yüzde 18'le yetersiz net getiri, yüzde 11.9'la özkaynak darlığı, 
     yüzde 2.3'le işgücü maliyeti, yüzde 0.6'yla dış kaynak darlığı geldi. 
     
     SİPARİŞ MİKTARI 
     Sanayicilerin yüzde 71.6'sı kasım ayında aldığı sipariş miktarını normal bulduğunu bildirdi. Sipariş miktarının normal üstü olduğunu belirtenlerin oranı yüzde 7.2, normalin altında olduğunu ifade edenlerin oranı yüzde 21.2 oldu. 
     İşyerlerinin yüzde 55.4'ü gelecek üç aylık dönemde iç piyasadan aldığı siparişlerin aynı düzeyde kalacağını tahmin ediyor. Sanayicilerin yüzde 25.4'ü yeni siparişlerin artacağını, yüzde 19.2'si ise azalacağını öngörüyor. 
     Ankete katılanların yüzde 73.5'i kasım ayındaki ihracat siparişlerini "normal", yüzde 7.2'si "normal üstü", yüzde 19.3'ü ise "normal altı" olarak tanımladı. 
     Gelecek üç aylık dönemde ihracat piyasasından alınan yeni siparişlerin artmasını bekleyenlerin oranı yüzde 30.6, aynı düzeyde kalacağını öngörenlerin oranı yüzde 57, azalacağını tahmin edenlerin oranı ise yüzde 12.4 olarak gerçekleşti. 
     
     ÜRETİM 
     İmalat sanayii işyerlerinin yüzde 26.6'sı gelecek üç ayda üretim hacminin artacağını tahmin ediyor. Üretiminin aynı düzeyde kalacağını öngörenlerin oranı yüzde 58.1, azalacağını tahmin edenlerin oranı yüzde 15.3 oldu. 
     
     SATIŞLAR 
     İşyerlerinin yüzde 26'sı gelecek üç ayda iç pazara yönelik mal satışlarının artmasını bekliyor. İç piyasaya satışlarının aynı düzeyde kalacağını tahmin edenlerin oranı yüzde 55.6, azalacağını öngörenlerin oranı yüzde 18.4 oldu. 
     İşyerlerinin yüzde 29.4'ü gelecek üç ayda dış pazara yönelik satışlarının artacağını, yüzde 57.5'i aynı düzeyde kalacağını, yüzde 13.1'i ise azalacağını tahmin ediyor. 

ANKA 
     
</TEXT>
</DOC>
