<DOC>
<DOCNO> 267873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonspo07.html </URL>
<DATE> 2004/08/31/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kaptan Okan Hiçbir yere gitmiyorum... 
</HEADLINE>
<TEXT>

     Bursaspor'un gol kralı futbolcusu kaptan Okan Yılmaz, birçok kulüpten transfer önerileri aldığını, ancak takımdan ayrılmayı düşünmediğini söyledi. 
     Okan, hakkında çıkan transfer haberleriyle ilgili yaptığı açıklamada, Sakaryaspor'un kendisini yeşil-beyazlı kulübün yönetiminden resmen istediğini, bunun dışında Gençlerbirliği, Vestel Manisaspor, Ankaragücü ve Malatyaspor'dan da transfer önerileri aldığını, ancak bunları geri çevirdiğini kaydetti. 
     ''Gitme gibi bir düşüncem olsaydı sezon başında giderdim'' diyen Okan, ''onur mücadelesi'' olarak gördüğü Bursaspor'un yeniden Birinci Süper Lig'e çıkmasında en büyük katkıyı kendisinin vereceğini düşünerek kalmak istediğini anlattı. 
     Deneyimli golcü, kulüp başkanı ve yönetime gitmek istediğini söylediği yönündeki haberlerin doğruyu yansıtmadığını ifade ederek, ''Birçok kulüpten transfer teklifleri alıyorum. İstenmek güzel ama ben ayrılmayı düşünmüyorum. Hiçbir yere gitmiyorum. Ancak camia istemiyorsa benim yapabileceğim birşey yok'' diye konuştu. 
     
</TEXT>
</DOC>
