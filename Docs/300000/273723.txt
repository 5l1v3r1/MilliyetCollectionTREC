<DOC>
<DOCNO> 273723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sontur28.html </URL>
<DATE> 2004/09/21/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Türk gençleri bir AB ülkesinde yaşamak istiyor... İşte çarpıcı araştırma 
</HEADLINE>
<TEXT>

     ARI Hareketi'nin ülke çapında yaklaşık 25 bin lise öğrencisi arasında yaptığı ankete göre, gençlerin yüzde 70.5'inin Türkiye'nin AB üyeliğini desteklediği, ancak yüzde 92'sinin AB konusunda ''az bilgili'' ya da tamamen bilgisiz olduğu sonucu çıktı. 
     ARI Hareketi'nin bünyesinde faaliyet gösteren Toplumsal Katılım ve Gelişim Vakfı'nın Belçika merkezli Europa Vakfı ile birlikte yürüttüğü ve AB'nin de destek verdiği ''Avrupa Ajandası projesi'' kapsamında yapılan anketin sonuçları açıklandı. 
     Maslak'taki ARI Ofisi'nde düzenlenen basın toplantısında ''Türk Gençliğinin Avrupa Birliği'ne Bakışı'' başlıklı söz konusu ankete ilişkin bilgi verildi. 
     Toplantıda konuşan ARI Hareketi Genel Koordinatörü Haluk Önen, anketin, ''AB Yolunda 100 Günlük Kampanyası'' başlıklı projelerinin önemli bir parçası olduğunu belirterek, derneklerinin kurulduğundan beri Türkiye'nin AB üyeliğine büyük destek verdiğini ve bu alanda önemli çalışmalar yaptığını anlattı. 
     ARI Hareketi Uluslararası İlişkiler Genel Sekreter Yardımcısı Emre Özdemir de gençlere AB hakkında bilgi vermeyi, AB üyesi ve aday ülke gençleri arasındaki iletişimi artırmayı amaçlayan Avrupa Ajandası'nın 1995 yılından bu yana 17 ülkede yayınlandığını, son olarak da geçen yıl Türkiye'de hazırlandığını belirtti. 
     Ajandanın, Milli Eğitim Bakanlığı'nın işbirliğiyle 15-18 yaş grubundaki 100 bin lise öğrencisine dağıtıldığını ifade eden Özdemir, ajandanın ilk sayfasında bulunan anketin de 24 bin 571 öğrenci tarafından doldurulup kendilerine iletildiğini kaydetti. 
     Özdemir, ankete katılan öğrencilerin yüzde 70.5'inin Türkiye'nin AB üyeliğini desteklediğini, üyeliğe ''hayır'' diyenlerin oranının ise yüzde 16 olduğunu bildirdi. 
     Gençlerin yüzde 69'unun Türkiye'nin AB'ye üye olacağına inandığını, yüzde 30.2'sinin ise inanmadığını belirten Özdemir, ''Fırsatınız olsa bir AB ülkesinde yaşamak ister misiniz '' sorusuna ise yüzde 71 oranında ''evet'' yanıtı verildiğini vurguladı. 
     Özdemir, ankete katılan gençlerin AB hakkındaki bilgileri aldıkları kaynakların başında yüzde 92 oranıyla televizyonun, yüzde 77 oranında gazetelerin geldiğini belirterek, okuldaki derslerden ve öğretmenlerden bilgi aldıklarını ifade edenlerin oranının ise yüzde 32'de kaldığına dikkati çekti. 
     Gençlerin ''Avrupa Birliği konusunda ne derece bilgisiniz '' sorusuna verdiği cevaplara da işaret eden Özdemir, gençlerin yüzde 59'unun ''biraz bilgiyim'', yüzde 27'sinin ''pek bilgili değilim'', yüzde 5,6'sının ''hiçbir bilgim yok'' yanıtını verdiğini, ''çok bilgiliyim'' diyenlerin ise yüzde 7,5'te kaldığını vurguladı. 
     Özdemir, gençlerin AB konusundaki bilgisizliğinin, ''Sizce Türkiye AB'ye hangi yılda üye olabilecek '' sorusunda da ortaya çıktığını ve gençlerin yüzde 20.9'unun, uydurma bir tarih olarak verilen ''2007 yılında'' şıkkını işaretlediğini söyledi. 
     
     GENÇLERİN AB'DEN ANLADIĞI... 
     Özdemir, ankete katılan gençlerin ''Sizce Avrupa Birliği nedir '' sorusuna ise yüzde 59 oranında ''ekonomik, siyasal, sosyal birlik ve değerler bütünü'' unsurlarının tümünü kapsadığı yanıtını verdiğini anlattı. 
     Özdemir, ''Türkiye AB'ye üye olduğunda neler olacağı''na ilişkin bir soruda da gençlerin büyük oranı Türk gençlerinin eğitim düzeyinin yükseleceği, daha iyi sağlık hizmeti alınabileceği, ekonomik durumun iyiye gideceği, işsizliğin azalacağı şıklarını işaretlerken, bu cevabı verenler arasında yüzde 60'ının ise ''kültürel değerlerimiz tehlikeye girecek'' şıkkını da işaretlediğini belirtti. 
     
</TEXT>
</DOC>
