<DOC>
<DOCNO> 250547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/soneko43.html </URL>
<DATE> 2004/06/24/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Döviz mevduat hesapları 1.1 milyar dolar azaldı... 
</HEADLINE>
<TEXT>

     Bankalardaki toplam döviz mevduat hesapları, 4-11 Haziran 2004 tarihleri arasında 1 milyar 135 milyon dolar azalarak 67 milyar 711 milyon dolara geriledi. 
     Toplam döviz mevduat hesapları 4 Haziran'da 68 milyar 846 milyon dolar düzeyindeydi. 
     Döviz tevdiat hesapları toplamı da aynı dönemde 926 milyon dolar azalarak 51 milyar 2 milyon dolar oldu. 
     Yurt içi döviz tevdiat hesapları toplamı 869 milyon dolar gerileyerek 48 milyar 436 milyon dolara düşerken, yurt dışı döviz tevdiat hesapları ise 57 milyon dolar azalarak 2 milyar 566 milyon dolara indi. 
     Bankalararası interbankta döviz tevdiat hesapları ise 201 milyon dolar düşüşle 656 milyon dolar olarak gerçekleşti. 
     Merkez Bankası'nın geçici verilerine göre, 11 Haziran tarihinde 16 milyar 710 milyon dolar olan kredi mektuplu döviz tevdiat hesapları ve süper döviz hesapları, 18 Haziran tarihi itibarıyla 12 milyon dolar azalarak 16 milyar 698 milyon dolara geriledi. 
     
</TEXT>
</DOC>
