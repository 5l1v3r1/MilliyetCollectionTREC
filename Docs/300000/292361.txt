<DOC>
<DOCNO> 292361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/soneko34.html </URL>
<DATE> 2004/11/26/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Danıştay, TÜPRAŞ'ın satışının iptalini onadı 
</HEADLINE>
<TEXT>

     Danıştay, TÜPRAŞ'ın satışını hukuka uygun bulmadı. Yüksek Mahkeme, Ankara 10. İdare Mahkemesi'nin TÜPRAŞ'ın satışının iptaline ilişkin kararını onadı. 
     Petrol-İş Sendikası, TÜPRAŞ'ın yüzde 65.76 oranındaki kamu payının blok satışına ilişkin ihale komisyonu kararının iptali istemiyle dava açmıştı. 
     Ankara 10. İdare Mahkemesi, ihale komisyonunun kararını iptal etmişti. 
     İptal gerekçesinde, TÜPRAŞ'ın yüzde 65.76 oranındaki kamu payının, blok olarak ''satış'' yöntemiyle özelleştirilebilmesi için 7 Haziran 2003'te ihaleye çıkarıldığı, söz konusu ihaleye Efremov Kautschuk GMBH Şirketi ile Anadolu Ortak Girişim Grubu'nun katılarak teklif verdiği kaydedilmişti. 
     Gerekçede, TÜPRAŞ'ın, ihale komisyonu tarafından teklif sahipleriyle yapılan pazarlık görüşmeleri sonucunda en yüksek bedeli veren Efremov Kautschuk GMBH Şirketi'ne 1 milyar 302 milyon ABD Doları karşılığında satıldığı belirtilmişti. 
     İdarelerin, özelleştirme ihalelerini, kamu varlığının en yüksek bedelle satışını sağlamak amacıyla, kamu yararı ve ülke çıkarlarını gözeterek gerçekleştirmesi gerektiğine işaret edilen gerekçede, ''TÜPRAŞ'ın satışına ilişkin ihale komisyonu kararı, hukuka ve kamu yararına aykırıdır'' denilmişti. 
     İhale komisyonu kararının, ''ihale işlemlerindeki açıklık ilkesinden yoksun olduğu'' vurgulanan gerekçede, şunlar kaydedilmişti 
     ''Rekabet ortamının sağlanması esastır. TÜPRAŞ'ın satışında gerekli rekabet ortamı sağlanmamıştır. 
     Efremov Şirketi'nin işlem dosyasında, yalnızca Tatneft'e ilişkin belgeler ibraz edilmiştir. Bu belgeler, Efremov Şirketi'nin ciro, kapasite, üretim, sermaye ve mali yapısını ortaya koymamaktadır.'' 
     
     TEMYİZ 

     Özelleştirme İdare Başkanlığı ÖİB , Ankara 10. İdare Mahkemesi'nin kararını temyiz ederek bozulmasını ve esasa yönelik karar verilinceye kadar de yürütmenin durdurulmasını istemişti. 
     Danıştay 10. Dairesi, ÖİB'nin, temyiz istemi esastan sonuçlanıncaya kadar yürütmenin durdurulması yönündeki talebini reddetmişti. 
     AA muhabirinin aldığı bilgiye göre, Danıştay 10. Dairesi, bugün temyiz istemini esastan sonuçlandırdı. 
     10. Daire, TÜPRAŞ'ın özelleştirilmesini hukuka aykırı buldu. Daire, Ankara 10. İdare Mahkemesi'nin iptal kararını onadı. Dairenin konuya ilişkin gerekçeli kararı daha sonra belli olacak. 
     Bu aşamadan sonra Özelleştirme İdaresi Başkanlığı, karar düzeltme isteminde bulunabilecek. Bu istemi de yine 10. Daire, karara bağlayacak. 
     
     REKABET KURULU KARARI 

     Danıştay 10. Dairesi, Petrol-İş Sendikası'nın TÜPRAŞ'ın yüzde 65.76 hissesinin özelleştirme yoluyla devredilmesine izin veren Rekabet Kurulu'nun 29 Ocak 2004 tarihli kararının iptali ve yürütmenin durdurulması istemiyle açtığı davada, oybirliğiyle söz konusu kararın yürütmesini durdurmuştu. Bu karara Rekabet Kurumu itiraz etmiş, Danıştay İdari Dava Daireleri Genel Kurulu, itirazı reddetmişti. 
     10. Daire, Rekabet Kurulu kararını iptal istemini ise henüz sonuçlandırmadı. 
     Özelleştirme Yüksek Kurulu ÖYKÜ , TÜPRAŞ hisselerinin yüzde 65.76'sına tekabül eden idare hissesinin blok satış yoluyla özelleştirilmesi için açılan ihale sonucunda, 1 milyar 302 milyon ABD Doları bedelle Efremov Kautschuk GMBH firmasına Zorlu-Tatneft Grubu satışını 6 Şubat 2004 tarihli kararıyla onaylamıştı. 

     
</TEXT>
</DOC>
