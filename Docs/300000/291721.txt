<DOC>
<DOCNO> 291721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/soneko11.html </URL>
<DATE> 2004/11/24/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Petkim'in halka arzında hedef yüzde 20 
</HEADLINE>
<TEXT>

     PETKİM Petrokimya Holding A.Ş. Genel Müdürü Kenan Yavuz, ilk aşamada şirketin yüzde 20'lik hissenin halka arz edilebileceğini belirtirken, "Bizim için birinci aşamada önemli olan şubat ayında İMKB'de ilk 30'un içine girebilmek" dedi. 
     Yavuz, blok satış ihalesinde en yüksek teklifi veren Uzanların yükümlülüklerini yerine getirememesi nedeniyle blok satışı iptal edilerek, halka arz yöntemine dönülen PETKİM özelleştirmesiyle ilgili olarak ANKA'ya yaptığı açıklamada, 2005 yılının ilk çeyreğinde halka arzı öngörülen PETKİM'in ilk etapta yüzde 20'sinin satılabileceğini söyledi. 
     
     "YÜZDE 50'Yİ BORSA KALDIRMAYABİLİR" 
     Bir halka arzın özelleştirme sayılabilmesi için halka arz edilecek hissenin yüzde 50'nin üzerinde olması gerektiğini vurgulayan Yavuz, "Eğer böyle olursa özelleştirme için ideal koşullar oluşacak. Ancak borsa bunu kaldırmayabilir. Bunu da düşünerek, şubat ayında halka arz oranı yüzde 20 ya da daha üzerinde belirlenebilir. Sonraki dönemlerde de bir yüzde 20'lik arz daha denenebilir" dedi. 
     
     GÖZLER THY'DE 
     Kenan Yavuz, bu görüşlerini Özelleştirme İdaresi'yle de paylaştıklarını belirterek, özelleştirme konusunda bir tereddütleri olmadığını söyledi. THY'nin halka arzının, gelecek dönemde yapılacak diğer özelleştirmeler için de son derece önem taşıdığını vurgulayan Yavuz, "Şubat ayında THY'nin halka arzı kadar bir arz da biz gerçekleştirirsek önemli bir açılım olacak" dedi. Yavuz, şunları söyledi 
     
     "HERKES TAŞIN ALTINA ELİNİ KOYSUN" 
     "Bizim için birinci aşamada önemli olan şubat ayında IMKB'de ilk 30'un içine girebilmemizi sağlayacak kadar hissenin halka arz edilmesi... Hedefimiz öncelikle hisselerimize derinlik sağlamak. Ondan sonra ikinci üçüncü aşamada nihai sonuca ulaşmak istiyoruz. Bu yeni metodolojiye herkesin sahip çıkması lazım. Türkiye'de özelleştirmeye karşı çıkanlar ve blok satışa karşı çıkanlar şimdi halka arz sınavıyla karşı karşıyalar. Buyrun, bu şirketlerin önünün açılması için yeni bir strateji koyalım. Yeni bir açınım yapalım. Herkes taşın altına elini koysun." 
     
</TEXT>
</DOC>
