<DOC>
<DOCNO> 277130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sondun45.html </URL>
<DATE> 2004/10/04/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Arafat "Filistinliler asla teslim olmayacak" 
</HEADLINE>
<TEXT>

     Filistin Devlet Başkanı Yaser Arafat, Gazze Şeridi'ndeki Filistinlilerin İsrail birlikleri ile olan mücadelelerinde asla teslim olmayacaklarını söyledi. 
     Yerel bir radyoda yaptığı 7 dakikalık konuşmayla Filistinlilere seslenen Arafat, Gazze Şeridi'ndeki Filistinlilerin güçlü bir mücadele verdiğini belirterek, ''Zafer geliyor, ne kadar acı çeksek de zafer geliyor'' dedi. 
     İsrail ordusunun Gazze Şeridi'nin kuzeyinde operasyon başlatmasından bu yana ilk kez halka hitap eden Arafat, konuşmasında Filistinlilere uyarıda da bulundu. Arafat, ''Gruplardan, dünyayı bizim haklı olduğumuza inandırmak için Filistinlilerin yüksek çıkarlarını her şeyin üstünde tutmalarını, işgalcilerin eline bir bahane vermemelerini istiyorum'' dedi. 
     Bu arada, Filistinlilerin İsrail'in güneyine düzenlediği roket saldırılarını önlemek amacıyla 5 gün önce bölgede operasyon başlatan İsrail ordusunun, bugün Beyt Hanun'da bir hedefe hava saldırısı düzenlediği, saldırıda 1 Filistinlinin yaralandığı kaydedildi. 
     
</TEXT>
</DOC>
