<DOC>
<DOCNO> 297833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun37.html </URL>
<DATE> 2004/12/15/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Tarihi zirveye Türkiye damga vuracak 
</HEADLINE>
<TEXT>

     AB Dönem Başkanlığı, yarın akşam başlayacak AB zirvesinin ''Türkiye ağırlıklı'' olacağını açıkladı. 
     AB Dönem Başkanı Hollanda'nın Daimi Temsilcisi Büyükelçi Thomde Grujin, zirve hakkında basını bilgilendirirken, yarın akşam çalışma yemeği çerçevesinde zirveyi başlatacak devlet ve hükümet başkanlarının gündeminin ana maddesinin Türkiye olacağını bildirdi. 
     Açıklanan programa göre, yerel saatle 18.15 ile 19.00 TSİ 19.15 - 20.00 arasında Konsey'de karşılanacak devlet ve hükümet başkanları, daha sonra çalışma yemeğine geçecekler. Dışişleri bakanları da ayrı bir yemekte buluşacak. 
     Devlet ve hükümet başkanları, zirve ortak bildirisinde Türkiye'ye ilişkin paragrafta yer alacak ifadelerin en önemli bölümlerini belirlemek için mutabakat arayacaklar. Bunlar arasında, Türkiye ile tam üyelik müzakerelerinin başlatılıp başlatılmayacağı, bu müzakerelerin başlangıç tarihi, şekli ve amacı gibi unsurlar yer buluyor. 
     AB Dönem Başkanlığı'nın, yemekten sonra bir basın toplantısı düzenleyerek gazetecileri bilgilendirmesi öngörülüyor. Aynı anda, AB üyesi ülkelerin ulusal delegasyonları da, devlet ve hükümet başkanlarının katılacağı çeşitli basın toplantıları düzenleyecekler. 
     Programa göre, 17 Aralıkta zirve sonunda, aday ülkeler Türkiye, Bulgaristan, Romanya ve Hırvatistan ile AB ülkelerinin devlet ve hükümet başkanları biraraya gelecek. 
     Dönem Başkanlığı, basını bilgilendirirken, Türkiye'nin, Ankara Antlaşması çerçevesinde, birliğe katılan yeni 10 üyeyi göz önünde tutacak ek protokolü imzalaması beklentisinden de söz etti. 
     AB zirvesinin 17 Aralık gündeminde, BM Genel sekreteri Kofi Annan ve Avrupa Parlamentosu Başkanı Josep Borrell ile görüşmeler de yer buluyor. 
     
</TEXT>
</DOC>
