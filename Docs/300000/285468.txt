<DOC>
<DOCNO> 285468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonspo11.html </URL>
<DATE> 2004/11/02/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Muammer Güler Fenerbahçelilik bir sevda, bir aşktır... 
</HEADLINE>
<TEXT>

     Fenerbahçeli olmasıyla bilinen İstanbul Valisi Muammer Güler, sarı-lacivertli takıma duyduğu sevgiyi, ''Fenerbahçelilik bir sevda, bir aşktır'' cümleleriyle ifade etti. 
     Sarı-lacivertli kulübün aylık olarak yayınladığı Fenerbahçe Dergisi'nin kasım ayı sayısına ropörtaj veren Muammer Güler, çocukluğundan itibaren Fenerbahçe'nin hayatında önemli yer tuttuğunu dile getirerek, ''Çocukluğumdan beri Fenerbahçeliyim. İstanbul'daki diğer takımların maçlarına da gidiyorum. Ancak bir farkla, Beşiktaş, Galatasaray ve İstanbulspor maçlarına İstanbul Valisi sıfatımla, Fenerbahçe maçlarına ise bir taraftar olarak gidiyorum'' dedi. 
     Fenerbahçe Şükrü Saracoğlu Stadı'nda yaşadığı duyguları, ''O ambians, o tutku müthiş bir şey, tarif edilemez'' diye nitelendiren Güler, ''Fenerbahçe bana göre şu an Türkiye Birinci Süper Futbol Ligi'nin en iyi takımı. Takım olma konusunda çok yol katetti. İyi bir futbol izleyicisi olduğumu ve futboldan anladığım düşünüyorum. Bu sezon tek rakibimiz de Galatasaray'' diye konuştu. 
     
</TEXT>
</DOC>
