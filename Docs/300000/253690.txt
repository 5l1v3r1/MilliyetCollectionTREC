<DOC>
<DOCNO> 253690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonyas06.html </URL>
<DATE> 2004/07/07/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Atık kızartma yağlarından jeneratör yakıtı üretti 
</HEADLINE>
<TEXT>

     Kullanılmış kızartma yağlarından ürettiği ''biyomotorin''i biyodizel jeneratör yakıtı olarak kullanan Merve Çetinkaya, ABD'den ''2004 Yılı Öğrenci Mükemmeliyet Ödülü'' kazandı. 
     İstanbul Teknik Üniversitesi İTÜ Kimya Mühendisliği Bölümü'nde yüksek lisans eğitimi alan Çetinkaya, A.A muhabirine yaptığı açıklamada, ''Jeneratör Yakıtı Olarak Kullanılmış Yağ Kökenli Biyomotorin'' konusunu yüksek lisans tezi olarak işlediğini söyledi. 
     Çetinkaya, tez çalışması sırasında kullanılmış kızartma yağlarından biyomotorin üretme koşullarını belirlediğini ifade ederek, uluslararası ''EN 14214'' standardında ürettiği biyomotorini jeneratör yakıtı olarak test ettiğini anlattı. 
     Tezinin Amerikan Yağ Kimyacıları Derneği tarafından ''Endüstriyel Yağ Ürünleri Bölümü 2004 Yılı Öğrenci Mükemmeliyet Ödülü'' kazandığını dile getiren Çetinkaya, ödülünü geçen Mayıs ayında teslim aldığını kaydetti. 
     Elektrik üreten jeneratörlerin yakıt olarak doğalgaz, hidrolik enerji ya da dizel yakıt kullandığını belirten Çetinkaya, özellikle dizel yakıtla çalıştırılan jeneratörlerin hem çok gürültü yaptığını, hem de kükürtdioksit emisyonu nedeniyle çevre kirliliğine neden olduğunu bildirdi. 
     Biyomotorinle çalışan jeneratörün daha az gürültü çıkardığına da dikkati çeken Çetinkaya, ''Tez çalışmamda, kullanılmış kızartma yağlarından ürettiğim biyomotorini jeneratör testinden geçirdim. Böylece atıklar değerlendirildi ve hem çevreye dost, hem de ekonomik bir yakıt ürettim'' diye konuştu. 
     Çetinkaya, aynı zamanda yan ürün olarak sabun sanayinde kullanılan gliserin elde ettiğini söyledi. 
     Merve Çetinkaya, 1 yıllık çalışmasının sonucunda böyle bir başarıya ulaşmaktan duyduğu mutluluğu dile getirdi. 
     
     TEZ DANIŞMANININ GURURU... 
     Çetinkaya'nın tez danışmanı olan İTÜ Kimya Mühendisliği Bölümü Öğretim Üyesi Doç. Dr. Filiz Karaosmanoğlu da ''Petrol Piyasası Kanunu''nda ''biyomotorin''in tanımlandığına işaret ederek, şöyle konuştu 
     ''Tarım ürünlerinden ya da atıklardan üretilen biyo-yakıtlar, vergi alınmayarak teşvik ediliyor. Biyomotorin de hem bizleri petrole olan hammadde bağımlılığından kurtarıyor, hem de tarımı teşvik ediyor.'' Doç. Dr. Karaosmanoğlu, petrolün ömrünün bitmesine dünyada 40, Türkiye'de ise 9.3 yıl kaldığını kaydederek, ''gerek taze, gerekse atık yağlardan biyomotorin üretilmesini ve bunun Merve Çetinkaya'nın çalışmasında olduğu gibi jeneratörlerde kullanılabilmesini milli ekonomiye de katkı'' olarak nitelendirdi. 
     Yemek fabrikalarındaki atık kızartma yağlarını toplayan firmalar bulunduğunu anımsatan Doç. Dr. Karaosmanoğlu, evlerde kullanılan kızartma yağlarının da toplanabileceğini, hatta Viyana'da evlerdeki yağların toplandığını söyledi. 
     Öğrencisi Merve Çetinkaya ile gurur duyduğunu ifade eden Doç. Dr. Karaosmanoğlu, ABD'de ödülü birlikte aldıklarını ve Çetinkaya'nın ''biyomotorin jeneratör test'' sonuçlarının bilimsel literatüre girdiğini de anlattı. 
     Doç. Dr. Karaosmanoğlu, Çetinkaya'nın, bu ödülü alan ilk Türk üniversite öğrencisi olduğunu sözlerine ekledi. 
     
</TEXT>
</DOC>
