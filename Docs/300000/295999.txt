<DOC>
<DOCNO> 295999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur28.html </URL>
<DATE> 2004/12/08/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Ölen genç tiyatrocunun organları naklediliyor... 
</HEADLINE>
<TEXT>

     Sahnede geçirdiği kaza sonucu komaya giren ve ''beyin ölümü'' dün gerçekleşen tiyatro sanatçısı Eren Uluergüven'in kalbi, nakledilmek üzere Ege Üniversitesi Tıp Fakültesi'ne gönderildi. 
     ''112 Acil Servis''e bağlı bir ambulans, Uluergüven'in kalbini Atatürk Havalimanı'na götürmek üzere sabah erken saatlerden itibaren İstanbul Üniversitesi İÜ İstanbul Tıp Fakültesi Cerrahi Bilimler binası önünde bekletildi. 
     Sabah yapılan operasyonla alınan Uluergüven'in kalbi, saat 10.15'te ambulansa konularak hastaneden çıkarıldı. Daha sonra Atatürk Havalimanı'na getirilen kalp, uçakla İzmir'e gönderildi. 
     Bu arada basın mensuplarının sorularını yanıtlayan İÜ İstanbul Tıp Fakültesi Organ Nakli Koordinatörü Uzm. Dr. Yalçın Seyhun, ismini bilmedikleri Ege Üniversitesi Tıp Fakültesi'ndeki alıcının kalp nakli için hazırlandığını söyledi. 
     Uluergüven'in karaciğer ve böbreklerinin nakillerinin ise kendi fakültelerinde yapılacağını anlatan Dr. Seyhun, böbrek için 14 adayın belirlenip hastaneye çağrıldığını ve gerekli tetkiklerin devam ettiğini bildirdi. 
     Dr. Seyhun, böbreklerin kime nakledileceğinin öğle saatlerinde belli olacağını kaydetti. 
     Eren Uluergüven'in organlarının alınması işleminin halen sürdüğünü de ifade eden Dr. Seyhun, merhum sanatçının karaciğerinin, karaciğer yetersizliği nedeniyle bir süredir yoğun bakımda tedavi gören 45 yaşındaki Ruşen Yerli'ye nakledileceğini dile getirdi. 
     Uzm. Dr. Yalçın Seyhun, organ nakillerinin öğleden sonra başlayacağını sözlerine ekledi. 
     
</TEXT>
</DOC>
