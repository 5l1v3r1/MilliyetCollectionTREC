<DOC>
<DOCNO> 277775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonsiy12.html </URL>
<DATE> 2004/10/06/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Yeşil ışık yandı, ama... 
</HEADLINE>
<TEXT>

     
AB Komisyonu'nun Türkiye raporu, müzakere sürecinin başlaması için yeşil ışığı yakıyor. Üye 25 ülkenin liderleriyle 17 Aralık'ta toplandıklarında, bu raporu esas alarak, bu yönde siyasi kararını verebilecek. 
     Komisyon'un müzakerelerin başlatılmasına ilişkin Türkiye'nin yıllardır uğrunda yoğun çaba harcadığı beklentisini karşılıyor. Raporun bu yanı, Türkiye açısından olumlu. 
     Ancak Komisyon'un tavsiyesi bazı koşullar içeriyor. Bunlardan biri demokrasi ilkelerinin, insan hak ve özgürlüklerinin ihlal edilmesi halinde, müzakerelerin askıya alınabileceğine ilişkin koşuldur. 
     İlk bakışta bu, AB'nin Türkiye'ye empoze etmeye çalıştığı ve Türk kamuoyunda bazı kuşkular yaratabilecek olan bir şart olarak görünüyor. Ne var ki, pratikte AB'nin aday ülkelerle müzakerelerinde tavrı bundan farklı olmamıştır. Yani "müzakerelerin askıya alınması" olasılığı, fiilen hep olmuştur. Tek fark, bunun Türkiye ile raporda yazılmış olmasıdır... 
     Şart olarak görünen diğer bir husus, serbest dolaşımla ilgili. Bu konuda "kalıcı emniyet supapları düşünülebilir" ibaresi kullanılıyor ki, bu da ilk bakışta Türkiye'ye özgü bir koşul olarak görünüyor. Aslında serbest dolaşım, her zaman üyelikle beraber gerçekleşmiyor. Örneğin Polonya için 7 yıllık bir kısıtlama vardır. Türkiye için bunun süresi -veya "kalıcı" olup olmayacağı- müzakere süreci sırasında belli olacaktır. 

BELLİ ki, rapordaki bu şartlar, kamuoyunun geniş kesimi Türkiye'nin üyeliğine karşı olan ülkelerin "iç politika mülahazaları" ile kondu. Komisyon yetkilileri de açıkça, bunun "Türkiye'ye karşı değil, Avrupa kamuoylarına yönelik" mesajlar olduğunu söylediler. 
     Kuşkusuz Türkiye için önemli olan müzakerelerin başlaması lehinde bir kararın çıkmış olmasıdır. Bu, raporda bazı şartların yer almasına rağmen, AB üyeliği yolunda Türkiye'nin önünü açıyor. 

     
     İlgili Haberler 

     
</TEXT>
</DOC>
