<DOC>
<DOCNO> 270322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sondun02.html </URL>
<DATE> 2004/09/09/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
İvan kasırgası Grenada adasında can aldı 20 ölü... 
</HEADLINE>
<TEXT>

     Karayib denizindeki Grenada adasında etkili olan İvan kasırgası sonucu 20 kişinin öldüğü ve adada büyük tahribat meydana geldiği bildirildi. 
     Küçük bir volkanik ada olan 90 bin nüfuslu Grenada'da kasırga sonucu bazı evlerin tamamen yıkıldığı ya da ağır hasar gördüğü ve elektriklerin kesiltiği belirtildi. 
     ABD Dışişleri Bakanlığı'ndan bir yetkili, Washington'da yaptığı açıklamada, adadaki Amerikalı diplomatlardan alınan bilgiye göre fırtına sonucu 20 kişinin öldüğünün doğrulandığını kaydetti. Grenada parlamentosundan milletvekili Kenrick Fullerton, Trinidad adasındaki bir radyo istasyonuna yaptığı açıklamada, başkent St. George'un tamamen harap olduğunu ve adadaki ilk yardım operasyonları merkezi ile ana hastanenin hasar gördüğünü kaydetti. Fullerton, ayrıca aralarından hapishane, başbakanın özel konutu ve çok sayıda ilk ve orta dereceli okulun da bulunduğu pek çok kurumun kasırga sonucu kullanılamaz hale geldiğini ifade etti. 
     İngiltere Kraliyet Donanması'ndan yapılan açıklamada ise donanmaya HMS Richmond gemisinden tıbbi yardım ekipleriyle yedek bir geminin kurtarma çalışmalarına katkıda bulunmak üzere yola çıkarıldığı bildirildi. 
     
</TEXT>
</DOC>
