<DOC>
<DOCNO> 284138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur11.html </URL>
<DATE> 2004/10/28/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
'Çok geziyorsun' diyerek ablasını bıçakladı 
</HEADLINE>
<TEXT>

     İsmail AKDUMAN DHA 

SAMSUN'da Çok geziyorsun' diyerek tartıştığı evli ablası 43 yaşındaki Ayşe Yalçınkaya'yı bıçakla yaralayan 36 yaşındaki Fikret Yolaydın 4 yıl 2 ay hapis cezasına çarptırıldı. Yaralanan ablanın şikayetçi olmadığı duruşmada son savunmasını yapan Fikret Yolaydın, "Bana pezevenk sen bana karışamazsın' dedi. Ben de onu bıçakladım'' dedi. 
     Zafer Mahallesi'nde 8 ay önce meydana gelen olayda, Fikret Yolaydın, evli ve 3 çocuk annesi olan ablası Ayşe Yalçınkaya'nın eve gelmediğini öğrendi. Ablasını bir erkek arkadaşının mağazasında otururken gören Yolaydın, evine götürmek istedi. Ancak, iddiaya göre Ayşe Yalçınkaya "Sen bana karışamazsın'' diyerek kardeşine direndi. Öfkelenen Fikret Yolaydın, ablasını 4 yerinden bıçakladı. 
     "Adam öldürmeye teşebbüs'' suçundan 2 ay tutuklu kaldıktan sonra tahliye edilen Yolaydın, Samsun 2'inci Ağır Ceza Mahkemesi'nde son kez hakim karşısına çıktı. 24 yıl hapis cezası istemiyle yargılanan Yolaydın, son savunmasında şöyle dedi 
     "Ablam evli ve 3 çocuğu var. Çok geziyordu. Evden kimseye sormadan çıkıp gidiyor. 2- 3 gün gelmiyordu. Olay günü de onu eve götürmek istedim. Bana, sen bana karışamazsın pezevenk' dedi. Çok sinirlendim. Yaptıklarını ona yakıştıramadım. O sinirle masada duran meyve bıçağıyla ona saldırdım. Sonra da çıkıp gittim. Bu yüzden eşinden boşandı. Şimdi ona ben bakıyorum'' diye konuştu. 
     Mahkemede dinlenen Ayşe Yalçınkaya ise kardeşinden şikayetçi olmadığı belirterek, "Kardeşim çıkan dedikodulardan etkilenmiş. Eşimle aramda problem olduğu için evde vakit geçirmiyorum. Arkadaşlarımla oturuyordum. Olay günü de aramızda bir yanlış anlama oldu. O benim kardeşimdir. Benim iyiliğimi ister. Kardeşimden şikayetçi değilim'' diye konuştu. 
     Ancak mahkeme, sanığın adam öldürmeye teşebbüs eylemini ağır tahrik altında işlediğine kanaat getirerek 4 yıl 2 ay hapis cezası verdi. 
     
</TEXT>
</DOC>
