<DOC>
<DOCNO> 260666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/guncel/agun.html </URL>
<DATE> 2004/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Barbarlardan kurtuldular 
</HEADLINE>
<TEXT>


Irak'ta rehin tutulan Demir ve Unurlu serbest bırakıldı. İşçileri kaçıran örgüt, 'Şirketleri mal taşımayı durdurduğu için bıraktık' açıklaması yaptı 

DUBAİ AA - TURAÇ TOP, MEHMET HARBURCU, BARIŞ DURAK İzmir, Şanlıurfa DHA 

Irak'ta, Türk işçi Murat Yüce'yi kurşuna dizen El Kaide ile bağlantılı Tevhid ve Cihad örgütü, bu kez Türk rehineler Abdurrahman Demir ve Sait Unurlu'yu serbest bıraktığını duyurdu. El Cezire televizyonuna gönderilen video kasette iki Türk rehinenin arkasında yer alan maskeli ve silahlı üç kişiden birinin okuduğu açıklamada "Türk şirketinin Irak'taki Amerikan güçlerine kamyon göndermeyi durdurma kararı üzerine Tevhid ve Cihad örgütü Demir ve Unurlu'yu serbest bırakma kararı almıştır" ifadesi kullanıldı. 
Ancak serbest bırakıldıkları açıklanan iki Türk şoför, akşam saatlerine kadar ortaya çıkmadı. El Kaide ile bağlantısı bulunan Ürdünlü militan Ebu Musab el Zerkavi'ye bağlı Tevhid ve Cihad örgütü, geçen cumartesi El Cezire'ye gönderdiği kasette, Demir ve Unurlu'nun kaçırıldığını açıklamıştı. Militanlar, bu şoförlerin bağlı oldukları Kahramanlı adlı firmanın Irak'taki faaliyetlerini 48 saat içinde durdurmaması halinde rehineleri öldürmekle tehdit etmişti. 

Firma vazgeçmişti 
Mersin'de bulunan Öztur Uluslararası Nakliyat Firması ve Kahramanlı Nakliyat Firmaları temsilcileri de şoförlerin serbest bırakılması için gerekirse Irak'taki taşımacılık faaliyetlerine son vereceklerini bildirmişlerdi. Uluslararası Nakliyeciler Derneği de Murat Yüce'nin öldürülmesinin ardından Irak'taki Amerikan birliklerine ait yüklerin taşınmasını durdurma kararı almıştı. 

'Boşanırım da göndermem' 
Serbest bırakılan iki Türk rehinenin evlerinde de bayram sevinci yaşanıyor. Manisa'nın Salihli İlçesi Durasıllı Beldesi'nde yaşayan Abdurrahman Demir'in ailesi, Demir'in kurtuluşunu zılgıt ve halaylarla kutladı. Eşi Hamide Demir, "Geldiğinde sarılıp, öpüp, koklayacağım. Çok sevdiği etli pilavdan yapacağım" dedi. 
Şanlıurfa'nın Birecik İlçesi'nde oturan Sait Unurlu'nun eşi Yurdan Unurlu da, "Boşanırım da eşimi bir daha Irak'a göndermem. Artık Irak'a gitmesine müsaade etmeyeceğim. Gelsin memleketinde çobanlık yapsın, kısmetimiz neyse onu yeriz" dedi. Unurlu'nun oğlu Murat ise, "Bana bisiklet sözü vermişti" diye konuştu. 


</TEXT>
</DOC>
