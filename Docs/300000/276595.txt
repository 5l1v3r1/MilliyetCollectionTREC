<DOC>
<DOCNO> 276595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sontur28.html </URL>
<DATE> 2004/10/01/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
11 yaşındaki kız bankayı soydu .. 
</HEADLINE>
<TEXT>

     Bolu'da bir banka şubesinden 17 bin Euro ve 8 bin dolar çalındı. Polis banka görevlileri ve görgü tanıklarının ifadeleri doğrultusunda soygunu gerçekleştirdiği iddia edilen 11 yaşındaki bir kız çocuğunu arıyor. 
     AA muhabirinin aldığı bilgiye göre, İzzet Baysal Caddesi'nde bulunan Vakıflar Bankası, görevlileri 155 polis imdat telefonunu arayarak, bankaya gelen 11 yaşlarındaki bir kız çocuğunun, gişe görevlisinin tuvalet ihtiyacı için gişeden ayrılmasını fırsat bilerek, gişede bulunan 17 bin Euro ve 8 bin doları ''Tırnakçılık'' yöntemi ile alarak kaçtığı ihbarında bulundular. 
     
     POLİS BANKADA İFADE ALIYOR 
     Olay yerine gelen Bolu Emniyet Müdürlüğü Asayiş Şube Müdürlüğü ekipleri, banka görevlilerinin ifadelerini alıyor. Olay yeri inceleme ekipleri ise paranın alındığı iddia edilen, gişeden parmak izi tespitine çalışıyorlar. 
     Polis yetkilileri bankada 2 güvenlik görevlisi bulunduğunu ifade ederek, ''Aldığımız bilgiye göre güvenlik görevlileri bahsi geçen 11 yaşlarındaki çocuğu görmemişler, olayla ilgisi olma ihtimali doğrultusunda paranın çocuk tarafından alındığını iddia eden gişe görevlisinin de ifadesine başvuruluyor'' dediler. 
     Polis, banka görevlilerinin verdiği eşkal doğrultusunda 11 yaşındaki küçük hırsızın yakalanması için çalışma başlattı. 
     
</TEXT>
</DOC>
