<DOC>
<DOCNO> 292916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sonyas04.html </URL>
<DATE> 2004/11/28/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Washington Post da ''Noel Baba Türkiyeli'' dedi 
</HEADLINE>
<TEXT>

     Dünya animasyon film tarihinde yeni bir dönemi oluşturan yılbaşı dönemi filmi Polar Express'in "elektronik" oyuncusu Tom Hanks'ten sonra, Amerika'nın en etkili gazetelerinden Washington Post da "Noel Baba Türkiyeli" dedi. 
     Washington Post'un kültür eleştirmenlerinden Stephen Hunter, batı dünyası Noel kutlamaları heyecanını yaşamaya başlarken, Noel temalı filmlere ilişkin bir makale kaleme aldı. 
     
     TÜRKİYELİ 

     Noel Baba imajının pazarlamacılık ve "ustaca bükülmüş mitolojinin" bireşimi olduğu kaydedilen makalede, "Kendisinin 1930'larda, sıcak havalarda içilen bir içeceğin soğuk aylarda da içilmesini sağlamak için 1930'larda yapılan bir girişim sonucu keşfedildiği yüzde yüz gerçek olmasa bile toplum onu bir dizi sıradışı reklam imajıyla standartlaştırdı" denildi. Washington Post'taki makale şöyle devam etti "Kola reklamlarından önce Noel Baba'nın özellikleri Saint Nicholas'ta bulunmuş olabilir. Bu kişi Myra Demre , Türkiye'de bulunmuş bir dördüncü yüzyıl piskoposuydu ve çocuklara yönelik iyilikseverliğiyle bilinirdi. Hollanda'da 'Sancte Claus' ve Alman kökenli 'Belsnickle' adlı bir elfin asistanlık ettiği 'Christkindl', yetişkin insanlar tarafından kürkler içinde, hediyeler dağıtan bir kişilik olarak gösterildi." 
     
     MUHTEREM ŞAHSİYET DEĞİL 

     Tüm bu tarihsel mirasın dönüşüp gelişerek 1822 yılında Kris Kringle ve Clement Moore'nin "St.Nicholas'a Bir Ziyaret" adlı öyküsüyle popülerlik kazandığını kaydeden Hunter, daha sonra ABD'nin ünlü iç savaş dönemi resimli dergilerinden Harper's'in görsel Noel Baba imajını oluşturduğunu anlattı. 
     Kola reklamlarından önce ilk kez Harper's dergilerinde Noel Baba'nın bilinen görüntüsüne yakın çizildiğini aktaran Hunter, şöyle dedi 
     "Noel Baba, antik ve muhterem bir şahsiyet değildir. O hiçbir şeyden gelmemiştir. O kutsal değildir. O sadece, kitle pazarlamacılığı için bu gibi şeylerin doğru ve uyumlu bir denge elde etmeyi başarıncaya değin karıştırılması gibi bir modern kültür eğilimini simgeler, ve onları ikon şeklinde standartlaştırır." 
     
     EN İYİ FİLMLERİ 

     Noel dönemi filmlerin genelde kötü olduğunu kaydeden Stephen Hunter, bu alandaki iki şaheseri, Frank Capra'nın 1946 tarihli "It's A Wonderful Life" ve Alistair Sim'in 1951 tarihli Dickens uyarlaması "A Christmas Carol" filmi olarak saydı. 
     
     DEMRE'DE SEMPOZYUM 

     Demre Finike'ye 25, Kaş'a 48 kilometre uzaklıkta olan Myra eski çağ Likyası'nın en önemli beş kentinden biri olarak sayılıyor ve kuruluşunun İ.Ö. 5'inci yüzyıla kadar uzandığı biliniyor. Her yıl düzenlenen Noel Baba Sempozyumu dolayısıyla dünyanın birçok ülkesinden Türkiye'ye din ve bilim adamlarıyla yazarlar geliyor. Katılmcılar, J.R.R. Tolkien'in "Noel Baba'ya Mektuplar" öykülerinden sonra artık bir edebiyat baş kahramanı da olmuş Anadolulu azizin insan sevgisinden yararlanarak, dini ve inancı değişik tüm toplumlara barış, dostluk ve kardeşlik çağrısı yapıyorlar. 

ANKA 

     
</TEXT>
</DOC>
