<DOC>
<DOCNO> 279502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sontur04.html </URL>
<DATE> 2004/10/12/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
İstanbul'da sağanak yağış .. Ev ve işyerlerini su bastı 
</HEADLINE>
<TEXT>

     İstanbul'da, gece saatlerinde etkili olan sağanak yağış sonucu yaklaşık 10 ev ve işyerini su bastı. 
     A.A muhabirinin edindiği bilgiye göre, gece yarısı başlayan sağanak yağış, Kağıthane, Güngören, Eyüp ve Ümraniye'de bazı ev ve işyerini su basmasına yol açtı. Meteoroloji'nin uyarısı üzerine hazır bekleyen itfaiye ve İSKİ ekipleri, baskınlara müdahale etti. 
     İtfaiye yetkilileri, gece saatlerinden sabaha kadar yaklaşık 10 su baskını olayına müdahale edildiğini bildirdiler. 
     Bu arada yağıştan dolayı yollarda oluşan su birikintileri değişik kesimlerde trafik sıkışıklığına neden olurken, bazı araçlar da arızalanarak yolda kaldı. 
     Öte yandan İstanbul Büyükşehir Belediyesi Afet Koordinasyon Merkezi AKOM yetkilileri, gece boyunca metrekareye ortalama 17.5 kilogramın üzerinde yağış düştüğünü belirterek, kent genelinde 80 ayrı noktada su birikintisine müdahale edildiğini söylediler. 
     AKOM yetkilileri, gün boyu 100 İETT otobüsünün ilave sefer yapacağını anlatarak, raylı taşımacılıkta da ek seferler konulduğunu kaydettiler. 
     
</TEXT>
</DOC>
