<DOC>
<DOCNO> 269648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/spor/ydemirkol.html </URL>
<DATE> 2004/09/07/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Yanal'ı değil, Yenal'ı istiyorum 
</HEADLINE>
<TEXT>



Trabzon havalimanındayım. Yanımda eski milli takım antrenörü Mehmet Kulaksızoğlu. Yüzünden düşen bin parça. "Bu Dünya 3.'lüğü bize çok zarar verdi" diyor. Geçen yıl birlikte Gençlerbirliği ile Parma'ya gitmiştik. Bu, 3 gün boyunca Kulaksızoğlu'nun ağzından en az 10 defa duyduğum bir cümleydi. Büyük zaferin hiç kullanılamadığını söylüyordu. "Biz hatalıyız" diyordu, "Hepimiz". Bir felsefe oluşturamamıştık. Bunu yapabilmeli, bu temeli kullanabilmeliydik. Olmadı. Bırakın bizi geleceğe götürecek yolu çizmeyi, bu zaferin nasıl olduğunu teşhis etmekte bile zorlandık. O takımın, Terim'le başlayan yapılanmasını Lucescu'nun nasıl mükemmelleştirildiğini göremedik. Bizi Dünya 3.sü yapan sistem, Şampiyonlar Ligi'nde gruptan çıkan tek Türk takımı olan Galatasaray'ın şablonuydu. Şenol Güneş'in ufak rötuşlarla düzenlediği o milli takımı Lucescu'ya borçluyduk. Göreceksiniz. Shaktar bu yıl Şampiyonlar Ligi'nin en flaş takımlarından biri olacak, ondan beslenen Ukrayna 2006'da değilse, 2008'de parlayacaktır. Çünkü onun futbol kişiliği doğu Avrupa takımları için bir modeldir. Maalesef biz onu ve felsefesini tu kaka edip postaladık. Çok ağlayacağız. 

Yanal modeli 
Futbolda tek doğru yoktur. Takım tutar gibi, sistem, diziliş yandaşı olmak da putperestliktir. Ama maalesef bizde bu var. Hücum futbolu tartışmalarıyla başlayan bir abukluk. 
Lucescu, önerdiği sistemle bizi yükseltirken, Ersun Yanal ona başarıyla kafa tutuyordu. 3 yıl önce Radikal Futbol'un 2. sayısında, Ersun Yanal'la bir röportaj yayınlamıştık. "Ona Yen al diyorlar" başlığıyla. Ankaragücü'ndeki performansıyla göz kamaştırıyor, ama kimse adını doğru söyleyemiyordu. Biz de bundan yola çıkmış soyadının yanlış söylenişini onun önündeki yolla örtüştürmüştük. Yanal sadece sahadaki futbol anlayışıyla değil, söyledikleriyle de sistemi sorguluyor, olması gerekenleri yalınlıkla ortaya döküyordu. Ve kazanıyordu. Bu kişiliğiyle tarihin en hızlı yükselişlerinden birini yaşadı. Gittiği her takımı tarihinin en yüksek lig sıralamasına ulaştırdı, iki kez kupa finali oynadı, UEFA'da 4. tura çıktı ve şampiyon Valencia'ya uzatmada elendi. Nihayet milli futbolu yeniden kurmakla görevlendirildi. Hepimizin desteği ile. Şunu açıkça söyleyebilirim ki, onun arkasındaki, Terim'e verilen desteğin de üzerindeydi. Ama bugün ben hayal kırıklığı yaşıyor, ümitsizliğe düşüyorum. 
Bugün bu yazıyı Gürcistan'a puan kaybettiğimiz için yazmıyorum. Dünya Kupası'nın favorileri arasında sayabileceğimiz İngiltere ve Fransa da kaybetti. Sorun bu değil. Sorun Yanal'ın, biz ona "Ye nal" derken ortaya koyduğu felsefenin milli takımda hiçbir izine rastlayamayışımız. Milli takımın giderek sıradanlaşması. Futbolunun alternatifler üretemeyişi. Kısaca bu takımın "Yen al" imzası taşımayışı. Lucescu bu ülkedeki futbol putperestliğine kulaklarını tıkamış ve kazanmıştı. Ben "Yen al"ın da bunu yapmasını, futbolumuzu yeniden kurmasını bekliyorum. Bunu yaparsa kazanacağını biliyorum. Ama ne uzakdoğuda ne Denizli'de, ne de Trabzon'da bunu görebildim. 
Üzülüyor, ümitsizliğe kapılıyorum. Ben Yanal'ı değil, Yen al'ı istiyorum. 

Çizgi hakemi 

Futbolda değişiklik önerilerine devam edelim. Top çizgiyi geçti geçmedi sorunu önemlidir. Yan hakemin hem ofsaytı hem de çizgiden topun geçip geçmediğini kontrol etmesi fiziksel olarak mümkün değil. Kale çizgisinden 20 metre uzakta ofsayt hattındayken, topun gol olup olmadığını süzemezsiniz. Bu sorun iki çizgi hakemiyle sonlanabilir. Yan hakemlerin olmadığı köşelere yerleşecek iki çocuk bile sorunu çözer. Bulundukları köşeye bağlanan iki çizgiye bakarak kararlarını bildirirler. Toplam çözüm. 

Trabzon kendisine mal etti 

ÜMİT Özat, soyunma odasında sinir krizi geçiriyor. Tuncay küfürlerden kaçmak için kanat değiştiriyor. Stadyumda 5 tane Türkiye bayrağı, 5 tane milli forma yok. Şota'ya gösterilen sevginin 10'de biri Rüştü'ye gösterilmiyor. En yüksek sesle yapılan tezahürat "Burası Trabzon burada Hakan Şükür çok". Maç bir Haluk Ulusoy gösterisine çevrilmiş. Bunları söylediğimiz zaman Trabzon'a mal etmeyin diyorlar, tehditlerin yanı sıra. Ben etmiyorum. Buna engel olmayan çoğunluk sessiz kalarak üstüne alıyor, onaylıyor. 

Öne geçip kaybetmek 

Belarus ve Gürcistan gibi takımlarla oynarken kilit, karşınızdaki yüksek savunma konsantrasyonunu delmektir. Yani ilk gol. İki maçta da öne geçip sonra galibiyeti koruyamamamızı anlamak zor. Oyun konsantrasyonunu çaresiz kalanın değil, duvarı yıkanın kaybetmesini. Bu bir kuşatmada duvarda gedik açık sonra içinden çıkanlarca yenilmeye benziyor. Çok temel bir sorun. 

Transfer kısıtlaması saçmalığı 

Transfer dönemlerinin dar tutulması ve tüm dünyada aynı tarihlere alınma çabası doğru bir yaklaşım. Ama ya bir takımla Avrupa Kupaları'nda oynayan bir oyuncunun başka bir takımla oynayamayacağı Bu hemen kaldırılması gereken, hiçbir mantıklı temele oturmayan manasız bir kural. 



</TEXT>
</DOC>
