<DOC>
<DOCNO> 283646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/yasam/axyas02.html </URL>
<DATE> 2004/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Dersimiz 'facia' 
</HEADLINE>
<TEXT>


1997'de hizmete girmesine rağmen harabeye dönen Çıldır'daki Pansiyonlu İlköğretim Okulu'nda, Bayındırlık uzmanlarının 'Her an yıkılabilir' raporuna rağmen, 2 ay daha eğitime devam edilecek 

ÜMİT KILIÇ Ardahan DHA 

Çıldır'daki 3 katlı Pansiyonlu İlköğretim Okulu, "Depreme dayanıksız. Her an yıkılabilir" raporuna rağmen, 18 öğretmen ve 593 öğrencisiyle eğitime devam ediyor. 1997'de hizmete girdiği halde sıvaları dökülen, demirleri ortaya çıkan okulun müteahhidi hakkında soruşturma başlatıldı. 
İlçenin tek 8 sınıflı Pansiyonlu İlköğretim Okulu'nun inşaatı 1995'te başladı. 1997'de eğitim-öğretime açılan okulda, kötü malzeme kullanıldığı için sıvalar döküldü. Tuvaletlerden akan su, binanın temellerine indi. 
Bayındırlık Müdürlüğü uzmanlarınca geçen yıl yapılan denetimin ardından hazırlanan raporda, depreme dayanıksız olan okulun her an yıkılabileceği kaydedildi, müteahhit Fikret Taşkın hakkında soruşturma başlatıldı. 
Halen bu okulda eğitimlerini sürdüren ve deprem olmaması için dua ettiklerini söyleyen öğrenciler, "Korkarak okula gidiyoruz" dedi. Ardahan Milli Eğitim Müdürü Münir Dedeoğlu da, okulun depreme dayanıksız olduğu yolunda uzman raporu olduğunu doğruladı. Yapımına 2002'de başlanan Pansiyonlu İlköğretim Okulu'nun yeni binasının 1-2 ayda tamamlanacağını vurgulayan Dedeoğlu, "1 trilyon liraya mal olacak okulu faaliyete geçirmek için çaba harcıyoruz. Hizmete girince, eskisini boşaltacağız" diye konuştu. 




</TEXT>
</DOC>
