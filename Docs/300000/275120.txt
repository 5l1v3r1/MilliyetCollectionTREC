<DOC>
<DOCNO> 275120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sonspo32.html </URL>
<DATE> 2004/09/26/ </DATE>
<TIME> 22.17 </TIME>
<AUTHOR>  </AUTHOR>
<HEADLINE>
Hagi ''Her yönüyle başarılı bir maç çıkardık'' 
</HEADLINE>
<TEXT>

     Galatasaray Teknik Direktörü Gheorghe Hagi, İstanbulspor karşısında her yönden başarılı bir maç çıkardıklarını söyledi. 
     Hagi, maç sonrası düzenlediği basın toplantısında, İstanbulspor karşısında ilk yarıda zor bir başlangıç yaptıklarını belirterek, şunları söyledi 
     ''Çok gol pozisyonu yakaladık. Topu dikey oynamaya çalıştık ve çabuk kaybettik. Bazı taktiksel hatalar yaptık. İstanbulspor, birkaç kontratakta gol pozisyonu yakaladı. Beni memnun eden taraf, devre arasında oyuncularla konuştuktan sonra her şeyin normale dönmesidir. İkinci yarı çok iyi oynadık ve topu iyi koşturduk. Oyuncuların pozisyon almaları çok iyiydi. Birçok gol attık. Oyuncuları tebrik ediyorum. İkinci yarıda daha konsantre oynadık. Oyuncularımın performansından memnunum.'' Gün geçtikçe daha iyi duruma geldiklerini kaydeden Rumen çalıştırıcı, ''Yolun başındayız ve inşallah böyle devam ederiz. Takımın genel olarak veriminden ve fizik kondisyonundan mutluyum'' dedi. 
     Hagi, Saidou'nun performansı konusundaki soruları ise şu şekilde yanıtladı 
     ''Saidou iki hafta boyunca sakatlık yaşadı. Fiziksel olarak forma kavuşması lazımdı. Ben herkesin sırası gelecek demiştim. Orta sahada fazla oyuncu var. Kendisi bu şansı iyi değerlendirdi. Bu da takım için sevinç veren bir olaydır. Bütün oyuncular onun gibi profesyonel düşünürse iyi olur.'' Bu arada Hagi, Baliç'i dizinden sakatlandığı için oyundan aldığını söyledi. 
     Öte yandan Hagi'nin çocukları, maç öncesinde sarı-kırmızılı takımın 4 gol atacağını bildiler. 
     İstanbulspor Teknik Direktörü Erol Tok ise Galatasaray gibi bir takım karşısında oyun disiplininden kopunca farklı yenildiklerini söyledi. 
     Tok, maçtan sonra yaptığı açıklamada, oyuncuların çok hata yaptığını ifade ederek, ''Özellikle 70. dakikadan sonra oyun disiplininden koptuk. Rakibe bilinçsizce saldırınca geride hep 2 adamla yakalandık. Oyuncularım bunları yapmamalıydı. Moses'in sakatlanıp çıkışı da bizi olumsuz etkiledi'' diye konuştu. 
     
</TEXT>
</DOC>
