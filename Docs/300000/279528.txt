<DOC>
<DOCNO> 279528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sontur30.html </URL>
<DATE> 2004/10/12/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Yusuf Bozkurt Özal'ın defin yeri değişebilir 
</HEADLINE>
<TEXT>

     ANKARA Milliyet 

Danıştay, eski Cumhurbaşkanı Turgut Özal'ın kardeşi Devlet eski Bakanı Yusuf Bozkurt Özal'ın Süleymaniye Camii Haziresi'ne defnine ilişkin Bakanlar Kurulu kararını, defin gerçekleştikten yaklaşık 3 yıl sonra sonra iptal etti. Karar kesinleşirse, Özal'ın defin yerinin değiştirilmesi gündeme gelecek. 
     Avukat Tezcan Çakır'ın, Özal'ın Süleymaniye Camii Haziresi'ne defnine ilişkin 9 Ocak 2001 tarihli Bakanlar Kurulu Kararı'nın iptali istemiyle açtığı dava sonuçlandı. Danıştay 10. Dairesi, söz konusu Bakanlar Kurulu Kararı'nı oybirliği ile iptal etti. 
     
     Bakanlar Kurulu türbe yapamaz 
     Kararda, Bakanlar Kurulu'na, "türbe" ihdas etmek, cami haziresine defin izni vermek yolunda yetki veren bir yasa hükmü bulunmadığı vurgulandı. Kararda, Anayasa'ya göre "devrim yasası" olan Tekke ve Zaviyelerle Türbelerin Seddine ve Türbedarlıklar ile Bir Takım Unvanların Men ve İlgasına Dair Yasa'yla o tarihe kadar mevcut türbelerin ilga edildiği, bunları yeniden ihdas edenler hakkında da para ve hapis cezaları öngörüldüğü belirtildi. 
     
     Belediyenin görevi 
     Kararda, Bakanlar Kurulu'nun izin verme yetkisi bulunmadığı, cami haziresinin mezar olarak kabul edilmesi durumunda bile yetkinin belediyelere ait olduğu vurgulandı. Belediyelerin de mezarlıklar dışında başka yerlere ölü gömemeyeceğinin anlatıldığı kararda, Özal'ın, mezarlık dışında bir alana gömülmesini gerektirecek "fevkalade bir hal" bulunmadığı, bu hal bulunmadan kimsenin mezarlıklar dışına gömülemeyeceği belirtildi. 
     
     Fevkalade hal yok 
     Uygulamanın Anayasa'nın "eşitlik" ilkesine de aykırı olduğu ifade edildiği kararda, Süleymaniye Cami ve çevresinin "Kentsel ve Tarihi Sit, Kentsel ve Arkeolojik Sit" alanı olarak kabul edildiği, çevresinde her çeşit inşai ve fiziki müdahalenin yasaklandığı da anımsatıldı. 
     Başbakanlık, kararı temyiz ederse, temyiz istemini Danıştay İdari Dava Daireleri Genel Kurulu görüşecek. Karar değişmezse Özal'ın mezarının yerinin değiştirilip değiştirilmemesi tartışması başlayacak. 
     Avukat Çakır'ın bürosundan yapılan açıklamada, kararın kesinleşmesi halinde Özal'ın defin yerinin değiştirilmesinin gerektiğini, yerel makamların bunu yerine getirmemesi halinde hukuki işlem yapılacağı da vurgulandı. 
     
</TEXT>
</DOC>
