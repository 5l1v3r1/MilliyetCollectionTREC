<DOC>
<DOCNO> 260161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/yazar/toruner.html </URL>
<DATE> 2004/08/03/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Bir skandal daha 
</HEADLINE>
<TEXT>


Krizin bütün boyutlarıyla yaşandığı sırada, 12 - 14 Mart 2001 tarihinde X Bankası, Merkez Bankası'na bir yazı yazıyor. Yazıda, bankada yoğun mevduat çekilişi başladığı ve sürdüğü belirtilerek acil ek kaynak isteniyor. Bu amaçla, mevduat munzam karşılıklarının serbest bırakılması veya bu karşılıklar teminat olarak değerlendirilerek Merkez Bankası'nca kredi verilmesi öneriliyor. 
Merkez Bankası 14 Mart 2001 tarihli cevabi yazısıyla bu isteği reddediyor. Reddetme nedeni olarak da, Merkez Bankası Kanunu'nun 40 - II - a maddesindeki "mevduat karşılıklarının hiçbir maksat ve mevzuun finansmanı için kullanılamayacağı" hükmü gösteriliyor. Sonra da cevabi yazıda, Merkez Bankası devam ediyor "Bankalar Kanunu'nun 14'üncü madde, 6'ncı fıkrası hükmüne göre, munzam karşılıklar ancak Tasarruf Mevduatı Sigorta Fonu'na intikal eden bankalar için serbest bırakılabilir." 
X Bankası, Merkez Bankası cevabındaki hukuki durumun tespiti için Prof.Dr.Yaşar Karayalçın'a başvuruyor. Amaç, Merkez Bankası'nı mahkemeye verip vermeme hususunda karar vermek. Karayalçın, verdiği mütalaanın sonuç bölümünde bu konuda şunları yazıyor "Yukarıda belirttiğim sebeplerle, X Bankası'nın 12 - 14 Mart 2001 tarihli yazısıyla Merkez Bankası'ndaki mevduat karşılığının serbest bırakılması talebinin, Merkez Bankası tarafından 14 Mart 2001 tarihli yazıda belirtilen sebeplerle reddedilmesinin, o tarihte yürürlükte olan Merkez Bankası Kanunu ve Bankalar Kanunu'nun yukarıda belirttiğim hükümlerine açıkça aykırı olduğu sonucuna varmış bulunuyorum." 
X Bankası, önce Merkez Bankası'nı mahkemeye vermeye hazırlanırken, sonraki telkinler nedeniyle bu kararından vazgeçiyor. Beni işin bu yönü pek ilgilendirmiyor. Beni ilgilendiren, kriz sırasında yaşanan saçmalıklar. 
X Bankası, Merkez Bankası'na yazdığı yazıda, mevduat çekilişi olduğunu belirtmiş olsa da, çekilişin hangi boyutta olduğunu belirtmiyor. Mevduat çekilişinin miktarı, yüzdesi, sürati, piyasadan bulunabilen kredilerin miktarı ve faizi, bankanın likit kaynakları, kısa vadeli alacakları belirtilmeliydi. Onun yerine, bütün bunların Merkez Bankası tarafından bilindiği farz edilip ondan para isteniyor. Para istenirken de, verileceği yer belirtiliyor. 
Bankalar durumlarını hiçbir zaman Merkez Bankası'na açık seçik belirtmek istememiş ve batanların çoğu da bu yüzden batmışlardır. Banka yöneticileri o andaki gerçek durumlarını Merkez Bankası'na göstergelerle, belgelerle bir türlü açıklamamışlardır. Merkez Bankası da durumun vahametini anlayamamıştır. Çünkü, Merkez Bankası bankalarca günlük ilişkilerde fazla önemsenmemiş, hatta Merkez Bankası denetimleri önlenmeye çalışılmıştır. Yumurta kapıya dayanınca da, önce siyasiler devreye sokulmuş, olmayınca da son çare olarak Merkez Bankası'nın kapısı çalınmıştır. 
Bütün bunlar Merkez Bankası'nı haklı gösteren yorumlar. Ancak, Merkez Bankası tek bir bankayı değil, tüm ekonomiyi düzenlemek ve geçmişte ne yaparlarsa yapsınlar kriz ortamında bankalara yardım etmek durumundadır. Merkez Bankası'nın keyfi davranma lüksü yoktur. Hele, yukarıdaki konuda sığındığı yasa maddeleri Merkez Bankası'nı hiç korumamaktadır. 
İşin garibi, X Bankası tarafından bildirilmeyen bilgiler Merkez Bankası tarafından da sorulmuyor. Bu da, Merkez Bankası'nın her hal ü karda bu bankaya yardım etmek istemediğini gösteriyor. 
Bu konuya sonraki yazımda da devam edeceğim. 



</TEXT>
</DOC>
