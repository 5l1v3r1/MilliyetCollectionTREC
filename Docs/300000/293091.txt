<DOC>
<DOCNO> 293091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonsiy08.html </URL>
<DATE> 2004/11/29/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Portekiz Başbakanı Lopez, Türkiye'ye geliyor... 
</HEADLINE>
<TEXT>

     Portekiz Başbakanı Pedro Santana Lopez, Başbakan Recep Tayyip Erdoğan'ın davetlisi olarak 1-3 Aralık tarihlerinde Türkiye'ye resmi ziyarette bulunacak. 
     Başbakanlık Basın Merkezi'nden yapılan yazılı açıklamaya göre, ziyaret sırasında Lopez, Erdoğan ile bir araya gelecek, Cumhurbaşkanı Ahmet Necdet Sezer ve TBMM Başkanı Bülent Arınç tarafından kabul edilecek. 
     Görüşmelerde, ikili ilişkiler, Türkiye'nin AB üyelik süreci, Kıbrıs, transatlantik ilişkiler ile Irak, Ortadoğu barış süreci ve terörizme karşı işbirliği gibi uluslararası konular ele alınacak. 
     Lopez'in, Ankara'daki temaslarının ardından İstanbul'a geçerek, iş çevreleriyle görüşmelerde bulunmasının planlandığı bildirildi. 
     
</TEXT>
</DOC>
