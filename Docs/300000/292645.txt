<DOC>
<DOCNO> 292645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sonspo18.html </URL>
<DATE> 2004/11/27/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Beşiktaş'ta 7 oyuncu kadroda yok... 
</HEADLINE>
<TEXT>

     Beşiktaş, Samsunspor ile yarın yapacağı Birinci Süper Lig maçı hazırlıklarını, bu sabah yaptığı idmanla tamamladı. 
     Teknik direktör Vicente Del Bosque yönetiminde, BJK Nevzat Demir Tesisleri'nde basına kapalı olarak gerçekleştirilen son çalışmada, İspanyol teknik adamın yarınki maçta ilk 11'de görevlendireceği futbolculara çift kale maçta son taktikleri verdiği öğrenildi. 
     Teknik direktör Del Bosque, 19 kişi olarak belirlediği Samsunspor kafilesine, sakatlıkları bulunan Carew, Okan, Kaan Dobra ve Ronaldo'nun yanısıra, Cordoba, Serdar Özkan ve Berkant'ı almadı. 
     Beşiktaş kafilesi, saat 16.30'da Sabiha Gökçen Havaalanı'ndan kalkacak özel uçakla Samsun'a gidecek. 
     Beşiktaş'ın yarınki maça Ramazan, Fatih, Emre, İbrahim Toraman, İbrahim Üzülmez, Ahmed Hassan Ali , Tayfun, Ahmet Yıldırım, Juanfran, İbrahim Akın ve Pancu muhtemel 11'iyle çıkması bekleniyor. 
     Samsun 19 Mayıs Stadı'nda saat 19.00'da başlayacak ve Digitürk Lig TV'den naklen yayınlanacak maçı, hakem Mustafa Çulcu yönetecek. 
     
</TEXT>
</DOC>
