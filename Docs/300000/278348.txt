<DOC>
<DOCNO> 278348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sondun37.html </URL>
<DATE> 2004/10/08/ </DATE>
<TIME> 18.58 </TIME>
<AUTHOR>  </AUTHOR>
<HEADLINE>
Mısır'daki saldırı... İsrail ordusu "Enkaz altında 30 kişi var" 
</HEADLINE>
<TEXT>

     İsrail ordusu, Mısır'ın Sina yarımadasında düzenlenen ve en az 28 kişinin ölümüne yol açan saldırılarda ölü sayısının artmasından endişe edildiğini bildirdi. 
     İsrailli Tümgeneral Yair Naveh, gazetecilere yaptığı açıklamada, 30 kişinin halen kayıp olduğunu ve bu kişilerin, patlamalar sonucu yıkılan otelin enkazı altında bulunduklarının tahmin edildiğini söyledi. 
     Naveh, kurtarma çalışmalarının halen devam ettiğini ve enkazı kaldırmak için ellerinden geleni yaptıklarını belirtti. 
     Mısır'ın Taba kentindeki Hilton Oteli'nde dün akşam meydana gelen ilk patlamadan sonra, bomba yüklü bir aracın otelin lobisine çarparak, büyük gürültüyle patladığı bildirilmişti. Birkaç dakika sonra otelin havuzunun yakınlarında bir başka bombanın daha patladığı kaydedilmişti. 
     Saldırılardan sonra İsrail Başbakanı Ariel Şaron, bakanlar kurulunu acil toplantıya çağırmıştı. 
     
</TEXT>
</DOC>
