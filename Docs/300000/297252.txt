<DOC>
<DOCNO> 297252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/soneko32.html </URL>
<DATE> 2004/12/13/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Türkiye israfta birinci 
</HEADLINE>
<TEXT>

     Dünya Ekonomik Forumu tarafından 30 OECD ülkesinde yapılan araştırmaya göre, Türkiye 30 ülke arasında en müsrif ülke. 
     İsraf alanları arasında en büyük kalemi iç borç faizleri oluşturuyor. Bireysel israflarda ise evlerde boşa yanan elektrik listenin ilk sırasında. Türkiye'de yılda 30 trilyon liralık da ekmek israf ediliyor. 
     Türkiye İsrafı Önleme Vakfı ile Başkent Üniversitesi’nin ortaklaşa düzenlediği, İsrafı Önleme Sempozyumu’ Meclis çatısı altında yapıldı. 
     Vakfın Metevelli Heyeti Başkanı AKP Diyarbakır Milletvekili Aziz Akgül, Dünya Ekonomik Forumu'nun 30 OECD ülkesinde yaptığı araştırmaya göre, Türkiye'nin en müsrif ülke olduğunu belirtti. 
     
     Her yıl 64 katrilyon lira israf ediliyor 
     Türkiye'nin 2003 yılı gayri safi yurtiçi hasılasının 259 katrilyon lira olduğuna dikkat çeken Akgül, bunun 64 katrilyon 750 trilyon lirasının israf edildiğini söyledi. 
     Akgül'e göre, ocak-ekim 2004 tarihleri arasında iç borç faizlerine giden 44 katrilyon lira en önemli israf alanını oluşturuyor. 
     
     Damlayan su ile 20 trilyon israf ediliyor 
     Bunu bütçeden sosyal güvenlik kurumlarına aktarılan 18 katrilyon lira izliyor. Bireysel israfta ise konutlarda kullanılan enerji ilk sırada. Bu alanda israf yüzde 35'i buluyor. Muslukların damlayan suyla yılda 20 trilyon lira israf ediliyor. Türkiye’de ekmekte yılda 30 tirlyonlik israf var. İstanbullular her 20 ekmekten birisini israf ediyor. 
     
     Zaman israfına karşı anlamlı bir örnek 
     Sempozyumda konuşan Başkent Üniversitesi Rektörü Mehmet Haberal ise hiç kimsenin pek üzerinde durmadığı bir alana zaman israfına dikkat çekti. Haberal konuşmasını iki dakikada bitirerek, en büyük alkışı aldı. 
     Meclis Başkanı Bülent Arınç ise, Meclis'in iki yıl içinde 44 katrilyon lira tasarruf ettiğini söyledi. İsrafın yanısıra yardımlaşmaya da dikkat çekti. 
     Arınç, "2001 ekonomik krizinde yardımlaşma nedeniyle yağmalamalar, cinnet geçirmeler olmadı" dedi. 
     
</TEXT>
</DOC>
