<DOC>
<DOCNO> 259874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/spor/ymese.html </URL>
<DATE> 2004/08/02/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Çağdaş şart 
</HEADLINE>
<TEXT>



Hem Del Bosque, hem de biz ideal on biri arıyoruz... Ne var ki ilk yarıda sahaya sürülen on birin ortaya koyduğu futbolu Süper Lig için ölçü alacak olursak vay halimize 
Lig başlamadan Kartal'ı kantara çıkarıp, gelecek için yorum yapmak önyargıdan öteye gitmez. Ancak görünen bir gerçek var ki, o da Kartal'ın savunmasındaki zaafları... Bosque'nin bu alana acil çözümler getirmesi şart. Yenilen iki golde de o yere göğe sığdıramadığımız Ronaldo, Emre Aşık ve Ahmet Yıldırım'ın ağır kalışları ön plandaydı. Kim ne derse desin, hazırlık kampında izlediğimiz Çağdaş savunma blokunda rahatlıkla oynayacak yetenektedir. Çağdaş'ın hava toplarındaki etkinliği ve de ikili mücadelelerdeki savaşçılığı, çabukluğu bu alandaki, zaaflara tek çaredir. 
Bu yarıda kanatlar hiç ama hiç işlemedi... Berkant ilk yarıda asıl işini unutup, ofansa çıktı. Sol tarafta ise İbrahim Üzülmez kanat bindirmeleriyle zaman zaman dikkat çekti. Pancu'nun çırpınışları bu bölümde pozisyon bulmakta yeterli olamadı. Veysel ise iyi beslenemedi, pek varlık gösteremedi. 
Del Bosque'nin ikinci yarıda İbrahim Akın'ı oyuna alması, ilk yarı boyunca sahasından çıkamayan Kartal'ı ateşleyen faktördü. Bizce İbrahim Akın bu takımda banko oynar. Nitekim İbrahim oyuna girdikten sonra hem sol kulvarı mükemmel kullandı, hem de oyunu rakip alana yıktı, ofansa hareketlilik kazandırdı. Bu görevlerine bir de gol arayışlarını ekledi. Bir şutunda top direkte patladı, diğerinde ise topu kaleci tokatladı. 
Kaan Dobra'nın oyuna girişi de Kartal'ı olumlu etkileyen bir başka faktördü... Tecrübesini ön plana çıkaran Kaan Dobra sağ kanata öyle veya böyle hareketlilik getirdi. 
Bu takıma Carew ve Juanfran'ı eklediğimiz taktirde ligde gerçek on biri hep birlikte göreceğiz. İlk yarıdaki Kartal, doğrusu bende, özellikle savunmasıyla hayal kırıklığı yarattı. İbrahim Akın ve Çağdaş'ı da bu on birin içinde gördüğümüz taktirde Beşiktaş, taraftarı için umut olmaya devam edecektir. 
Hertha Berlin karşısında özellikle ilk yarıda vasat bir futbol ortaya koyan Beşiktaş'ın bu oyununda pas hatalarının payı büyüktü. 
Del Bosque'in kalede Murat Şahin'i kullanması bir hayli ilginç... İspanyol hocanın son toplantıda, "Yıldızlar tanrı değildir" sözünün gittiği adresler de bellidir... Örneğin kaleci Cordoba, örneğin Sergen Yalçın... Bu takımda herkes yedek kalabilir. Çalışmayan, kaytaran ve de maç içinde kolektif futbol ortaya koyamayan herkes bir maç sonra soluğu yedek kulübede alır. 
Bizden söylemesi... 


</TEXT>
</DOC>
