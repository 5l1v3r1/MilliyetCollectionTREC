<DOC>
<DOCNO> 264750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sonspo01.html </URL>
<DATE> 2004/08/19/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Ersun Yanal Ders almamız gereken bir maçtı 
</HEADLINE>
<TEXT>

     A Milli Takım Teknik Direktörü Ersun Yanal, 2-1'lik Belarus yenilgisinin ardından, ''Ders almamız gereken bir maçtı'' dedi. 
     Teknik direktör Ersun Yanal, maçtan sonra yaptığı açıklamada, Portekiz'de düzenlenen 12. Avrupa Futbol Şampiyonası finallerinde tüm takımların birbirine ne denli yaklaştığının görüldüğünü belirterek, ''Sadece yetenek yeterli değil. Top rakipteyken alan daraltıp, savunma güvenliğini sağlamak da önemli'' diye konuştu. 
     Belarus karşısında alınan yenilgiden ders çıkarılması gerektiğini ifade eden Yanal, sözlerini şöyle sürdürdü 
     ''Yeni katılan arkadaşları deneme fırsatı bulduk. Neler yapabileceklerini gördük. Bugünkü maçta konsantrasyon eksikliği önemli bir faktördü. Lig maçlarının başlamasıyla form düzeyi de giderek artacaktır.'' Yanal, bir gazetecinin 2006 Dünya Kupası Eleme Grubu maçlarına A Milli Takım'ın hazır olup olmadığı yönündeki bir soruya ise, ''O maçların realitesi farklı'' yanıtını verdi. 
     Yanal, Rüştü ile ilgili bir soruyu da, ''Rüştü'nün yeri tartışılmaz. Bugüne kadar olan katkılarını inkar edemeyiz. Türk futbolunun bu arkadaşlarımıza ihtiyacı var. Biraz daha toleranslı olmalıyız'' diye yanıtladı. 
     
</TEXT>
</DOC>
