<DOC>
<DOCNO> 272536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/siyaset/siy03.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Müslüman olmaları engel değil' 
</HEADLINE>
<TEXT>


Hollanda Bilim Konseyi raporu Türk İslam anlayışının AB'nin temel değerlerini olumsuz etkilemesi söz konusu olamaz 

GÜVEN ÖZALP Brüksel 


Hollanda Bilimsel Konseyi, Hollanda hükümetine tavsiye niteliği taşıyan raporunda, "Türkiye'nin nüfusunun Müslüman olmasının Avrupa Birliği'ne üyelik için engel oluşturmayacağı"nı bildirdi. Dinin Kopenhag kriterleri arasında sayılmadığı hatırlatılan raporda, "Türkiye'nin nüfusunun büyük çoğunluğunun Müslüman olması 1999'da adaylık statüsü verilmesinde bir rol oynamadı" denildi. Türk İslam anlayışının AB'nin temel değerlerini olumsuz etkilemesinin söz konusu olmayacağı vurgulanan raporda, "Türk devleti dini etkilere karşı anayasayla korunuyor. Türkiye'deki din ve devlet ayrımı en az Fransa'daki kadar sert" denildi.Türk toplumunun çoğunluğunun devletin laik yapısını desteklediği belirtilen raporda, "Şiddete dayalı İslami köktendincilik Türkiye'de fazla taraftar bulamıyor" denildi. 



</TEXT>
</DOC>
