<DOC>
<DOCNO> 271836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonyas08.html </URL>
<DATE> 2004/09/14/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
YTL ile matematik daha kolay... 
</HEADLINE>
<TEXT>

     Yeni Türk Lirası'nın, teori ile uygulama arasındaki sıkıntıyı çözümleyerek öğrencilerin ölçü birimlerine ilişkin matematik işlemlerini anlama ve öğrenmelerinde kolaylık sağlayacağı bildirildi. 
     Çukurova Üniversitesi Eğitim Fakültesi İlköğretim Bölümü Sınıf Öğretmenliği Anabilim Dalı Öğretim Üyesi Yrd. Doç. Dr. Perihan Dinç Artut, AA muhabirine yaptığı açıklamada, YTL'nin eğitim alanında kolaylıkları beraberinde getireceğini söyledi. 
     İlköğretim düzeyinde ölçü birimlerinin öğrenilmesine yönelik egzersiz ve bilgilerin yeni uygulama ile daha gerçekçi bir duruma kavuşacağını ifade eden Artut, şöyle konuştu 
     ''Gelişim düzeyi ve kapasiteleri göz önüne alındığında, ilköğretim 3. sınıf öğrencileri bile 3-4 basamaklı sayılarla işlem yapabilirler. Ancak, şu anki sistemde 100 ve 1000 gibi sayılarla parasal değerleri öğretmek ne yazık ki kolay değil. Çünkü bu rakamlar alışveriş yapabildiğiniz miktarlar olmaktan çıktı, çok küçük değerleri ifade ediyorlar. Bu noktadan hareketle parasal işlemleri anlatmaya yönelik gerçekçi problemler kurmak zorlaşıyor.'' Problem çözmenin, matematiğin temelini oluşturduğunu ve bunun gerçek hayatı yansıtması oranında kolay anlaşılır duruma geleceğini vurgulayan Artut, ''Bir alışveriş probleminde en fazla 1 milyon lira değer koysanız bile 7 basamaklı olduğu için çocuğun işlem yapma kapasitesinin üzerinde kalıyor. Öğretmenlerimiz, bu sorunu aşmak için gerçek rakamlarla ilişkisi olmayan değerler veriyorlar. YTL ile ilköğretimdeki parasal problemler yaşamdan kopuk olmayınca öğrencilerin işlemleri anlaması kolaylaşacak'' diye konuştu. 
     
     YENİ SİSTEM DRAMA YÖNTEMİ İLE ANLATILABİLİR 
     Perihan Dinç Artut, YTL'nin yaşama girmesiyle çocukların bu değişime uyum sağlamada güçlük çekebileceklerine işaret ederek, bu sorunun geçiş dönemi içinde çözülebileceğini belirtti. 
     YTL'ye ilişkin tanıtıcı bilgilerin ilköğretim çağı öğrencilerinin algılama düzeyine uygun hale getirilerek verilmesinin önemine değinen Artut, şöyle devam etti. 
     ''Yeni sistem eğitimde bir çok kolaylık sağlayacak olsa da geçiş sürecinde çeşitli sorunlar yaşanabilir. Öğretmenler ve veliler, bu sorunların aşılmasında birlikte hareket edebilirler. Sınıflarda gerçekleştirilecek drama çalışmalarında öğrencilere, alıcı ve satıcı rolleri verilerek, alışveriş yapmaları sağlanabilir. Anne ve babalar alışverişe çocuklarıyla giderek, değişimi ve yeni uygulamayı yaşamalarını sağlayıp öğrenmelerine katkıda bulunabilirler.'' Artut, mevcut kitaplarda, konuyla ilgili işlemlerin ve ölçü sistemlerinin yer aldığı bölümlerde, halen yürürlükteki paranın tanıtılmasının, YTL'ye geçilmesi sonrasında gerekli duyarlılığın gösterilmesi durumunda büyük sıkıntı yaratmayabileceğini sözlerine ekledi. 
     
</TEXT>
</DOC>
