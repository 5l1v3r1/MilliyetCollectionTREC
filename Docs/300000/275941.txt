<DOC>
<DOCNO> 275941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonsiy09.html </URL>
<DATE> 2004/09/29/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
KESK Önce 8.2 zam açıklayıp, sonra da 1-2 puan artırmak tatmin etmez 
</HEADLINE>
<TEXT>

     KESK Genel Başkanı Sami Evren, ''Önce memurlara yüzde 8.2 zam açıklayıp, sonra da bunu 1-2 puan artırmanın kamuoyunu tatmin etmeyeceğinin bilinmesi lazım'' dedi. 
     Evren, Başbakanlık Merkez Binası'nda sürdürülen 4. tur görüşmelere verilen arada gazetecilere kısa bir açıklama yaptı. 
     Evren, görüşmelere her öğlen arası verildiğinde bakanlığın sendika yetkililerine yemek verdiğini belirterek, ancak memurlar için dün önerilen yüzde 8.2'lik zam önerisinin ardından, bu yemeğe katılmayacaklarını ve Emekli Sandığı önünde toplanan KESK üyesi memurların yanına gideceklerini söyledi. 
     Evren, ''Önce memurlara yüzde 8.2 zam açıklayıp sonra da bunu 1-2 puan artırmanın kamuoyunu tatmin etmeyeceğinin bilinmesi lazım'' diye konuştu. 
     Öte yandan aynı saatlerde KESK üyesi bir grup, Başbakanlık Merkez Binası'nın 50 metre ötesinde bulunan Emekli Sandığı Genel Müdürlüğü önünde toplandı. 
     Buraya gelen KESK Genel Başkanı Evren, yaptığı açıklamada, çalışma yaşamında belli birtakım demokratik açılımların kabul edildiğini söyleyerek, ancak Kamu İşveren Kurulu'nun bunu mutabakat metnine alarak imza altına alma konusunda tereddüt ettiğini kaydetti. 
     Evren, ''Bizim imza altına almadığımız bir konuda, AK Parti Hükümetine güvenmiyoruz'' dedi. 
     
     ''ÖZLÜK HAKLAR ELE ALINDI'' 
     Bu arada, Kamu İşveren Kurulu ile memur sendikaları arasında sürdürülen toplu görüşmelerin sabahki oturumunda memurların özlük haklarına ilişkin konuların sendikalarca gündeme getirildiği, kurulun da bu konularda gelecek günlerde düzenleme yapmaya sıcak baktığı öğrenildi. Bu konular şöyle 
     ''- Nöbet, vardiya süre sınırlarının ve ücretlerinin yeniden düzenlenmesi, - Görevde yükselme esaslarına ilişkin yönetmeliğin Bakanlar Kurulu'na sunulması, - 1991 sonrasında göreve başlayan memurlara 1 derece verilmesi, - Yıllık izinlerin işgünü olarak düzenlenmesi, - Mazeret izinlerinin 10 işgününe çıkartılması, - Radyoaktif ışınlara maruz kalan memurlara 45 gün sağlık izni verilmesi, - Refakat izninin önce 3 ay olması, gerekli hallerde memura 3 ay daha izin hakkı tanınması.'' 
     
</TEXT>
</DOC>
