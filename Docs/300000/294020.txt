<DOC>
<DOCNO> 294020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/spor/spo04.html </URL>
<DATE> 2004/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş sıcak değil 
</HEADLINE>
<TEXT>


Trabzonspor Kulübü Başkanı Atay Aktuğ'dan resmi teklif alan tecrübeli teknik adam, "Şu an için hiçbir takımı çalıştırmayı düşünmüyorum" diyerek, olumsuz yanıt verdi 


Aktuğ ümidi kesmedi 
BORDO - Mavili kulüpte Ziya Doğan'ın ayrılmasının ardından tek aday olarak gündeme oturan Şenol Güneş, kendisine yapılan resmi transfer teklifini geri çevirdi. Başkan Atay Aktuğ, "Yönetim Kurulu, Şenol Güneş isminde birleşti. Ben de görüşüp, teklifte bulundum. Kendisinin Trabzon'a gelmesinin ardından bu konu netlik kazanacak" sözlerine rağmen tecrübeli hoca bu öneriye soğuk baktığını açıkladı. 

'Henüz hazır değilim' 
MİLLİ Takımlar eski çalıştırıcısı, "Henüz buna hazır değilim. Şu an hiçbir takımı çalıştırmayı düşünmüyorum" ifadelerini kullandı. Aktuğ'un, Güneş'i seçim kozu olarak düşündüğü, ancak kendisinden gelen olumsuz yanıt üzerine zor duruma düştüğü öğrenildi. Trabzonspor Başkanı'nın, Şenol Güneş'i ikna konusunda kendisine yakın kişileri devreye soktuğu, bu konudaki ısrarını sürdürdüğü ifade edildi. 

Gökdeniz'in feryadı 

'Küfürden bıktık' 
TRABZONSPOR'UN yıldız futbolcusu Gökdeniz, tribünlerdeki olumsuz tezahüratlar nedeniyle futboldan soğuduğunu ifade etti. Federasyonun "TamSaha" dergisinde röportajı yayımlanan milli oyuncu, "Bir Kiev maçı yaşadık, açıkçası futboldan nefret ettim. Eşimin arabasına saldırıldı, küfür yedim, evime gidemedim. Sonra transfer zamanı fedakarlık yap diyorlar. Bunlar hatırlanmıyor. Profesyonel futbolda zevk kalmıyor. İzleyen küfür etmekten, oynayan da küfür yemekten oyunun zevkine varamıyor" diye konuştu. 


</TEXT>
</DOC>
