<DOC>
<DOCNO> 279904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/guncel/axgun01.html </URL>
<DATE> 2004/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Görüntüler, Peker'i susturdu 
</HEADLINE>
<TEXT>


Peker, 84 sayfadan oluşan sorgulamasında kendisine yönelik bütün suçlamaları reddederken, sadece bir CD'de bulunan görüntülerde susma hakkını kullandı 

İSTANBUL Milliyet 

Sedat Peker'in, gözaltına alındıktan sonra Organize Suçlar Şubesi'nde yapılan ve 84 sayfadan oluşan sorgusunda, kendisine yöneltilen tüm suçlamaları reddettiği ortaya çıktı. Peker, sadece bir CD'deki görüntüler nedeniyle susma hakkını kullandı. Peker'in polise verdiği ifadeler, Kanal D Televizyonu'nda dün akşam yayımlandı. İnşaat ve reklam işiyle uğraştığını, aylık gelirinin 20 milyar lira olduğunu belirten Peker'e polisin yönelttiği ilk iddia, Yusuf Altay'la ilgili oldu. Altay ifadesinde, zorla alınıp Şile'de Peker'in yanına götürülüp gözlerinin bağlandığını öne sürdü. Darp edildiğini de öne süren Altay, Peker'in 1 milyon dolar para talep ettiğini belirtti. Peker'in, 'Devletin bittiği yerde ben başlarım ve aslında benim olduğum yerde devlet biter' sözleriyle tehdit ettiğini öne sürdü. Peker, sorgusunda Altay'ın, kendi adını kullanarak para topladığını söyledi. 
Peker, Balıkesir'deki bir maden ocağına zorla el koyduğunu iddia eden ve bu konuda defalarca soru soran polise, "Bana söyledikleriniz Fransızca roman gibi" yanıtını verdi. 
Polisin, Peker'e yönelttiği bir başka iddia da, tıbbi gereçler üreten bir firmayla ilgili. İddiaya göre, Eski Bakan ve Milletvekili Bülent Akarcalı da, fabrikanın gizli ortakları arasında. Polise göre, Peker, fabrikayı ele geçirmek istiyordu. Sonunda da, şirketin hisseleri, Peker'e yakın isimlere devredildi. Ancak Sedat Peker, bu iddiaları da reddetti. 
Peker, Fenerbahçe Başkanı Aziz Yıldırım'la düştüğü anlaşmazlığın Mecnun Odyakmaz'ın kulübün altyapı sorumlusu yapılması üzerine çözüldüğü iddiaları da yalanladı. Peker, hakkında çıkan olumsuz haberler nedeniyle, basın kuruluşlarının yöneticilerine sert tepki gösterdiğini doğruladı, ama tehdit etmediğini savundu. 

Namus sorgusu 

Peker, yalnızca Arif Kandemir'in sorgularken çekilen görüntülerinin yer aldığı CD konusundaki sorular karşısında susma hakkını kullandı. Kandemir, bir ailenin, "kızlarıyla ilişki kurduğu şik yeti" üzerine Peker tarafından sorgulanıyor 
Kandemir Erzurumluyum, pilavcıyım, namuslu yaşayacağıma... bir daha böyle bir iş yapmayacağıma sana söz veriyorum. Senin yanına bir daha bu suratla gelmeyeceğim. 
Peker 'Ruh adamına söz veriyorum' de. 
K. Ruh adama söz veriyorum 
P. 'Onurlu, şerefli, namuslu yaşayacağım' 
K. Onurlu, şerefli, namuslu yaşayacağım 
P. Irz düşmanı, zındık olmayacağım 
K. Olmayacağım 
P. Sapık da olmayacağım 
K Sapık da olmayacağım 


</TEXT>
</DOC>
