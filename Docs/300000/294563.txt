<DOC>
<DOCNO> 294563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sontur33.html </URL>
<DATE> 2004/12/03/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Fethiye'de batan gemiden sağ kurtulan denizci dehşeti anlattı 
</HEADLINE>
<TEXT>

     Fethiye açıklarında 4 gün önce battığı ancak dün anlaşılan ''Q Boat Barbarossa'' adlı guletten sağ olarak kurtulan denizci Sinan Bilgin, ''Zamanında yardım ulaşsa kimse ölmeyecekti. Sahil Güvenlik hakkında suç duyurusunda bulunacağım'' dedi. 
     Fethiye Devlet Hastanesi'nde tedavisine devam edilen Sinan Bilgin, AA muhabirine yaptığı açıklamada, Türkiye'nin en büyük guleti olan ''Q Boat Barborassa'' ile 23 Kasım'da Mersin'e gitmek üzere İstanbul Bebek'ten denize açıldıklarını, geminin 28 Kasım Pazar günü Fethiye açıklarındayken makine dairesinde meydana gelen yangın sonucu battığını belirtti. 
     Yangın çıktığında yarım saat boyunca telsizden yardım çağrısında bulunduklarını, ancak hiç bir yanıt alamadıklarını anlatan Bilgin, ''Saatler sonra yat batmaya başladı. Biz de filikaya binerek kurtulduk. Bu arada yine cep telefonu ile yardım istedik. Kimse yardıma gelmedi. Açık denizde filika da alabora oldu. Bende üç tane can yeleği vardı. Günlerce deniz üzerinde kaldım. Olay yerinden tesadüfen geçmekte olan yabancı uyruklu bir kişi beni kurtardı'' dedi. 
     
     ''YARDIM GELSEYDİ ÖLEN OLMAZDI'' 
     Bilgin, kaza sonucunda kendisinden başka kurtulan olmadığını yeni öğrendiğini belirterek, ''Zamanında yardım gelseydi kimse ölmeyecekti. Bu olayın en büyük sorumlusu Sahil Güvenliktir. Suç duyurusunda bulunacağım'' dedi. 
     Öte yandan, Fethiye Sahil Güvenlik Bot Komutanlığı ile Marmaris Aksaz Deniz üssünden bir ekip, kazanın meydana geldiği bölgede kayıp denizcileri arama çalışmalarını sürdürüyor. 
     
</TEXT>
</DOC>
