<DOC>
<DOCNO> 282067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/spor/spo15.html </URL>
<DATE> 2004/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Antalya'da özel açılış 

AVRUPA Zihinsel Engelliler Futbol Şampiyonası bugün Antalya'da başlayacak. Dört gün sürecek şampiyonada on ülkeden 12 takım kıyasıya mücadele edecek. Özel Olimpiyatlar Türkiye Organizasyonu Başkanı Dilek Sabancı, "Herkes bu çocuklara destek vermeli" dedi. 

Ayhan geri sayımda 

MİLLİ atlet Süreyya Ayhan Kop ile antrenör ve eşi Yücel Kop'un cezasının belirleneceği oturum Merkez Ceza Kurulu bünyesinde gelecek hafta yapılacak. Mehmet Yurdadön'ün IAAF temsilcisi olarak katılacağı oturumda çiftin avukatları ile Hollandalı menajer Jos Hermes de yer alacak. 

Üç futbolcu yaralandı 

ESKİŞEHİRSPORLU üç futbolcu, Sivrihisar İlçesi yakınlarında geçirdikleri trafik kazasında yaralandı. Kazada otomobili kullanan Alper Yeşil ile birlikte yaralanan takım arkadaşları Kenan Aşkan ve Ali Gürsoy, Osmangazi Üniversitesi Tıp Fakültesi Hastanesi'ne kaldırıldı. 

Ermenistan'ı devirdik 

17 Yaşaltı Genç Milli Futbol Takımı, Avrupa Şampiyonası Eleme Grubu'ndaki ilk maçında Ermenistan'ı 2-1 yendi. Hollanda'daki grup maçında Türkiye, penaltıdan Özgürcan ve Deniz'in golleriyle karşılaşmayı kazandı. 

Hido aday 

NBA'DE forma giyen Hidayet Türkoğlu, takımı Orlando Magic tarafından, NBA All Star haftasında yapılacak üç sayı yarışması için aday gösterildi. All Star 3 sayı yarışmasına, NBA'de mücadele eden her takım üç oyuncusunu aday gösterebilirken, Orlando Magic bu basketbolcuları Hidayet , Cuttino Mobley ve Pat Garrity olarak belirledi. 

Ellis Kartal'da 

BEŞİKTAŞ, basketbolda sezonun açılışına bir gün kala ABD'li Endy Ellis'i transfer etti. Siyah - Beyazlılar, Marko Piploviç'in uyum sağlayamaması nedeniyle daha önce Türk Telekom'da oynayan 2.10 metre boyundaki Ellis'i İstanbul'a getirdi. 

Memo 11 sayı attı 

UTAH Jazz'ın yeni umudu Mehmet Okur, takımının New York Knicks'i 113-89 yendiği hazırlık maçında 16 dakika sahada kalıp, 11 sayı attı. Bu sezon ilk kez seyircisi önüne çıkan Utah'ta Okur, ilk beşte çıktığı maçı 5 ribaund, 1 top kaybı, 1 blokla tamamladı. 


</TEXT>
</DOC>
