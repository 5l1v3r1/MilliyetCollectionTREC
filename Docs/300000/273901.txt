<DOC>
<DOCNO> 273901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sondun30.html </URL>
<DATE> 2004/09/22/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
KKTC meclisinde aritmetik değişti, dengeler alt üst 
</HEADLINE>
<TEXT>

     KKTC Cumhuriyet Meclis'nde, Özgür Düşünce Partisi ÖDP Gazimağusa milletvekili olan Ahmet Kaşif, ana muhalefet Ulusal Birlik Partisi'ne UBP katıldı. 
     Kaşif'in katılımıyla ilgili olarak UBP Genel Merkezi'nde basın toplantısı düzenlendi. 
     Ahmet Kaşif, ''6 aydan beridir görüşmelerde bulunduğu UBP'ye katılma kararını aylar önce verdiğini, ancak insanlarda sevecenlik ve bir araya gelme fikrinin yaygınlaşmasını beklediği için katılımın bugüne kaldığını'' söyledi. 
     ''UBP çatısı altında KKTC insanı için elinden geleni yapacağını ve mücadele edeceğini'' kaydeden Kaşif, izolasyonların kaldırılması için seferberlik ilan edilip Avrupa ülkelerine ''çıkarma'' yapmak gerektiğini belirtti. 
     UBP Genel Başkanı Derviş Eroğlu da, UBP'ye katılma kararını uzun süre önce veren Ahmet Kaşif'in gelişmelere bağlı olarak bugün resmen aralarına katıldığını söyledi. UBP ile Kaşif'in düşünce ve görüşlerinin farklı olmadığına işaret eden Eroğlu, ''Kendisi ulusal davaya inanmış, UBP'nin ulusal davada oraya koyduğu görüşlere sempatiyle bakmış ve benimsemiş bir arkadaşımızdır'' dedi. 
     Konuşmasında hükümeti ağır bir dille eleştiren ve gidişatın Kıbrıs Türk halkının Güney Kıbrıs Rum yönetimine ''yamalanması'' olduğunu savunan Eroğlu, ''Hükümetin beceriksizliği ve sadece moral pompalama gayretleri dışında bir eylemlerinin bulunmayışı, halkın geleceğe güvenle bakamamasına neden olmuştur'' dedi. 
     Eroğlu, gazetecilerin Cumhuriyet Meclisi'nde çoğunluğu elde eden UBP'nin azınlık hükümeti konusunda yeni bir girişimde bulunup bulunmayacağı yönündeki sorularına karşılık, UBP'nin başından beri hükümetten ya 26'yı bulmasını ya da istifa etmesini istediğini hatırlatarak, ''demokrasiye saygısı olan hükümetlerin azınlığa düşmesi durumunda istifa etmesi gerektiğini'' söyledi. 
     Hükümetin gündemi değiştirmek amacıyla erken seçim önerisinde bulunduğunu kaydeden Eroğlu, bütçenin geçmemesi durumunda istifanın zorunlu olacağını belirtti. Eroğlu, hükümetin istifa etmesi durumunda parlamentodan yeni bir hükümet çıkarma arayışına girileceğini ve bunun gerçekleşmemesi durumunda erken seçime gidileceğini söyledi. Eroğlu, ''Belli ki bu parlamentodan bir erken seçim kararı çıkacaktır. Görünüş odur'' dedi. 
     Eroğlu, parti politikasında değişiklik olup olmayacağına ilişkin bir soruya karşılık ise ''Partilerin esas politikalarında veya hedeflerinde değişiklik olmaz'' dedi. 
     14 Aralık 2003 genel seçimlerinde Demokrat Parti'den Gazimağusa milletvekili seçilen, ancak 26 Nisan 2004'de partisinden istifa eden Kaşif, kendisiyle birlikte DP'den ayrılan Girne milletvekili Ünal Üstel ile eski milletvekili ve bakanlardan Salih Coşar'la 20 Ağustos 2004'te Özgür Düşünce Partisi'ni kurmuştu. 
     Ahmet Kaşif'in UBP'ye katılmasıyla birlikte KKTC Cumhuriyet Meclisi'ndeki milletvekili dağılımı şöyle oldu 
     Ulusal Birlik Partisi UBP 19. 
     Cumhuriyetçi Türk Partisi CTP 18. 
     Demokrat Parti DP 5. 
     Barış ve Demokrasi Hareketi BDH 4. 
     Toplumcu Kurtuluş Partisi TKP 1. 
     Birleşik Kıbrıs Partisi BKP 1. 
     Özgür Düşünce Partisi ÖDP 1. 
     Yeni Parti YP 1. 
     
</TEXT>
</DOC>
