<DOC>
<DOCNO> 292902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sontur31.html </URL>
<DATE> 2004/11/28/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Boğaz, atıksu kirliliğinden kurtuluyor... 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, İstanbullular'ın da denize girme hakkı bulunduğunu belirterek, ''Çocukluğumda İstanbul'un her yerinden denize girilirdi. Yine gireceğiz'' dedi. 
     Kentin Avrupa yakasından İstanbul Boğazı'na atıksu girişini engellemek amacıyla Baltalimanı'nda çalışmaları başlayan ve Sarıyer'de sona eren yaklaşık 17 kilometre uzunluğundaki Tarabya Atıksu Tüneli ve Kolektörleri tamamlandı. 
     Topbaş, Sarıyer'de 25 metre derinliğindeki atıksu toplayıcısında ''Köstebek'' adı verilen teknolojiyle 3 yıldır yeraltında devam eden çalışma sonunda, tünel ile toplayıcı arasında kalan son engelin açılmasını, verdiği telsiz emriyle sağladı. 
     Burada basın mensuplarına açıklama yapan Topbaş, çevrenin sürekli kirletildiğini, İSKİ'nin de bunları ortadan kaldırmak için bu tür büyük projeler hazırladığını belirterek, şunları kaydetti 
     ''Sarıyer İlçesi dahilinde, Rumelihisarı ile Merkez Mahallesi arasındaki kıyı şeridinde doğrudan İstanbul Boğazı'na deşarj edilerek çevre kirliliğine neden olan atıksular, Tarabya Atıksu Tüneli ve kolektörleri ile Baltalimanı Atıksu Arıtma Tesisi'ne ulaştırılacaktır. Burada arıtılan atıksular, 70 metre derinliğinde ve 300 metre açıktan Boğazın dip akıntısına verilerek, çevreye zarar vermeden uzaklaştırılacaktır.'' Tünel ve kolektör inşaatlarının 102 trilyon liraya mal olduğunu anlatan Topbaş, ''İstanbul sahillerini bu tür çalışmalarla kurtarmalıyız. İstanbullular'ın da tatil ve denize girme hakkı var. Her noktada denize girilebilmeli. Bunun bir maliyeti var. Bunu hep birlikte ödeyip hem doğayı kurtaracağız, hem de çevreyi güzelleştireceğiz. Çocukluğumda İstanbul'un her yerinden denize girilirdi. Yine gireceğiz'' diye konuştu. 
     
</TEXT>
</DOC>
