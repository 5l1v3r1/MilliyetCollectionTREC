<DOC>
<DOCNO> 257172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sontur19.html </URL>
<DATE> 2004/07/21/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Dersanesinden sayısal birincisine otomobil... 
</HEADLINE>
<TEXT>

     Öğrenci Seçme Sınavı'nda ÖSS ''Sayısal Puan'' türünde Türkiye birincisi olan Serhat Karahan, bu başarıyı beklemesine karşın sonuçlar açıklandığında gözyaşlarını tutamadığını söyledi. 
     İstanbul Atatürk Fen Lisesi mezunu Karahan, Çemberlitaş'taki Fırat Kültür Merkezi'nde FKM düzenlenen basın toplantısına, babası İsa ve ablası Esra Karahan ile katıldı. 
     Bu başarıyı beklediğini ve bunun için çok çalıştığını vurgulayan Karahan, ''Buna rağmen inanılmaz sevinç yaşadım, sonuçları duyunca gözyaşlarımı tutamadım'' dedi. 
     Annesinin ''başarının gizli mimarı'' olduğunu söyleyen Karahan, iki ablasının öğretmen olduğunu ve ailesinin kendisine büyük destek verdiğini ifade etti. 
     Sınavdaki tek yanlışının ''anlatım bozukluğunu'' konu alan bir Türkçe sorusu olduğunu vurgulayan Karahan, ''O sorunun da problemli olduğunu düşünüyorum'' diye konuştu. 
     Karahan, elektrik-elektronik mühendisliği okuyacağını, ancak gideceği üniversiteye henüz karar vermediğini söyledi. 
     
     DERSANENİN OTOMOBİL SÖZÜ 

     Sınava son üç yıldır günde 4 saat düzenli ders çalışarak hazırlandığını belirten Karahan, FEM Dershanesi'ne devam ettiğini belirterek, ''Genel müdür burada, basının önünde söylüyorum, dershanenin araba sözü vardı'' dedi. 
     Karahan, tatile nereye gideceğiyle ilgili bir soru üzerine de, ''dershanenin kendisine Avrupa turu sözü verdiğini'' söyledi. 
     TEKEL'den emekli baba İsa Karahan da, oğlunun 2001 yılındaki Özel Okullar Sınavı'nda da birinci olduğunu dile getirerek, ''Çok mutluyum, çok gururluyum. 2001 yılındaki sınavda da tek yanlışı vardı. O da Türkçe sorusuydu'' dedi. 
     Esra Karahan da, kardeşinin ilkokuldan bu yana hep başarılı bir öğrenci olduğunu ve kendisinden bu başarıyı beklediklerini kaydetti. 
     FEM Dershaneleri Genel Müdürü Osman Cevat Yavuz da, ÖSS'de son 12 yılda 18 Türkiye şampiyonu çıkardıklarını, bu başarının da lise müfredatını büyük titizlikle inceleyerek verdikleri eğitimden kaynaklandığını söyledi. 
     Yavuz, öğrencileri teşvik etmek için Karahan'a Peugeot marka bir otomobil hediye edeceklerini ve Avrupa seyahatine göndereceklerini bildirdi. 
     Karahan, daha sonra aynı dershaneden ÖSS'de ilk 100'e giren bazı öğrencilerle birlikte fotoğraf çektirdi. 
     Serhat Karahan, sözel ve eşit ağırlıklı puanlarda ise Türkiye üçüncüsü oldu. 
     
</TEXT>
</DOC>
