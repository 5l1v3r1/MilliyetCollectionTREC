<DOC>
<DOCNO> 271509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sonyas14.html </URL>
<DATE> 2004/09/13/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
İspanya'da boğalar bu kez 2 kişiyi öldürdü 
</HEADLINE>
<TEXT>

     Şenhan Bolelli 
Boğa güreşleri ve koşularıyla ünlü İspanya'da boğalar bu kez, 2 kişinin ölümüne, 12 kişinin yaralanmasına neden oldu. 
     Ülkenin kuzeyindeki Cantabria bölgesindeki Ampuero kasabasındaki ''Virgen Nina'' kutlamalarının 4. gününde dün sokakta koşturulan boğalar, önlerinden koşan grupların arasına girdi. Boğaların boynuzlarından yara alan 14 kişi hemen hastaneye kaldırılırken, 48 ve 47 yaşlarındaki iki erkeğin hayatını kaybettiği bildirildi. 
     Ölenlerin birinin boynundan, diğerinin karnından boynuzlandığını ve fazla kan kaybından dolayı kurtarılamadığını belirten yetkililer, yaralılardan 3'ünün durumunun ciddi olduğunu kaydetti. 
     Kutlamalar çerçevesinde bu yıl ilk defa 4 yaşında olan 500-520 kilogram ağırlığındaki boğaların da koşturulduğu, kazanın da büyük boğalardan kaynaklandığı belirtiliyor. 
     Ampuero'daki festival kapsamında boğalar 25 dakikalık güzergahta sokaklarda koşturuluyor. 
     Pazar günü meydana gelen olaydan dolayı tüm kutlamaların yarıda kesildiği de belirtildi. 
     
</TEXT>
</DOC>
