<DOC>
<DOCNO> 255266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/siyaset/asiy.html </URL>
<DATE> 2004/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'İkiyüzlü' siyaset 
</HEADLINE>
<TEXT>


CHP'den ayrılan Başoğlu ve Budak, AKP'ye geçti. Başoğlu, istifa ederken CHP'yi yeteri kadar Kemalist bulmadığını ifade etmişti 

EZELHAN ÜSTÜNKAYA GÜNSELİ ÖNAL Ankara 


Sonuna kadar "CHP'ye bağlı olduklarını" ifade eden 2 milletvekilinin sadakati, birkaç gün sürdü. Adana Milletvekili Atilla Başoğlu ve Edirne Milletvekili Necdet Budak, dün "siyasette etik" tartışmasını yeniden gündeme getiren bir kararla AKP'ye geçti. 
Verdiği yüzlerce soru önergesi ile başta Erdoğan olmak üzere hükümet üyelerini eleştiri bombardımanına tutan Başoğlu ve Tarım Bakanı Sami Güçlü'nün transferinde aracılık ettiği iddia edilen Profesör Budak'ın katılımıyla AKP'nin TBMM'deki sandalye sayısı 369'a çıktı. Daha önce CHP'den Ağrı Milletvekili Cemal Kaya'yı transfer eden AKP, dünkü katılımlarla referanduma gitmeden Anayasa değişikliği için gerekli olan en az 367 milletvekili sınırını da aşmış oldu. 

Kurultay bahane oldu 
Budak, CHP kurultayından 2 gün sonra 5 Temmuz'da, "CHP'de bölgemin ve ülkemin sorunlarını çözecek siyaset üretme inancımı kaybetmiş bulunmaktayım" diyerek istifa etti. 
Baykal'ı, "çapulcu" sözlerinden dolayı örgütten özür dilemeye çağıran Başoğlu da 9 Temmuz'da istifasını verdi. Başoğlu, basın toplantısında siyasete bağımsız olarak devam edeceğini söylemesine rağmen 4 gün sonra AKP'ye katıldı. Başoğlu, istifasını açıkladığı basın toplantısında, önemli bir ayrılma gerekçesini, "Atatürk'ün partisinde, 'bırakın bu pis Kemalistleri' ifadeleriyle karşılaşmak" diye açıklamıştı. 
Budak, "önseçim"le, Başoğlu ise merkez yoklamasıyla yani Baykal'ın kararıyla aday olup seçilmişti. 

Hükümeti topa tutuyordu 

Başoğlu, hükümeti en çok eleştiren milletvekillerinden birisiydi. Yönelttiği yüzlerce soru önergesinden bazıları şöyle 
Erdoğan'a 
- ABD Başkanı gibi motosikletli koruma talebinde bulunduğunuz ve isteğiniz üzerine 1 trilyon liralık kaynağın tahsis edildiği haberleri vardır. Kendinizi Bush kadar, halkının ve dünyanın nefretini kazanmış bir lider olarak mı görüyorsunuz 
- İstanbul Büyükşehir Belediyesi'ne bağlı BİT'lerde yolsuzluk soruşturmalarında görev alarak, işlem yapılmasına gerek görmeyen Mülkiye Başmüfettişlerinin akıbetleri ne olmuştur 
Dışişleri Bakanı Abdullah Gül'e 
- ABD'nin İskenderun Limanı'na silah ve mühimmat yığdığı doğru mudur Bir ülkenin diğerine asker ve silah sokmasının hukuki bir izinle olabileceği, aksinin tecavüz sayılacağı ve tecavüzün savaş sebebi sayılması göz önünde bulundurularak hükümetiniz ne gibi önlemler alacaktır 
- Gül Başbakan'ken Genel Başkan Erdoğan bakanlara talimat vermekte midir Erdoğan yabancı ülke devlet adamlarıyla hangi sıfatla görüşmektedir Türkiye adına ne gibi taahhütlerde bulunmaktadır 
Devlet Bakanı Mehmet Aydın'a 
- Kuran kursları gelirlerini nereden karşılamaktadır Masrafları yurtdışı kaynaklardan temin ediliyorsa bu hareketin ardında yatan sebepler nelerdir 


</TEXT>
</DOC>
