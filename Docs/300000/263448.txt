<DOC>
<DOCNO> 263448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sontur09.html </URL>
<DATE> 2004/08/14/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Unkapanı Köprüsü'nde yürüyen 2 kişi, bıçaklı kişiler tarafından soyuldu 
</HEADLINE>
<TEXT>

     Beyoğlu'nda yolda yürüyen 2 kişi, bıçaklı 3 kişi tarafından gasp edildi. 
     AA muhabirinin aldığı bilgiye göre, gece Unkapanı Köprüsü'nün Şişhane tarafında arkadaşı ile yürüyen M.T, yanına gelen 3 kişi tarafından durduruldu. 
     Bu kişiler, daha sonra bıçakla tehdit ettikleri M.T'yi bıçakla göğsünden hafif şekilde yaraladı. Ardından M.T ile arkadaşının üzerindeki para ile bir paket sigarayı alan gaspçılar, olay yerinden kaçtı. 
     Olay sonrası M.T ile arkadaşı, Unkapanı Köprüsü üzerine kadar yürüyerek durumu polise bildirdi. 
     Köprüye gelen polis ekipleri, gaspçıların eşkalini belirlemek amacıyla ilk ifadesini aldıkları bu kişileri daha sonra ekip otomobiline alarak polis merkezine götürmek üzere yola çıktı. 
     Ekip aracıyla Tarlabaşı'na kadar gelen M.T ile arkadaşı, bu sırada yoldan yürüyen 3 kişiyi görerek kendilerini bu kişilerin gasp ettiğini söyledi. 
     Bunun üzerine ekip aracındaki polis memurları, gaspçıları kısa sürede etkisiz hale getirerek yakaladı. 
     Takviye ekiplerin de gelmesiyle gözaltına alınan gaspçılar, polis merkezine götürüldü. 
     Öte yandan, olaya ilişkin basın mensuplarının sorularını yanıtlayan M.T, ''yolda yürüdükleri sırada gaspçılar tarafından durdurulduklarını, ancak kendilerine zarar vermemeleri için direnmediğini ve üzerlerindeki 80 milyon lira ile cep telefonunu verdiğini'' söyledi. 
     ''Bu kişilerden birinin cep telefonunu beğenmediği için yere atarak kırdığını'' anlatan M.T, gaspçıların kaçmasının ardından cep telefonunun parçalarını yerden topladığını bildirdi. 
     M.T'nin arkadaşı da, gaspçıların cebindeki 1.5 milyon lira ile bir paket sigarayı aldığını kaydetti. 
     
</TEXT>
</DOC>
