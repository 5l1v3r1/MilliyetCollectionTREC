<DOC>
<DOCNO> 250521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/soneko17.html </URL>
<DATE> 2004/06/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kotasyon koşulları belirlendi... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören bir ortaklığın 'halka açık' olarak kabul edilebilmesi için halka açık hisselerinin, hisse senetleri halka arz olunmuş anonim ortaklık statüsü için kanunda belirtilen ortak sayısından az olmamak koşuluyla en az 250 ortağın elinde bulunması zorunlu olacak. 
     Sermaye Piyasası Kurulu'nun, menkul kıymetlerin 'İstanbul Menkul Kıymetler Borsası kotuna alınması, kotta kalması, kottan geçici veya sürekli çıkarılması, Borsa pazarlarında işlem görmesi ve işlemlerin sürekli veya geçici olarak durdurulması' esasları ile 'menkul kıymetleri Borsa kotunda bulunan veya Borsa pazarlarında işlem gören ortaklıkların uyması gereken kurallar ile Borsaya verilmesi gereken bilgi ve belgeleri' belirleyen İMKB Kotasyon Yönetmeliği, bugünkü Resmi Gazete'de yayımlandı. 
     Yönetmeliğe göre tüzel kişi ortaklar içindeki kurumsal yatırımcı olarak kabul edilen, Türkiye'de veya dışarda yerleşik yatırım ortaklıkları, fonları, özel emeklilik kuruluşları ve SPK'ca kurumsal yatırımcı olduğu kabul edilen diğer tüzel kişilerin sahip olduğu paylar, 'halka açık hisse' olarak kabul edilecek. 
     Borsaya başvuruda, son üç yılda yapılan olağan ve olağanüstü genel kurul toplantılarına ilişkin belgeler, Son üç yıllık mali tablolar ve son 3 yıla ilişkin bağımsız denetim raporları, başvuru tarihi, başvuru yapılan yılın üçer aylık dönemlerini geçmiş ise, bir önceki üç aylık dönemin sonu itibariyle düzenlenmiş ara mali tablolar da yer alacak. Başvurular 60 gün içinde sonuçlandırılırken, eksikliklerin tamamlanması için verilen süreler hesaba katılmayacak. 
     
     İLK KOTASYON 
     Ortaklık haklarını temsil eden menkul kıymetler, ilk kotasyon şeklinde kote ediliyor ise son 3 yıl ve ilgili ara dönem dahil olmak üzere mali tablolarının bağımsız denetimden geçmiş olması, kuruluşundan itibaren en az 3 takvim yılı geçmiş olması ve son 3 yıllık döneme ilişkin mali tablolarının yayınlanması, başvuru tarihinden önceki son 2 yıla ilişkin mali tablolarına göre halka arz edilen hisse senetlerinin piyasa değerinin en az 30 trilyon TL veya halka açıklık oranının yüzde 35 olması halinde son 1 yılda vergiden önce kar etmiş olması, Bağımsız denetimden geçmiş son bilançosundaki öz sermayesinin en az 10 trilyon TL olması, halka arz edilen hisse senetlerinin piyasa değerinin en az 15 trilyon TL ve nominal değerinin ödenmiş ya da çıkarılmış sermayesine oranının en az 25 olması Bu oranın 25'in altında olması halinde, halka arz edilen hisse senetlerinin piyasa değerinin en az 30 trilyon TL olması gerekiyor. 
     
     HUKUKİ UYUŞMAZLIK BULUNMAMALI 
     Ayrıca bu ortaklıkların finansman yapısının, faaliyetlerini sağlıklı biçimde yürütebilecek düzeyde olduğunun Borsa yönetimince tespit ettirilmiş ve kabul edilmiş olması, esas sözleşmenin Borsada işlem görecek menkul kıymetlerin devir ve tedavülünü kısıtlayıcı veya senet sahibinin haklarını kullanmasına engel olacak kayıtlar içermemekte olması, ortaklığın üretim ve faaliyetlerini etkileyecek önemli hukuki uyuşmazlıkların bulunmaması, borsa yönetimince geçerli kabul edilebilecek durumlar dışındaki nedenlerle son 1 yıl içinde üretimine 3 aydan fazla ara vermemiş olması, tasfiye veya konkordato istenmemiş olması ve Borsaca belirlenen diğer benzeri durumların yaşanmamış olması gerekiyor. 
     
     BİRLEŞME VE BÖLÜNMELERDE KOTASYON 
     Hisse senetleri Borsa kotunda bulunan bir ortaklığın tüzel kişiliği sona erdirilerek, tüm aktif ve pasifleriyle başka bir ortaklık bünyesinde birleşmesi ve devralan yeni kurulacak ortaklığın sermayesinin en az yüzde 51'inin, hisse senetleri Borsa kotunda bulunan ortaklık aktiflerinden karşılanması halinde, devralan yeni kurulacak ortaklık hisse senetlerinin kota alınmasında kotasyon koşulları aranmayacak. 
     Son 3 yıldır faaliyette bulunan, son 2 yıla ilişkin mali tablolarına göre vergi öncesi kar elde eden ve hisse senetleri Borsa kotunda bulunan bir ortaklığın, üretim ve faaliyetleri ile ilgili olanlardan karşılanması ve sermayesinin asgari yüzde 51'ine sahip olması kaydıyla, son bilanço aktif toplamının en az yüzde 15'ini sermaye olarak tahsisi suretiyle yeni bir ortaklık kurulması halinde, bu ortaklıkların durumu gösteren belgelerle başvurmaları üzerine, bu Yönetmeliğin 13 üncü maddesinin birinci fıkrasının b ve c bentlerinde belirtilen kotasyon koşulları aranmayacak. 
     Borçluluğu temsil eden menkul kıymetlerin Borsa kotuna alınması için başvurunun tertibin tamamı için yapılmış olması, ihracın nominal tutarının en az 500 Milyar TL olması, ihracın tümünün halka arz yoluyla satışa sunulmuş olması şartlarının yerine getirilmesi gerekiyor. 
     Ortaklığın kuruluşundan itibaren en az 3 takvim yılı halka açıklık oranı en az yüzde 25 ise 2 yıl geçmiş olması, en son döneme ait mali tablolarının bağımsız denetimden geçmiş olması, başvuru tarihinden önceki art arda 2 yıla ilişkin mali tablolarına göre vergiden önce kar etmiş olması, halka açıklık oranı en az yüzde 25 ise, en son yılda kar etmiş olması , bağımsız denetimden geçmiş son bilançosundaki öz sermaye toplamının en az 1 trilyon TL olması, esas sözleşmenin Borsada işlem görecek menkul kıymetlerin devir ve tedavülünü kısıtlayıcı veya senet sahibinin haklarını kullanmasına engel olacak kayıtlar içermemesi gerekiyor. 
     Yurtdışında yerleşik ve faaliyet gösteren yabancı kuruluşların menkul kıymetlerinin Borsa kotuna alınmasında bu Yönetmelikte yer alan kotasyon şartlarına ilave olarak ilgili Bakanlığın izni aranacak. 
     
     BORSA KOTUNDAN ÇIKARMAYI GEREKTİREN DURUMLAR 
     Ortaklığın hesap dönemi sonuna ait bilançosunda yer alan 'dönem zararı ve birikmiş zararlar toplamının, öz sermayenin dönem zararı ve birikmiş zararlar dışında kalan diğer kalemlerinin toplamına ulaşmış olması, Kamunun aydınlatılmasında azami özenin gösterilmemesi ve yatırımcıların yatırım kararı almasında etkili olacak ve menkul kıymetin piyasa değerinde değişiklik yapabilecek her türlü bilgi ve belgenin derhal en seri haberleşme vasıtasıyla kamuya açıklanmak üzere ilgili düzenlemeler çerçevesinde Borsaya bildirilmemesi ve benzeri konularla ilgili olarak getirilen düzenlemelere uyulmaması' ise borsa kotundan çıkarılmayı gerektiren şartlar arasında yer alıyor. 
     Ayrıca ortaklığın iflasına karar verilmiş olması veya Borsa yönetimince geçerli kabul edilebilecek durumlar dışındaki nedenlerle faaliyetlerinin 3 aydan uzun bir süre için durdurulmuş olması, tasfiye veya süre dolma gibi herhangi bir nedenle sona ermesi, borçlarını ödemekte güçlük içerisine girmiş veya finansman sıkıntısına düşmüş ya da konkordato mühleti talep etmiş olması, Borsaya ödemekle yükümlü olduğu ücretleri ödememesi ya da aleyhine yapılan icra takibinin sonuçsuz kalması, ortaklığın esas faaliyetini sürdürebilmesi için gerekli izin, lisans, yetki belgesinin iptal edilmesi veya ortadan kalkması ile diğer bazı koşullar da borsa kotundan çıkmayı gerektiren durumlar arasında yer alıyor. Yönetmelik, bugün itibariyle yürürlüğe girdi. 
     Öte yandan İstanbul Menkul Kıymetler Borsası Hisse Senetleri Piyasası Yönetmeliğinde Değişiklik Yapılmasına Dair Yönetmelik de, bugünkü Resmi Gazete'de yayımlandı. 
     
</TEXT>
</DOC>
