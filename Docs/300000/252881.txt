<DOC>
<DOCNO> 252881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sonyas03.html </URL>
<DATE> 2004/07/04/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
İkiz Kuleler'in yerine inşa edilecek kulenin temeli bugün atılıyor... 
</HEADLINE>
<TEXT>

     11 Eylül 2001 terörist saldırıları ile yerle bir olan New York'taki Dünya Ticaret Merkezi'nin yerine inşa edilecek, dünyanın en yüksek binası olarak tasarlanan, Özgürlük Kulesi'nin temeli bugün atılıyor. 
     New York Eyaleti'ndeki Adirondack Dağı'ndan çıkarılan 20 ton ağırlığındaki bir granit taşının yaklaşık 21 metre derinliğindeki temele törenle yerleştirilmesiyle başlayacak olan inşaatın beş yılda tamamlanması planlanıyor. New York'un sembol binası haline gelecek gökdelenin yaklaşık 542 metre yüksekliğinde tasarlandığı, ancak cam ve çelikten inşa edilecek anten kulesiyle birlikte yüksekliğinin 625 metreyi bulacağı kaydediliyor. 
     Kulenin temel atma töreni ABD'nin bağımsızlık günü olan 4 Temmuz'a denk getirilirken, New York Valisi George Pataki yaptığı açıklamada, ''Herkes şunu anlamalı ki, bu bir binadan öte birşeydir. Bu Amerikan özgürlüğünün ve bizim yenilenmemizin bir sembolüdür'' dedi. 
     İnşa edilecek Özgürlük Kulesi'nin dünyanın en yüksek binası olacağı ifade edilirken, dünyanın en yüksek bina sıralaması bu gökdelenlerin tepesinde bulunan anten direklerinin bu yüksekliğe dahil edilip edilememesine göre değişebiliyor. Özgürlük Kulesi'nin yüksekliğine yaklaşık 84 metreyi bulan çelik ve camdan yapılmış tepe kuleleri de eklendiğinde Kule'nin yüksekliğinin yaklaşık 625 metreyi bulacağı ifade ediliyor. 
     Malezya'nın başkenti Kuala Lumpur'daki 452 metre yüksekliğindeki Petronas Kuleleri yıllarca dünyanın en yüksek binası olma özelliğini korumuş, ancak geçtiğimiz yıl bu unvanını 508 metre yüksekliğinde inşa edilen Taipei 101 Kulesi'ne kaptırmıştı. 
     Kanadılaların Toronto'da bulunan 5 metre yüksekliğindeki CN Tower'ın dünyanın en yüksek binası olduğunu iddia etmesine rağmen, bu konudaki uzmanların çoğu CN Tower'ın bir bina olmayıp sadece bir kule olduğu için bu yarışın dışında olduğunu söylüyor. 
     Mimar David Childs ve Daniel Libeskind tarafından 16 hektarlık alan üzerinde yapımı tasarlanan Özgürlük Kulesi, çelik ağlar ve betondan oluşacak. 60 katında ofisler bulunacak olan binada kurulacak olan rüzgar türbinleri ile binanın enerji ihtiyacının yüzde 20'si karşılanacak. Binanın iki seviyeli planlanan girişinde ise mağazalar yer alacak. 
     Maliyeti 1,5 milyar doları bulacak olan inşaatın çelik yapısının 2006 yılında tamamlanacağı, binanın kullanıma açılmasının ise 2008'de gerçekleşeceği ifade ediliyor. Bu kulelerin yanı sıra 11 Eylül'de hayatını kaybeden 2,749 kişinin anısına dikilecek olan bir abidenin inşaatına da 2006 yılında başlanacağı kaydediliyor. 
     
</TEXT>
</DOC>
