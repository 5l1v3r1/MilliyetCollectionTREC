<DOC>
<DOCNO> 288013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sondun53.html </URL>
<DATE> 2004/11/11/ </DATE>
<TIME> 19.37 </TIME>
<AUTHOR>  </AUTHOR>
<HEADLINE>
Şaron, yeni Filistin hükümetiyle görüşmeye hazır... 
</HEADLINE>
<TEXT>

     İsrail Başbakanı Ariel Şaron, Filistin lideri Yaser Arafat'ın ölümünden sonra, ''sorumlu'' yeni bir Filistin yönetimiyle görüşmelere tekrar başlanabileceğini söyledi. 
     Şaron, İsrail radyosuna verdiği demeçte, ''Arafat döneminden sonra, ciddi ve sorumlu, Yol Haritası'na uygun olarak girişimleri yerine getiren yeni bir yönetimin olması halinde, bu yönetimle farklı seçenekler ve siyasi görüşmelerin düzenlenmesi için şartlar biraraya getirilecek'' dedi. 
     İsrail Başbakanı Şaron, Gazze'den tek taraflı çekilme planının yeni Filistin yönetimiyle görüşüldükten sonra hayata geçirilebileceğini belirtti. 
     Şaron, ''İsrail barışı isteyen bir ülkedir. Umarım Filistinliler hızla kendini toplar ve görüşmelere yeniden başlayabiliriz. Terörle mücadele ve terörist altyapılarını dağıtmak konusunda gerçek tedbirler almazlarsa, İsrail'in politikasında bir değişiklik olmayacak'' diye konuştu. 
     ''Yol Haritası'' adı verilen uluslararası barış planında, Batı Şeria ve Gazze şeridinde 2005'e dek Filistin Devleti kurulması öngörülüyor. 
     Şaron'un hazırladığı plan, Gazze Şeridi'ndeki İsrail güçlerinin çekilmesini, buradaki yaklaşık 8 bin yerleşimcinin tahliye edilmesini ve Batı Şeria'daki 4 yerleşkenin boşaltılmasını öngörüyor. Bu uygulamanın gelecek yıl sonuna kadar hayata geçirilmesi planlanıyor. 
     
</TEXT>
</DOC>
