<DOC>
<DOCNO> 276837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/dunya/dun01.html </URL>
<DATE> 2004/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar, Gümrük Birliği'ne alındı 
</HEADLINE>
<TEXT>


Ankara, Güney Kıbrıs Rum Kesimi'ni 'Kıbrıs' adına düzenlenen belgeyi imzalayarak Gümrük Birliği Anlaşması'na dahil etti 

ANKARA Milliyet 


Avrupa Birliği'ne AB tüm Kıbrıs'ı temsilen tam üye olan Güney Kıbrıs Rum Kesimi GKRY ile 5 aydır Gümrük Birliği GB Anlaşması'nı uygulamayan Türkiye, AB Komisyonu'nun 6 Ekim'de yayımlayacağı kritik İlerleme Raporu öncesinde sürpriz bir adım atarak, Rumlarla "Kıbrıs" adıyla GB düzenlemesine gitti. Ankara'nın geri adımının, GKRY'nin İstanbul'da yapılması planlanan AB - İKÖ Forumu'nu KKTC'nin katılımını sorun ederek iptal ettirmesinden bir gün sonrasına denk gelmesi, "zamanlama hatası" olarak değerlendirilirken, Dışişleri kaynakları, 6 Ekim'deki İlerleme Raporu hedeflendiği için kararın dün yayımlandığını kaydettiler. Bakanlar Kurulu, 1 Mayıs 2004'te AB'ye tam üye olan 10 yeni ülkeden 9'u ile Çek Cumhuriyeti, Estonya, Letonya, Litvanya, Macaristan, Malta, Polonya, Slovakya, Slovenya uygulamaya geçtiği GB'ye dün Rum Yönetimi'ni "Kıbrıs" adıyla dahil etti. Kıbrıslı Rumları, 1963'te Kıbrıs Cumhuriyeti'nin bozulmasından bu yana 40 yıldır GKRY olarak adlandıran Türkiye, ilk kez resmi bir belgede, Rumların BM ve AB'de kullandıkları, "Kıbrıs" adını kullanmak zorunda kaldı. 
Cumhurbaşkanı Ahmet Necdet Sezer'in onayını alarak dün yürürlüğe giren kararın hemen ardından Dışişleri Bakanlığı'ndan yapılan açıklamada, yeni düzenlemenin "Rumları tanıma" anlamına gelmediği vurgulandı. Açıklamada, kararın gerekçesi olarak da, "AB ile ilişkiler ve Türkiye'nin Gümrük Birliği kapsamındaki hukuki zorunlulukları" gösterildi. Kararın ardından Ankara, AB Komisyonu'nun hazırladığı KKTC'ye ekonomik yardım ve serbest ticareti düzenleyen tüzüklerin uygulanması için bir kez daha çağrıda bulundu. 

Denktaş Zarar vermez 

SEFA KARAHASAN 

Türkiye'nin Güney Kıbrıs ile Gümrük Birliği'ne gitmesi konusunda değerlendirmelerde bulunan KKTC Cumhurbaşkanı Rauf Denktaş, Ankara'nın KKTC'yi tanımaya devam ettiği sürece bunun kendilerine zarar vermeyeceğini söylerken, KKTC Başbakanı Mehmet Ali Talat, atılan adımı "beklenen bir gelişme" olarak niteledi. Denktaş, düzenlediği basın toplantısında, "KKTC'yi tanıyan bir Türkiye, tanıdığını ve tanımaya devam edeceğini söyleyen bir Türkiye'nin Güney'le Rum tarafı böyle bir birliğe girmesi bize zarar vermez" dedi. 


</TEXT>
</DOC>
