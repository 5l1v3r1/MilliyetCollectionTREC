<DOC>
<DOCNO> 252294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonyas14.html </URL>
<DATE> 2004/07/01/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Truvalı Hektor'un mezarı İntepe'de mi 
</HEADLINE>
<TEXT>

     Çanakkale'nin İntepe Beldesi Belediye Başkanı Alaattin Özkurnaz, Truva savaşı kahramanlarından Hektor'un mezarının beldelerindeki Ofreneion Antik Kenti'nde olduğunu iddia etti. 
     Özkurnaz, makamında düzenlediği basın toplantısında, dünyada ve Türkiye'de ''Troy'' filmiyle gündeme gelen Truva Antik Kenti ile Truva Savaşı'ndaki kahramanların mezarlarının nerelerde bulunduğunun sık sık tartışma yarattığını belirtti. 
     Yaptıkları araştırmalar sonucunda, Hektor'un mezarının İntepe Beldesi'nde yer aldığını belirlediklerini iddia eden Özkurnaz, ''Hektor Anadoluludur ve mezarı da beldemiz sınırları içersinde yer alan Ofreneion'dadır. Bu konuda detaylı araştırmalar yaptık. Ofreneion kenti, Truva'ya 5-6 kilometre uzaklıkta antik bir kenttir. Antik kentte, Hektor'un mezarının bulunduğu bölge de Hektor Koruluğu olarak anılmaktadır'' dedi. 
     Dünyanın ilk coğrafyacılarından Strabon'un ''Antik Anadolu Coğrafyası'' adlı kitabında bu bölgenin açıkça ifade edildiğine işaret eden Özkurnaz, şöyle konuştu 
     ''Kitapta, Ofreneion kentinden sıkça bahsedilmiştir. Bu kent de İntepe'ye 1 kilometre uzaklıktadır. Hektor'un, ölümünden sonra bu bölgedeki koruluğa gömüldüğünden bahsedilmektedir. Ofreneion'un Türkçe karşılığı da 'boğazın alnı'dır. Bölge, Kuzey Ege'ye hakim bir tepede bulunuyor. Özellikle yağmurlu havalarda antik kentin bulunduğu bölgelerde, o döneme ait seramik parçalarına rastlamak mümkündür. Ofreneion, Truva ile ayrı düşünülemez. Kent küçük bir yerleşim yeriydi. Kendine özgü tarım ürünleri vardı. Hatta o dönemde Truva'yı besleyen bölge de burasıydı. Bu bölge, 1995'de sit alanı olarak tescil edilmiştir. Şu ana kadar ciddi bir kazı yapılmadı. Burasının Kültür Bakanlığı tarafından bir an önce kazı bölgesi kapsamına alınması gerekiyor.'' 
     
     ''TRUVA'YI FRANK CALVERT ORTAYA ÇIKARMIŞTIR'' 
     Tüm çevrelerin, Truva Antik Kenti'ni Schlieman'in bulduğunu kabul ettiğini belirten Özkurnaz, burayı ortaya çıkaran kişinin 1860'lı yıllarda bölgede İngiliz ve Amerikan komiserliği yapmış Frank Calvert olduğunu ileri sürdü. 
     Calvert'in mezarının halen Çanakkale'deki İngiliz Mezarlığı'nda bulunduğunu ifade eden Özkurnaz, ''Calvert, o dönemde Truva Antik Kenti'ni keşfetmiştir. Hatta Schlieman'ı da o yönlendirmiştir. O dönemde yaptığı kazılardan elde ettiği 96 parça eser, Almanya'da bir müzede sergilenmektedir'' diye konuştu. 
     
</TEXT>
</DOC>
