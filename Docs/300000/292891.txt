<DOC>
<DOCNO> 292891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sontur20.html </URL>
<DATE> 2004/11/28/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Denizli, Sayısal Loto talihlisini arıyor... 
</HEADLINE>
<TEXT>

     Denizli'de, Sayısal Loto'nun bu haftaki çekilişinde şanslı numaralar, 21, 28, 29, 30, 38 ve 45'i işaretleyerek 6'yı bilip, 2 trilyon 575 milyar 750 milyon 950 bin lira ikramiye kazanan kişi merak konusu oldu. 
     Alınan bilgiye göre, Milli Piyango İdaresi'nin Sayısal Loto oyununda dün akşam yapılan 420. hafta çekilişinde 6 uğurlu rakamı tek başına bilen kişi ve kuponunu yatırdığı bayii belirlenemedi. Milli Piyango'nun 8 yıldır Sayısal Loto bayiliğini yapan Kadir Köseer, sonuçların açıklanmasının ardından camına yapıştırdığı uyarı yazısında Sayısal Loto oynayanlardan kuponlara daha dikkatli bakmalarını istedi. 
     Kentte 70 bayii bulunduğunu, bu bayilerde 59. olduğunu ifade eden Köseer, ilk kez Denizli'ye bu kadar büyük ikramiyenin çıktığını söyledi. 
     Milli Piyango İdaresi yetkilileri, kendilerine şuana kadar büyük ikramiye için başvuru yapılmadığını, şanslı kuponun nereden yatırıldığının ise ancak yarın belirlenebileceğini kaydettiler. 
     
</TEXT>
</DOC>
