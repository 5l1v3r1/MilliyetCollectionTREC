<DOC>
<DOCNO> 268315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/siyaset/axsiy01.html </URL>
<DATE> 2004/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da zina suç değil 
</HEADLINE>
<TEXT>


Zina konusu, AB ülkelerinde genelde boşanma davalarında gündeme geliyor. Üyelerin çoğunda, zina, sadece çiftlerden biri tarafından ileri sürülebilecek bir boşanma nedeni 

GÜVEN ÖZALP Brüksel 


Zinanın suç olarak kabul edilmesi ve cezalandırılması yöntemine Avrupa genelinde rastlanmıyor. Avrupa Birliği'nde konu "özel hayat" kapsamında görüldüğü için herhangi bir ortak uygulama olmadığı gibi, Brüksel'in bu bağlamda Ankara'dan bir talebi de yok. 
Zina konusu, AB ülkelerinde genelde boşanma davalarında gündeme geliyor. Üye ülkelerin çoğunda, zina, çiftlerden biri tarafından ileri sürülebilecek bir boşanma nedeni olarak görülüyor. 
İngiltere'de bu uygulamaya da kısıtlama getiriliyor. Eşinin zina yaptığını bilmesine karşın birlikte yaşamaya devam eden eş, zinayı boşanma gerekçesi olarak da kullanamıyor. 

Türkiye'den bir istek yok 
Zina konusunda kendi içinde ortak bir uygulaması bulunmayan AB'nin Türkiye'den bu yönde bir düzenleme yapma isteği bulunmuyor. Türkiye'nin AB karnesi olarak algılanan ilerleme raporlarında da zina konusuna sadece bir kez değinildi. Zina, 2002 Yılı İlerleme Raporu'nda, kadın-erkek eşitliği kapsamında ele alındı. Raporda, kadınlara eşinin zina yaptığını gerekçe göstererek boşanma davası açma hakkının verilmiş olmasından bir "ilerleme" olarak bahsedildi. Zinaya ilişkin yasal düzenleme konusunda AB Komisyonu da şu aşamada beklemede. Bu konunun devam eden bir süreç olduğunu hatırlatan AB Komisyonu sözcülerinden Jean Christophe Filori, "Bu konuda komisyon olarak yapacağımız bir yorum yok" demekle yetindi. 

AB'den yorum yok 
Eşlerin birbirlerini aldatmalarına bir yaptırım öngörmeyen AB, üçüncü ülkelerde zina nedeniyle, özellikle kadınların cezalandırılması konusunda sert çıkışlar yapabiliyor. Bunun son örneği Amina Lawal olayında yaşandı. AB liderleri, o dönem Nijerya yetkililerinin Lawal'ı zina nedeniyle taşlayarak recim cezalandıracak olma olasılığını Barcelona Zirvesi sırasında sert bir dille kınadılar. 


</TEXT>
</DOC>
