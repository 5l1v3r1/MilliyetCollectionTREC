<DOC>
<DOCNO> 284655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sonspo15.html </URL>
<DATE> 2004/10/30/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
İnönü Stadı'nın kapıları açıldı... 
</HEADLINE>
<TEXT>

     Birinci Süper Futbol Ligi'nde Beşiktaş ile Fenerbahçe takımları arasında bu akşam yapılacak derbi maç öncesi BJK İnönü Stadı'nın kapıları sporseverlere açıldı. 
     Stat kapıları saat 14.15'ten itibaren açılırken, taraftarlar tribünlere alınmaya başlandı. 
     
     FENERBAHÇELİLER DENİZ MOTORLARIYLA GELDİ 
     Fenerbahçeli taraftarlar Kadıköy'den deniz motorlarına binerken, çok sıkı güvenlik aramalarından geçirildiler. 
     Maç için bileti olmayan taraftarları motora bindirmeyen polis, Beşiktaş taraftarlarının oturacağı tribünlerinden bileti olan Fenerbahçelilere de aynı uygulamayı yaptı. Taraftarların alkol alıp almadığına da dikkat edilirken, Kabataş İskelesi'ne getirilen taraftarlar, burada polis kordonuna alınıp, bir süre bekletildikten sonra yoğun güvenlik önlemleri altında stat önüne getirildi. 
     Fenerbahçeli taraftarlar daha sonra, eski açık tribünde kendilerine ayrılan 1650 kişilik bölüme alınmaya başlandı. 
     
     OLAĞANÜSTÜ GÜVENLİK 
     Derbi maç için 4000 polisle önlem alan İstanbul Emniyet Müdürlüğü, stat çevresinde geniş barikatlar kurdu. 
     Polis, sadece bileti olan taraftarları, çok sıkı aramalardan geçirdikten sonra stada yaklaştırıyor. 
     
</TEXT>
</DOC>
