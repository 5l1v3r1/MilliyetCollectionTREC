<DOC>
<DOCNO> 276700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/spor/ydilmen.html </URL>
<DATE> 2004/10/02/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Rakip analiz 
</HEADLINE>
<TEXT>



Gol yemediğin zaman iyi oyunculardan kurulu bir takımsan, şampiyonluğa da oynuyorsan, illaki maçın belli bölümlerinde ya rakibin hatasından, ya da yetenekli oyuncularınla golü bulursun. Dün öyle de oldu. Galatasaray rakibine ikinci yarı bir iki tane pozisyon verdi o kadar. Belki kendisi de fazla pozisyon bulmadı ama kornerden iyi bir ön direk çalışmasıyla Necati ve uzatma dakikalarda Ümit'in bitiriciliği ile maçı kazandı. 
Ne kadar önemli takım olursanız olun, rakibi iyi analiz etmezseniz sıkıntılar yaşarsınız. Fikstürde Galatasaray'ın Beşiktaş'ı takip etmesini Hagi iyi kullandı. Büyük takımlara karşı oynayan takımlar kontratağı düşündüğü için Beşiktaş'a da, Galatasaray da aynı tarzda oynuyorlar. Dün de Ankaraspor aynı düşüncedeydi. Hagi de bunu iyi analiz etmişti. Kontratağa çabuk ve etkili çıkabilen Saffet, Tita ve Jaba'ya geniş alan bırakmadılar. Beşiktaş'ın düştüğü tuzağa düşmediler. Hakan Ünsal, Song, Tomas ve Cihan hiç hücuma çıkmadılar. Hatta iki ön liberodan biri her ihtimale karşı geride kaldı. Özellikle ilk yarının tamamında bol pas yaparak oyuna hakim oldular. 

Hocaların satrancı 
İkinci yarıda rakip kısa forvetlerden birini çıkarıp Hüseyin'i aldı. Ve Samet Aybaba hamle yaptıkça Hagi karşılık verdi. Bu kez 1-0'ı korumaya gitti. Haa, bu doğru muydu, bu da tartışılır. Forvetten sürekli oyuncu çıkararak, hatta uzun bir dönem 4-5-1 gibi tek forvet oynadılar. Bu etken Ankaraspor'un Galatasaray kalesinde daha çok görünmesini sağladı. Bu kez oyun disiplininden kopan Ankaraspor'du. Uzatmanın son saniyesinde kendi silahıyla vuruldu. Ümit Karan 18'e alınmıyor, ama çıkıyor golünü atıyor. Herşeyden önemlisi çok gayretli. Yani Hagi'ye bir bakıma hep hazırım diyor. Oynamayan oyuncuların fizik olarak hazır olması da Hagi'nin artısı. Galatasaray belki abartılı da olsa kontrolü oynayarak güzel bir sonuç aldı. Hagi ve oyuncuların her geçen hafta kendilerine güveni artıyor. 
Cem Deda kora kor mücadeleleri oynattı. Zaman zaman tartışmalarda araya girdi, hoşgörülü tavırlarıyla genç yaşına rağmen çok tecrübeli hakem görüntüsü verdi. 



</TEXT>
</DOC>
