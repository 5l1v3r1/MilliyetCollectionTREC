<DOC>
<DOCNO> 292003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/soneko02.html </URL>
<DATE> 2004/11/25/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Borsa AB haberlerini bekliyor 
</HEADLINE>
<TEXT>

     Dün hem kapanış rekoru hem de seans içi rekoru kırmasına rağmen sadece yüzde 0.2 oranında artan borsada bugün de AB ve IMF’ye yönelik haberler izlenmeye devam edecek. 
     Piyasada özellikle 17 aralıktaki AB zirvesinin beklendiğine işaret eden uzmanlar, hareketlerin bu beklentiye paralel gerçekleşeceğini belirtiyorlar. 
     
     Hacim yetersiz 
     Piyasada genel olarak AB’den müzakere tarihi alınacağına yönelik bir beklenti olsa da yatırımcıların gerçeği görmek istediklerini kaydeden uzmanlar, 17 aralığa dönük kuvvetli mesajların gelmesi halinde ise borsada yükseliş yaşanabileceğini ifade ediyorlar. 
     Kapanış itibariyle yeni bir rekor kırılmasının önemli olduğu belirtilirken, işlem hacminin ise daha büyük yükselişleri desteklemediği ve 24 binlerin hedeflenebilmesi için hacmin artması gerektiği kaydediliyor. 
     Piyasaya kar satışlarının hakim olması durumunda destek seviyelerinin 23 bin 250-150 aralığında olduğunu dile getiren uzmanlar, direnç seviyelerini ise 23 bin 700 ve 24 bin olarak telaffuz ediyorlar. 
     öDar aralıkta hareket ederö TEB Yatırm’ın borsaya ilişkin beklentisi şöyle 
     Önceki günkü yükseliş hareketinin devam etmesi ile borsa dün seans içinde 23 bin 706 ya kadar çıktı. Ancak bu seviyelerde tutunamayan ve gün boyunca 23 bin 500-700 aralığında dalgalanan endeks sadece yüzde 0,19 değer artışıyla günü 23 bin 516 seviyesinde kapattı. 
     Kısa vadede piyasayı hareketlendirecek haberlerin yokluğunda endeksin 23 bin 500-700 aralığındaki düşük işlem hacimli seyrini sürdüreceğini tahmin ediyoruz. 
     Piyasalar 17 aralıkta yapılacak AB zirvesini bekliyor. Ayrıca IMF ile ilişkiler ve yeni ekonomik program kapsamındaki yapısal reformlara ilişkin gelişmeler de bankacılık kanunu değişikliği, sosyal güvenlik reformu yakından takip ediliyor. 
     
</TEXT>
</DOC>
