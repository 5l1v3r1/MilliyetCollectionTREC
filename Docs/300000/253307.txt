<DOC>
<DOCNO> 253307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/soneko29.html </URL>
<DATE> 2004/07/06/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Kurul toplantısının perde arkası... Babacan neler söyledi 
</HEADLINE>
<TEXT>

     Devlet Bakanı Ali Babacan, ''Avrupa Birliği'nden AB müzakere tarihi ile birlikte artık yollara düşme zamanı gelecek. Hep beraber çantayı alıp tanıtıma çıkacağız'' dedi. 
     Edinilen bilgiye göre Babacan, Doğrudan Yabancı Yatırımlar Kurulu Toplantısı'nın basına kapalı kısmında, yatırımcıların değerlendirmeleri üzerine söz alarak, yabancı sermaye konusunda, üst düzey bürokraside sıkıntı var gibi gözüktüğünü ama aslında öyle bir şeyin olmadığını ifade etti. 
     Mercedes Benz Genel Müdürü Till Becker'in 'biz şirket olarak tanıtımı yapıyoruz, hükümetin de tanıtım yapması grekiyor. Polonya'nın, Macaristan'ın başbakanları yatırım yapın diye bize geliyor' şeklinde sözleri üzerine Babacan'ın, ''Avrupa Birliği'nden müzakere tarihi ile birlikte, artık yollara düşme zamanı gelecek. Hep beraber çantayı alıp tanıtıma çıkacağız. Yatırım Promosyon Ajansı ile tasarı ise yeni dönemde Meclis'e sevkedileceğini vurguladığı öğrenildi. 
     Babacan'ın, üst düzey bürokratlarla bu konuları görüştüğünü, onların da yabancı sermaye yatırımlarını istediklerini belirtirken, ''bazı genel müdürlükler ve daire başkanlıkları, imza yetkisini vermek istemiyorlar'' şeklinde konuştuğu da vurgulandı. 
     Yabancı yatırımcıların hukuk konusundaki sorunlarını da değerlendiren Babacan, hukuk reformunun önemli olduğunu, ancak bunun bugünden yarına olacak bir gelişme olmadığını dile getirdi. 
     Babacan, hukuk reformu ile ilgili gelişmelerin, 3-5 yıllık bir süreç alacağını belirtti. 
     
     ''İRLANDA ÖRNEĞİ BİZE UYMAZ...'' 
     Kapalı bölümdeki değerlendirmesinde, bazılarının İrlanda örneğini verdiklerini hatırlatan Babacan, ''İrlanda nüfusu 3.9 milyon nüfuslu küçük bir ülke, Türkiye'nin nüfusu 70 milyon, bunu Türkiye'ye uygulamak mümkün değil, Türkiye başlı başına bir pazar'' şeklinde konuştuğu kaydedildi. 
     Edinilen bilgiye göre Babacan, milli geliri 1,500 doların altındaki 36 ilde uygulanan teşviklerin yatırımlarda artışa neden olduğunu vurgularken, Sivas'ta 41 temelin aynı anda atıldığı örneğini verdi. 
     Yatırımcılar ise 15 Mart'taki Yatırımcı Konseyi'nde alınan kararların biran önce uygulanması isteğinde bulundular. 
     Yatırımcıların, bürokrasiden yakındıkları, ancak kendilerinin de yapmaları gereken ev ödevlerinin bulunduğunu dile getirdikleri öğrenildi. 
     Metro AG Türkiye Temsilcisi Nurdan Tümbek'in ise Hal Yasası'nda yapılacak değişiklikle, büyük marketlere yönelik, meyve sebzenin hale girmeden satışına dönük düzenleme yapılması önerisinde bulunduğu ifade edildi. 
     Toplantıya katılan bir şirket yetkilisinin de, İtalya'daki tesisin tamamını söküp Türkiye'ye getirmede sorunları olduğunu belirttiği ve bunun için düzenleme yapılmasını istediği kaydedildi. 
     
</TEXT>
</DOC>
