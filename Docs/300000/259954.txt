<DOC>
<DOCNO> 259954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/soneko24.html </URL>
<DATE> 2004/08/02/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Hisarcıklıoğlu IMF destekli bir program yapacağını sanıyorum 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Türkiye'nin IMF ile IMF destekli bir ekonomik program yapacağını tahmin ettiğini belirterek, ''ihtiyarı stand-by olabilir. Stand-by olabilir. Ama ihtiyari olmasında bir mahsur görmüyorum'' dedi. 
     Hisarcıklıoğlu, IMF Türkiye Temsilciliği görevinden ayrılan Odd Per Brekk ile yaptığı görüşme ardından gazeteciler ile makamında sohbet etti. 
     Rifat Hisarcıklıoğlu bir soru üzerine, neşter operasyonunu ve eczanelerde satılan ilaçların SSK'ya daha yüksek fiyattan satıldığını, hatırlatarak ''aradaki fark dikkate alındığında zaten sistemin kokuşmuş olduğunu görüyorsunuz'' şeklinde konuştu. 
     ''Sistemin tamamıyla yeniden rehabilite ve reforme edilmesi gerekir'' diyen Hisarcıklıoğlu, 68 milyonluk nüfusta 81 milyon kişinin sosyal güvenlik çatısı altında olduğunu ifade ederek, ''sonuçta bu ferdi bakımdan memnuniyet yaratırken bedelini hep beraber ödüyoruz'' dedi. 
     Bu konuda irade eksikliği olduğu kanaatinde olmadığını kaydeden Hisarcıklıoğlu, siyasi irade bakımından bir sıkıntının olmadığını bildirdi. 
     ''Tahminim önceklikler meselesi'' diyen Hisarcıklıoğlu, şöyle devam etti 
     ''Bu alanda AB ve diğer konular muhakak önemli. Ama ekonomi bununla beraber at başı gidiyor. Ekonomik meselelerin çözülmesi halinde bu AB'den tarih alma sürecini destekleyecek. Bölgenizde söz sahibi olma konusunda en büyük destek unsur ekonomik güçtür. Onun için ekonomik sorunları birincil önceliğe almamız lazım. Baktığınız zaman toplum olarak iktidarın böyle bir programı var. Siyasi reformlarda gördük. Ana muhalefet partisinin ülkenin geneline mal olan meseleler de muhalefet etmeyip tam tersine destek olduğunu görüyoruz. Biz Odalar Birliği olarak bu değişimi istiyoruz. Bunun bedelinin bir kısmını biz ödeyeceğiz. Bir bedel ödemeden bir sonuça ulaşamıyorsunuz.'' Çok az bir kesimi dışında toplumun aşağı yukarı tamamının bu değişim ve dönüşümü istediğini belirten Hisarcıklıoğlu, değişimi herkesin istediğini, siyaseten şartların oluşmuş durumda olduğunu ve bunun devam ettirilmesi gerektiğini söyledi. 
     
</TEXT>
</DOC>
