<DOC>
<DOCNO> 284016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sondun16.html </URL>
<DATE> 2004/10/28/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Barroso Komisyonda büyük değişiklik olmayacak 
</HEADLINE>
<TEXT>

     Avrupa Birliği'nin yürütme organı AB Komisyonu'nun gelecek ay işbaşı yapması beklenen yeni başkanı Portekizli Jose Manuel Barroso, komisyonun yeni üyelerinden ''adalet işlerinden sorumlu'' İtalyan Rocco Buttiglione'nin yarattığı kriz üzerine, ''komisyonda büyük çaplı değişiklik yapılmayacağını, değişikliğin çok sınırlı tutulacağını'' bildirdi. 
     Barroso, Strasbourg'da Avrupa Parlamentosu'nda dünkü güvenoyu oturumunda son anda oylamadan çekilmesi üzerine Europe 1 radyosuna yaptığı açıklamada, ''Yeni komisyon listesi, umuyoruz 1 aydan az sürede hazır olacak ve onaya sunulacak'' dedi. 
     İlk ''Avrupa Anayasası''nın 29 Ekim'de Roma'da imzalanmasından iki gün önce ortaya çıkan kriz, 25 üyeli AB'yi dalgalandırdı. 
     AB Komisyonu başkanlığını devralmak için Portekiz Başbakanlığı'ndan ayrılmış bulunan Barroso, ''Komisyon Başkanlığı, bir ülkenin başbakanlığından çok daha zor hale gelmiştir'' diyerek, durumun ciddiyetini dile getirdi. 
     Lüksemburg Başbakanı Jean-Claude Juncker de Almanya'nın N-TV televizyonuna açıklamasında, ''Yeni komisyonda Barroso'nun belirttiğinden daha büyük çaplı değişiklik gerekiyor. Çünkü yeni komisyonda Avrupa Parlamentosu'nun güvenoyunu alamayacak 3-4 üye zaten bulunuyor'' dedi. 
     
     VATİKAN'A BAĞLI 
     Katolik dünyasının merkezi Roma-Vatikan'a yakınlığıyla tanınan ''kriz konusu'' Buttiglione, ''eşcinsellerin evliliği kabul edilemez'' deyince AB'nin sol ve yeşil partilerinden büyük tepki toplamıştı. 
     AB'nin dönem başkanı Hollanda, Jose Manuel Barroso başkanlığındaki AB Komisyonu'nun Avrupa Parlamentosu'nda güvenoyu alabilmesi için çaba göstereceğini dün açıkladı. 
     Hollanda hükümetinin açıklamasında, ortaya çıkan sorunun giderilmesine yönelik muhtemelen Avrupa Birliği Anayasası'nın imza töreni öncesinde, krizin daha fazla büyümemesi için gerekli çabanın gösterileceği kaydedildi. 
     1 Kasım'da görevi devralacak yeni AB Komisyonu'nu, Avrupa Parlamentosu Genel Kurulu'nda dün güvenoyuna sunmaya hazırlanan Barroso, son anda oylamadan çekilmişti. 
     Yeni komisyonun ''adalet bakanı'' İtalyan üyesi Buttiglione'nin eşcinsellik ve kadın hakları üzerine daha önce yaptığı ''Vatikan muhafazakarlığındaki'' açıklama, Avrupa Parlamentosu'nda büyük tepkilere yol açtı ve başta Sosyalistler olmak üzere bazı grupların bu üyeye tepkileri nedeniyle güvenoyu vermemesi olasılığı ciddi biçimde ortaya çıktı. 
     İtalyan Romano Prodi başkanlığındaki eski komisyon yeni komisyon güvenoyu alana kadar çalışmalarını sürdürecek. 
     
</TEXT>
</DOC>
