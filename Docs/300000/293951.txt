<DOC>
<DOCNO> 293951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonyas10.html </URL>
<DATE> 2004/12/01/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
''Azra Akın''lı Türkiye reklamına Avusturya'dan ödül... 
</HEADLINE>
<TEXT>

     Dünya güzeli Azra Akın'ın İstanbul siluetli Türkiye reklam afişi, Avusturya'nın Kurler gazetesinde Kasım ayı birincisi seçildi. 
     Avusturya'da günlük çıkan 250 bin tirajlı Kurler gazetesinin okuyucuları ve reklam uzmanları arasında yaptığı araştırmada, ''Güneş batarken İstanbul'' afişi en beğenilen reklam sıralamasında birinci oldu. 
     Kültür ve Turizm Bakanlığı'nın 2004 yılı tanıtım kampanyası içinde yer alan afişin, Avusturya'da ilk sırayı almasının Türkiye'nin bu yıl favori tatil ülkesi olduğunu açıkça ortaya koyduğu belirtildi. 
     Avusturya'da, Türkiye'nin iyi bir tatil ülkesi imajına sahip olduğu belirtilen haberde, Türkiye'nin kültürel zenginliği, fiyat ve servis kalitesindeki mükemmellik vurgulandı. 
     8 milyon nüfusa sahip olan Avusturya'da yaklaşık 4 milyon kişinin yılda 6 milyonun üzerinde seyahat gerçekleştirdiği ifade edilen haberde, bu kesimin yüzde 48'inin 4 günden fazla seyahat ettiği ve Türkiye gibi ülkeleri tercih ettiği belirtildi. Buna göre yaklaşık 1 milyon 200 bin kişinin Türkiye gibi Akdeniz ülkelerini tercih ettiği ifade edilen haberde, Türkiye'nin pazardan aldığı payın önemine dikkat çekildi. 
     Avusturya'dan Türkiye'ye 2004 yılının 10 ayında Türkiye'ye 413 bin 914 olduğu turist gelirken, bu sayı geçen yıla göre yüzde 16.92 oranında arttı. 
     
</TEXT>
</DOC>
