<DOC>
<DOCNO> 279749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonsiy04.html </URL>
<DATE> 2004/10/13/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Bakanın kaçak yapı isyanı Milletvekilleri ile baskı yapıyorlar 
</HEADLINE>
<TEXT>

     ANKARA Milliyet 

Bayındırlık ve İskan Bakanı Zeki Ergezen, kaçak yapılarla ilgili, "Milletvekillerini yanlarına alıp geliyorlar. 2 katlı binanın yerine 10 katlı bina için bize baskı yaptırıyorlar. Birçok yerde rapor tutturup, o raporları getirip karşımıza koyuyorlar" dedi. 
     Ergezen, Türkiye Müteahhitler Birliği'nce TMB yaptırılan "Deprem Afetiyle İlgili Kurumsal Yapılanmalar" başlıklı araştırma tezinin sunumuna katıldı. Ergezen, düzgün ve kaliteli iş yapılması konusunda tavsiyelerde bulunarak, insanların, binaların "demiri eksik mi, çimentosu kalitesiz mi" diye endişe etmemesi ve "bir kat daha verilsin, şurayı da imar planına aç, mücavir alana dahil et" şeklinde zorlanmaması gerektiğini kaydetti. Böyle durumlarla karşılaştıklarını bildiren Ergezen, "Milletvekillerini yanlarına alıp geliyorlar. 2 katlı binanın yerine 10 katlı bina için bize baskı yaptırıyorlar. Birçok yerde rapor tutturup, o raporları getirip karşımıza koyuyorlar" dedi. 
     
     Medya görevini iyi yapmıyor 
     Ergezen, medyanın da görevini iyi yapmadığını savunarak, "Medyanın da artık kendine çeki düzen vermesi lazım. Ayakları yere basarak başlıklar atması, içini doğru doldurması lazım" dedi. Ergezen, deprem konusunun istismar edildiğini vurgulayarak şunları söyledi 
     "Deprem olmuş, insanlar ölmüş. İnsanların imdadına ben senden erken koştum. Ben senden önce ekmek, çadır götürdüm... Türkiye'de bir takım şeylerin değişmesi lazım. Depremde iktidarı, muhalefeti olur mu Yarış edilir mi Şu belediye başkanı daha erken ulaştı. Ulaştıysa ulaştı. Medyanın da siyasetçilerin de dikkat etmesi lazım. Sivil örgütlerinde artık sivil örgütleri bir saltanat yeri olmaktan çıkarmaları lazım." TMB Başkanı Erdal Eren'in "binalarımız kalitesiz ve yetersiz" sözlerini hatırlatan Ergezen, denetim yaptıkları illerde kamu binalarının ya boşaltılması ya da yeniden projelendirilmesi gerektiğini gördüklerini söyledi. 
     
</TEXT>
</DOC>
