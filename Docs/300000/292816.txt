<DOC>
<DOCNO> 292816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sondun30.html </URL>
<DATE> 2004/11/28/ </DATE>
<TIME> 20.13 </TIME>
<AUTHOR>  </AUTHOR>
<HEADLINE>
Irak seçimleri... ABD, seçim güvenliğinden tedirgin... 
</HEADLINE>
<TEXT>

     Amerikalı Tuğgeneral Erv Lessel, ABD ordusunun Irak'ta 30 Ocak'ta seçimlerin yapılması için güvenliğin yeterli olacağından emin olduğunu, ancak güvenlik koşullarının mükemmel de olmayacağını söyledi. 
     General Lessel, ''Teröristlerin peşine düşmeye ve seçimler için güvenlik koşullarını oluşturmaya'' devam ettiklerini ifade ederek, Ocak sonunda Irak halkının çoğunun özgür ve adil seçimlere katılabileceği yeterli güvenlik ortamına sahip olacaklarını belirtti. 
     Bunun sıkıntı olmayacağı anlamına gelmediğini ifade eden Amerikalı general, seçim günü de direnişçilerin saldırılarının olacağını kaydetti. 
     ''Mükemmel bir güvenlik ortamı olmayacak'' diyen General Lessel, ''Asilerin seçimleri bozmak için planlı çabaları olacağını tahmin ediyoruz'' ifadesini kullandı. 
     Amerikalı general, seçimlerin ertelenmesinin Amerikan ordusunun daha iyi bir güvenlik ortamı sağlamasına olanak tanıyabileceği yönündeki yorumlara katılmadığını da söyledi. 
     Irak'ta, aralarında önde gelen Sünni ve laik siyasetçilerin, iki büyük Kürt partisinin bulunduğu 17 siyasi grup önceki gün, ülkedeki şiddet ortamının sürmesi nedeniyle ve daha fazla katılımın sağlanabilmesi için seçimlerin 6 ay ertelenmesi yönündeki bir dilekçeyi imzalamışlardı. 
     Irak Kürdistan Yurtseverler Birliği'nin IKYB internet sitesinde dün yer alan habere göre ise Irak Kürdistan Demokratik Partisi IKDP ile birlikte yayınlanan ortak bildiride, her iki partinin belirlenen tarihte seçimlere katılmaya hazır oldukları belirtildi. Bildiride, ancak diğer siyasi güçler Irak'taki bazı bölgelerde durumun kötüleşmesinden dolayı seçimlerin ertelenmesini isterlerse buna karşı çıkmayacakları kaydedildi. 
     Seçimlerin ertelenmesini isteyenler, ABD'nin Felluce'ye saldırısının Sünnilerin çoğunlukta olduğu bölgelerde siddetin artmasına neden olduğunu ve bunun da bu bölgelerde seçmen kayıtlarını ve diğer etkinlikleri olanaksız hale getireceğini belirtiyor. 
     Nüfusun yüzde 60'ını Şiilerin oluşturduğu Irak'taki Şii partiler ise seçimlerin planlandığı gibi 30 Ocak'ta yapılmasını istiyor. 
     Geçici hükümet ve Seçim Komisyonu ise seçimlerin planlandığı tarihte yapılmasına niyetli olduklarını açıklamıştı. 
     
     ARAP BİRLİĞİ 
     Öte yandan, Arap Birliği Genel Sekreteri Amr Musa, Irak'ta seçimlerden önce ulusal uzlaşmanın gelmesi gerektiğini söyledi. 
     Musa, yaptığı açıklamada, Arap Birliği'nin Irak'ta seçimlerden önce ulusal uzlaşmanın sağlanmasını istediğini belirterek, bunun, Irak'ta yeni bir aşamanın adımı olacak seçimlerin başarısı için gerekli olduğunu kaydetti. 
     Amr Musa, Irak'ta herkesin seçimlere katılım için hazır olması gerektiğini belirttti. 
     
</TEXT>
</DOC>
