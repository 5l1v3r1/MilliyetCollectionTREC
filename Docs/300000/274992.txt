<DOC>
<DOCNO> 274992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/spor/ydemirkol.html </URL>
<DATE> 2004/09/26/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Organize edilemeyen hırs 
</HEADLINE>
<TEXT>



Beşiktaş taraftarı gerçekten çok tutkulu. Büyük aşkla, 30 dakika durmaksızın yılmaksızın büyük hiddetle bağırdılar. Ama hep aynı şarkıyı. Bir süre sonra artık duymamanıza yol açan bir rutinlikte. Öyle ki, o şarkı bir doğal fon müziğine dönüştü. Oyunun gerçeklerinden bağımsız kimin için olduğu belli olmayan yüksek volümlü bir haykırışa. Halbuki bu tutku, bu aşk bu haykırış iyi kanalize edilebilse, ne büyük bir güç olur. Oyunda olup bitene tepkiye dönüşse, sahadakiler için ne büyük bir doping. 
Takımın da durumu çok farklı değil. Büyük tutku, adanmışlık ve coşkuyla maç başlar başlamaz rakip kaleye yüklenmeye başladılar. Yüzlerinden, vücut dillerinden kolayca okuyabileceğiniz bir aşk ve arzuyla. Ama Ankaraspor'un göbeği çok adamla kapatan savunması karşısında başka bir yola kanalize olamadılar. Rakibi zorlamayan rutinlikle sürekli göbekten, rakip savunmanın ördüğü duvarı yıkmaya çalıştılar. Bu, oyunun gerçeklerinden çok uzaktı. Hiç esnek olamadılar. Yeni bir plan üretemediler. Halbuki bu aşk ve ihtiras doğru organize edilebilse Beşiktaş çok farklı bir takım olabilirdi. 30 bin kişiyi coşturan zevkten dört köşe eden bir oyun ortaya çıkabilirdi. 
Gelelim olmayanlara. Sergen ve Carew üzerilerindeki oyuncuları ilk yarıda asla kanada sürüklemiyor, hep sabit kalıyor ve rakibin işini kolaylaştırıyordu. Soldaki iki İbrahim'le, sağdaki Okan ve Ali Güneş de sürekli içeriye dönünce oyun göbekte, Samet Aybaba'nın ördüğü duvara çarpan toplara mahkum oldu. Ankara istediği az adamlı savunmayı seri ve hızlı oyuncularıyla defalarca yakaladı. Son adamın Saffet olduğu denemelerde başaramadıklarını Tita'yla ilk yarıda bir kez sayıya çevirdiler. 
İkinci yarıda seyirci maçla ilgilenmeye, enerjisini sahaya yansıtmaya başladı 2 - 1'den sonra haddinden fazla . Del Bosque de. Sergen değilse de Carew dolaşmaya, alanları açmaya başladı. Okan'ın yerine oyuna giren Ahmed Hassan zaten doğası gereği yerinde duramıyor. Bu kadarcık aksiyonla maçı çok kolay çevirdiler. Ama kontrol edilemeyen hırs ve ihtiras tıpkı Gençler maçındaki gibi bir kırmızı kartla sonuçlandı. Organize olmamış tutku, çevrilmiş maçı yeniden ortaya getirdi. Silahı rakibin eline verdiler. Samet Aybaba'nın takımına sadece dokunmak kaldı. Hızlı hücumculara sahip Ankara takımı için iş çok kolaydı. Sadece beraberlikle yetinmediler, belki de Del Bosque'nin sonunu getirdiler. 



</TEXT>
</DOC>
