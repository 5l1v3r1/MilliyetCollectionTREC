<DOC>
<DOCNO> 282497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonsiy22.html </URL>
<DATE> 2004/10/22/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Türkiye, ABD'nin Ercan Havaalanı'ndaki incelemesini olumlu buldu... 
</HEADLINE>
<TEXT>

     Dışişleri Bakanlığı Sözcüsü Namık Tan, ABD'den teknik bir heyetin KKTC'deki Ercan Havaalanı'nda incelemelerde bulunmasını, KKTC üzerindeki tecridin kaldırılması yönünde olumlu bir çalışma olarak değerlendiklerini bildirdi. 
     Sözcü Tan, haftalık basın toplantısında bir soru üzerine, ABD heyetinin incelemelerinin BM Genel Sekreteri Kofi Annan ve uluslararası camianın çağrılarına uygun olarak KKTC üzerindeki tecridin kaldırılması yönünde olumlu bir çalışma olarak değerlendirdiklerini kaydetti. 
     Tan, bu çalışmaların askeri yönü bulunmadığını da bildirdi. 
     ABD Ulaştırma Bakanlığı'na bağlı Ulaşım Güvenlik Birimi'nden 2 yetkili, KKTC'nin Ercan Havaalanı'nda inceleme yapmıştı. 
     Kıbrıs Rum yönetimi, Amerikalı yetkililerin KKTC'nin Ercan Havaalanı'nda inceleme yapmasını protesto etmişti. 
     Rum Dışişleri Bakanı Yorgos Yakovu, ''Dışişleri Bakanlığı'ndan üst düzey bir yetkilinin, 'yasadışı' havaalanındaki güvenlik önlemlerini incelemek için 'işgal' altındaki bölgede bulunan iki Amerikalı uzman konusunda ABD Büyükelçiliği'ne protestoda bulunduğunu'' söylemişti. 
     
</TEXT>
</DOC>
