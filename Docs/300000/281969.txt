<DOC>
<DOCNO> 281969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sontur47.html </URL>
<DATE> 2004/10/20/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Arapça bilen hostes aranıyor... 
</HEADLINE>
<TEXT>

     Onur Air, Hac döneminde Suudi Arabistan'ın Cidde kentinde çalıştırmak üzere Mardin'den, Arapça bilen hostes seçiyor. 
     Mardin Polisevi'nde yapılan sözlü sınavdan önce A.A muhabirine açıklama yapan Onur Air Kabin Hizmetleri Müdürü Nurçin Özsoy, hac dönemlerinde 3 ay süreyle Cidde'den bütün ülkelere sefer yaptıklarını söyledi. 
     Mevcut personellerine ilave olarak her uçağa, Aralık 2004 ile Şubat 2005 arası Arapça bilen 2 personel ilave edeceklerini ifade eden Özsoy, şunları söyledi 
     ''Arapça bilmeyen hacılara yardımcı olabilmek ve ihtiyaçlarını daha iyi giderebilmek için böyle bir hizmet vermeye çalışıyoruz. Bizde çalışan yaklaşık 10 Mardinli personelimiz var bunlardan çok memnunuz ve onlar için iyi Arapça bilen kişilere ulaşabileceğimizi düşünerek, buradan personel almayı uygun gördük. Yapacağımız mülakat sonucunda 20 hostes alacağız.'' Özsoy, alacakları hosteslerin, en az lise mezunu, 25-30 yaşlarında, boy ve kilosu uyumlu, düzgün fizikli olmasına dikkat ettiklerini sözlerine ekledi. 
     Bugün başlayan ve ilk 1 saatte yaklaşık 50 kişinin başvurduğu mülakatların Cuma günü sona ereceğini belirten Özsoy, ilginin kendilerini sevindirdiğini söyledi. 
     
</TEXT>
</DOC>
