<DOC>
<DOCNO> 253935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sontur24.html </URL>
<DATE> 2004/07/08/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Polisin katili astsubay çıktı... 
</HEADLINE>
<TEXT>

     Kızılcahamam'da kurşunlanmış cesedi bulunan Ankara Yabancılar Şube Müdürlüğü'nde görevli polis memuru Nafiz Yağmur'un katil zanlıları yakalandı. 
     AA Muhabirinin Kızılcahamam Cumhuriyet Savcılığı'ndan aldığı bilgiye göre, Kızılcahamam yakınlarında piknik alanında öldürülmüş olarak bulunan polis memuru Nafiz Yağmur'un cinayet olayını araştıran jandarma, bir istihbaratı değerlendirerek, öldürülen polis memurunun üst kat komşusu Hava Astsubay Gökhan T.'yi gözaltına aldı. 
     Gökhan T.'nin evinde yapılan aramada öldürülen polis memurunun silahı ve kimliği bulundu. Yapılan inceleme sonucu polis memurunun kendi silahı ile öldürüldüğü saptandı. 
     Jandarma tarafından sorgulanan Gökhan T., polis memurunun eşi Zeliha Yağmur ile uzun süredir dost hayatı yaşadıklarını belirterek, cinayeti Zeliha Yağmur ile birlikte gerçekleştirdiklerini bildirdi. 
     Olay günü polis memurunun yemeğine eşinin uyuşturucu ilaç kattığını, polis memurunun ilacın etkisi ile kendisinden geçmesi üzerine eve geldiğini söyledi. Baygın olan polis memurunun koluna girerek arabaya kadar Zeliha Yağmur ile birlikte taşıdığını itiraf eden Hava Astsubay Gökhan T. piknik alanında polis memuruna ateş ettiklerini kaydetti. 
     Bunun üzerine polis memuru Nafiz Yağmurun eşi Zeliha Yağmur da gözaltına alındı. Sorgulamanın JİTEM tarafından yürütüldüğü bildirildi. 
     
</TEXT>
</DOC>
