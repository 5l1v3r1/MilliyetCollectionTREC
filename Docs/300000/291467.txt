<DOC>
<DOCNO> 291467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonsiy17.html </URL>
<DATE> 2004/11/23/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Hükümet, Ceza ve Tedbirlerin İnfazı Hakkında Yasa Tasarısı'nı geri çekti 
</HEADLINE>
<TEXT>

     Hükümet, halen TBMM Adalet Komisyonu gündeminde bulunan, Ceza ve Tedbirlerin İnfazı Hakkında Yasa Tasarısı'nı geri çekti. 
     Başbakanlığın konuyla ilgili tezkeresi, TBMM Genel Kurulu'nda okundu. Başbakanlık tezkeresinde, Ceza ve Tedbirlerin İnfazı Hakkında Yasa Tasarısı'nın, yeniden değerlendirilmek üzere geri çekildiği kaydedildi. 
     TBMM Anayasa ve Adalet Karma Komisyonu'nun, 10 milletvekili hakkındaki dokunulmazlık dosyasına ilişkin raporu, Genel Kurul'da üyelerin bilgisine sunuldu. 
     TBMM Genel Kurulu'nda okunan raporlarda, 10 milletvekili hakkındaki kovuşturmanın milletvekilliği sıfatlarının sona ermesine kadar ertelenmesi öngörülüyor. Aralarında TBMM Başkanvekili Nevzat Pakdil'in de bulunduğu milletvekillerinin dosyalarına CHP'nin karşı oy yazısı da Genel Kurul'da okundu. 
     Genel Kurul'da, Danışma Kurulu'nun önerisi kabul edildi. Buna göre, Genel Kurul'da bugün sözlü soruların ardından futbol karşılaşmalarında meydana gelen olaylarla ilgili 5 ayrı araştırma önergesi birleştirilerek görüşülecek. 
     Genel Kurul'da yarın sözlü sorular görüşülmeyecek geçen hafta görüşmeleri yarım kalan aile hekimliği pilot uygulamasına ilişkin yasa tasarısı ile Polis Vazife ve Salahiyet Kanunu Tasarısı, 25 Kasım Perşembe günü ise organik tarım ile tohumculuk yasa tasarıları görüşülecek. Genel Kurul, bu hafta, gündemindeki tasarılar bitinceye kadar çalışacak. 
     
</TEXT>
</DOC>
