<DOC>
<DOCNO> 260171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sondun09.html </URL>
<DATE> 2004/08/03/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Metroya bedava binmeye çalışan yolcu vuruldu 
</HEADLINE>
<TEXT>

     Rusya'nın başkenti Moskova'da bir polisin, metro turnikesinden bilet almadan geçmeye çalışan bir yolcuyu vurduğu bildirildi. 
     Komsomolskaya Pravda gazetesinde yer alan habere göre, Rüstem Baybekov adlı Tacikistan vatandaşı bir işçi, Cumartesi günü metro turnikesinden arkadaşıyla birlikte tek bilet kullanarak geçmeye çalışınca polis tarafından yakalandı. 
     Polis, Baybekov'a cezayı ödeyecek parası olup olmadığını ve Moskova'da oturmak için kayıt yaptırıp yaptırmadığını sordu. Tacik işçinin hem parasının olmadığı, hem de Moskova'da oturma kaydı yaptırmadığı ortaya çıktı. 
     Haberde, polisin daha sonra üzerindeki Makarov marka silahı çekerek Baybekov'un ağzına sıktığı, Baybekov'un şans eseri hayatta kaldığı ve hastanede tedavisinin sürdüğü bildirildi. 
     Adı açıklanmayan polis memurunun gözaltına alındığı, yargılanmasına önümüzdeki günlerde başlanacağı kaydedildi. 
     Moskova savcılık bürosu da olayı doğrulayarak, polis memurunun Tacik işçiye, yoğun bir tartışmanın ardından ateş ettiğini duyurdu. 
     Moskova dışından gelenler, kentte kalabilmek için oldukça karmaşık bir kayıt sistemi sürecinden geçmek zorunda kalırken, polisler için de her zaman hedef haline geliyorlar. 
     
</TEXT>
</DOC>
