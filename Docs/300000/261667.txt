<DOC>
<DOCNO> 261667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/siyaset/axsiy02.html </URL>
<DATE> 2004/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Van eroin baronlarına teslim' 
</HEADLINE>
<TEXT>


Partisinin Van'da polis merkezinin basılmasıyla ilgili raporunu açıklayan Baykal, "Van'da çıkar odaklarının gücü, devletin gücünü gölgeleyecek boyuta ulaştı" dedi 

ANKARA Milliyet 


CHP, eski Van Milletvekili Mustafa Bayram ve adamlarının Van'da bir polis merkezini uzun namlulu silahlarla basarak polisleri darp etmeleri ve polislerin elindeki biri oğlu iki zanlıyı kaçırmalarını yerinde inceleyerek rapor hazırladı. Raporu açıklayan CHP Genel Başkanı Deniz Baykal eroin baronlarının arkasındaki iradenin, olaylara karşı sessiz kalan AKP olduğunu savundu. 
CHP Milletvekilleri Cevdet Selvi, Kemal Kılıçdaroğlu, Orhan Eraslan ve Tuncay Ercenk'in eski milletvekili Mustafa Bayram'ın oğlu Hamit Bayram'ın polis merkezinden kaçırılmasıyla ilgili hazırladığı rapor tamamlandı. Raporda, iki müfettiş görevlendirerek sadece bazı polislerin idari açıdan cezalandırılmasını istemenin uyuşturucu baronlarını cesaretlendireceği ve polislerde moral yıkıntısına yol açacacağı kaydedildi. Raporda özetle şöyle denildi 
"Dileriz ki hükümetin bu yanlış tutumu uyuşturucu baronlarına siyaseti yönlendirme, bürokrasi ve güvenlik güçlerini baskı altına alma cesareti vermesin. Ellerindeki kara para gücü, bürokrasinin ve siyasetin yönlendirilmesinde kullanılabilecektir. Polis merkezini basıp devletle pazarlığa oturanlara açık ödün verilmesi, Van'da bazı çıkar odaklarının gücünün, devletin gücünü gölgeleyebilecek boyuta ulaştığını göstermektedir." 
Raporda, "Uyuşturucu baronları güvenlik merkezlerini basıp zanlıları kaçırıyorlardı da biz mi farkında değildik Hükümetin ve özellikle İçişleri bakanının suskunluğu, uyuşturucu baronlarının siyasal iktidar üzerindeki etkinliğinden mi kaynaklanıyor" soruları yöneltildi. 
Raporda, olayın içinde eski milletvekili Bayram ve AKP Edremit Belediye Başkanı olan oğlu Hecer'in bulunduğu, Milli Eğitim Bakanı Hüseyin Çelik, vali ve emniyet müdürü olmak üzere pek çok kişiyle görüşüldüğü ve Bayram lehine önlem alınması istendi. "İçişleri Bakanı dut yemiş bülbül gibi sessizliğini koruyor" ifadesi kullanılan raporda şöyle denildi 

Savcı bilgilendirildi mi 
"Çelik Van'dayken Bayram ile görüştüğünü kabul etmiş ve 'Müdahil olmam için dolaylı müracaatların hepsini kesin dille reddettim' demiştir. Bayram lehine müdahil olması için dolaylı olarak müracaat edenler kimlerdir Bakan, soruşturmayı sürdüren Van savcısını bilgilendirmiş midir " 
Olayı Meclis gündemine taşıyacaklarını kaydeden Baykal, "Bu olayda da soruşturmayı, hesap vermesi gereken İçişleri Bakanı yapıyor" dedi. 


</TEXT>
</DOC>
