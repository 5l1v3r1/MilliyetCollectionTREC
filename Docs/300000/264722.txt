<DOC>
<DOCNO> 264722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/soneko28.html </URL>
<DATE> 2004/08/19/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
OPEC, resmi fiyat aralığını yükseltmeye hazırlanıyor... 
</HEADLINE>
<TEXT>

     Petrol İhraç Eden Ülkeler Örgütü OPEC , ürünlerine uyguladığı hedef fiyat aralığını yeniden belirleyecek. 
     OPEC Başkanı Purnomo Yusgiantoro, örgüt petrol bakanlarının gelecek ay Viyana'da yapacağı toplantıda, şu anda 22-28 dolar arasında bulunan resmi fiyat aralığının, piyasanın yeni durumunda ne olması gerektiğihe karar verileceğini söyledi. 
     Purnomo, yeni fiyat aralığının ne olabileceği konusundaki soruları yanıtsız bıraktı. Ancak kartelin etkili üyelerinden Venezüella, yeni fiyat aralığının varil başına 28 ile 35 dolar arasında olmasını istemişti. 
     OPEC, yedi petrol çeşidinden oluşan ve ''OPEC sepeti'' denen petrolünün varil fiyatı için resmi bir fiyat aralığı belirliyor ve fiyat arka arkaya 20 işgünü boyunca alt sınırın altında ya da üst sınırın üstünde kaldığında, duruma göre petrol arzını azaltıp artırarak fiyatları istenen aralığa çekmeye çalışıyor, Bununla birlikte piyasa koşullarına bağlı OPEC'in manevraları, fiyatları düzenlemekte her zaman etkili olmuyor. OPEC'in geçerli fiyat aralığı 22 alt sınır ve 28 üst sınır dolar olmasına rağmen, yıl başından bu yana OPEC sepetinin fiyatı genelde 30 doların üzerinde seyretmiş ve bu hafta salı günü 41.75 dolara kadar çıkmıştı. 
     
</TEXT>
</DOC>
