<DOC>
<DOCNO> 281945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sontur23.html </URL>
<DATE> 2004/10/20/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
SPK yöneticilerinin davası başladı... 
</HEADLINE>
<TEXT>

     İmar Bankası'nın yetkisi olmadığı halde Devlet İç Borçlanma senedi DİBS satışıyla ilgili olarak 4 SPK yetkilisi hakkında ''görevi ihmal'' suçundan açılan davaya başlandı. 
     Ankara 24. Asliye Ceza Mahkemesi'nde görülün davanın bugünkü duruşmasına, SPK Aracılık Faaliyetleri Dairesi Başkanı Ali Tayfun Acar, bu birimden sorumlu SPK Başkan Yardımcısı Nedime Hülya Kemahlı, Piyasa Gözetim ve Düzenleme Dairesi Başkanı Cemal Küçüksözen ve bu birimden sorumlu SPK Başkan Yardımcısı İbrahim Kubilay Timuçin ve avukatları ile çok sayıda müşteki ve avukatları katıldı. 
     Yargıç Şahin Kurt, duruşmanın başında, müştekileri sakin olmaları konusunda uyardı. 
     İmar Bankası olayının, müştekilerin yaşamında büyük değişikliklere neden olmuş olabileceğini ifade eden Yargıç Kurt, ''Ama bağırıp çağırmayın. Burası mahkeme... Sanıklar yargılanır, suçlu iseler mahkum olur, değilseler beraat ederler. Yargılamanın bir prosedürü var. Mağdur olduğunuzu biliyoruz, yargılamayı en kısa zamanda bitirmeye çalışacağız'' diye konuştu. 
     Daha sonra, sanık ve müştekilerin kimlik tespitleri yapıldı. 
     Ali Tayfun Acar, Nedime Hülya Kemahlı, Cemal Küçüksözen ve İbrahim Kubilay Timuçin, suçlamaları kabul etmeyerek, savcılıkta verdikleri ifadeleri tekrar ettiklerini söylediler. 
     
     ''İÇİMİZ KAN AĞLIYOR'' 
     Müştekiler, sanıkların, Türkiye İmar Bankası'nın hazine bonosu satışı işlemlerini denetleme görevlerini yerine getirmediklerini öne sürerek, cezalandırılmalarını istediler. Şikayetçi olan müştekiler, müdahilliklerine karar verilmesini talep ettiler. 
     Müştekilerden Rıza Kabukçuoğlu da şikayetini dile getirirken, ''Devletin, denetlediği bankaya para yatırdık. Hiçbir uyarıda bulunulmadı. Mağdur olduk. İçimiz kan ağlıyor'' diye konuştu. 
     Müşteki avukatları, müvekkillerinin müdahilliklerine karar verilmesini talep ettiler. 
     Söz verilen sanık avukatları, müvekkilleri hakkında 4483 sayılı Memurlar ve Diğer Kamu Görevlilerinin Yargılanması Hakkında Kanun uyarınca ''soruşturma izni'' alınmadan hazırlık soruşturması yapıldığını ve dava açıldığını savunarak, yargılamanın durdurulmasını talep ettiler. 
     Yargıç Kurt, sanıkların, 4483 sayılı Yasa kapsamındaki memurlar arasında olup olmadıklarının, haklarında soruşturma izni vermeye yetkili makamların kimler olduğunun ve soruşturma izni verilmişse sanıklara tebliğ edilip edilmediğinin bildirilmesi için SPK Başkanlığı'na müzekkere yazılmasına karar verdi. 
     Müştekilerin, müdahillik taleplerinin gelecek oturum karara bağlanacağını ifade eden Kurt, duruşmayı erteledi. 
     Duruşmadan sonra, salondan koridora çıkan bazı müştekiler, bağırarak tepkilerini dile getirdiler. 
     SPK yetkilileri duruşma salonun arka kapısından çıkarılarak mudilerle karşı karşıya getirilmedi. Bazı SPK çalışanlarının da meslektaşlarına destek için duruşmaya geldikleri görüldü. 
     
     ''GÜNLERCE DUYURULDU'' 
     İddianamede, İmar Bankası'ndan, DİBS satışı yapıldığının gruba ait gazete ve televizyon kanallarından günlerce kamuoyuna duyurulduğuna işaret edilerek, ''21 Ekim 2002 ile 3 Temmuz 2003 tarihleri arasında yetkisiz ve karşılıksız olarak toplumun her katmanından gelen 22 bin 95 kişiye toplam 1 katrilyon 20 trilyon lira tutarında DİBS satışı yapılmıştır. Bankanın, bankacılık yapma ve mevduat kabul etme yetkisinin kaldırıldığı 3 Temmuz 2003 tarihine kadar SPK dahil hiçbir kurumdan müdahale ve uyarı yapılmamıştır'' deniliyor. 
     SPK'nın, sermaye piyasasını ilgilendiren her türlü iletişim araçlarıyla yapılan yayın, duyuru ve reklamları izlemek ve bunlardan yanıltıcı olanları tespit ederek, ilgili kuruluşlara bildirmekle görevli olduğu ifade edilen iddianamede, ancak kurum tarafından bu konuda düzenlenmiş bir rapor, başlatılmış bir eylem bulunmadığı kaydediliyor. 
     İddianamede, SPK Yönetmeliği'nin kendilerine yüklediği sorumluluğu yerine getirmediği öne sürülen SPK Aracılık Faaliyetleri Dairesi Başkanı Ali Tayfun Acar, bu birimden sorumlu SPK Başkan Yardımcısı Nedime Hülya Kemahlı, Piyasa Gözetim ve Düzenleme Dairesi Başkanı Cemal Küçüksözen ve bu birimden sorumlu SPK Başkan Yardımcısı İbrahim Kubilay Timuçin hakkında Türk Ceza Kanunu'nun TCK ''Görevi ihmal'' suçunu düzenleyen 230. maddesi uyarınca 3'er aydan 1'er yıla kadar hapis cezası talep ediliyor. 
     
</TEXT>
</DOC>
