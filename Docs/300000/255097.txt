<DOC>
<DOCNO> 255097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonsiy12.html </URL>
<DATE> 2004/07/13/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Adalet Komisyonu, Sezer'in geri gönderdiği yasayı aynen kabul etti 
</HEADLINE>
<TEXT>

     TBMM Adalet Komisyonu, Cumhurbaşkanı Ahmet Necdet Sezer'in bir kez daha görüşülmek üzere 3 maddesini TBMM'ye iade ettiği Memurlar ve Diğer Kamu Görevlilerinin Yargılanması Hakkında Yasa'yı, CHP'li milletvekillerinin muhalefetine karşın aynen kabul etti. 
     Komisyondaki görüşmeler sırasında, CHP milletvekilleri Cumhurbaşkanı Sezer'in iade gerekçesine aynen katıldıklarını bildirdiler. CHP Niğde Milletvekili Orhan Eraslan, Sezer'in iade gerekçesinin ''dolu dolu hukuk dersi'' gibi olduğunu ifade etti. ''Bize göre bu yasa hiç çıkmamalıydı'' diyen Eraslan, kişilerin ihtiyacına göre, temel kuralları, temel yasaları bozucu düzenlemeler yapılmaması gerektiğini söyledi. Eraslan, büyükşehir belediye başkanlarının Yargıtay'da yargılanmayarak daha alt kademe mahkemelerde yargılanmasının kabul edilmesini uygun bulmadıklarını bildirdi. 
     CHP Çorum Milletvekili Feridun Ayvazoğlu, Cumhurbaşkanı Sezer'in gerekçesine katıldığını ve Orhan Eraslan'ın görüşlerini aynen paylaştığını ifade etti. Ayvazoğlu, daha üst derece bir mahkemeye güvensizlik göstererek, daha alt kademe bir mahkemeye güven sergilemenin hukukla bağdaşmayan bir yaklaşım olduğunu dile getirdi. 
     Komisyon'da daha sonra Cumhurbaşkanı Sezer'in iade ettiği maddeler tek tek oylanarak aynen kabul edildi. Oylamalar sırasında Komisyon Başkanı AK Parti Zonguldak Milletvekili Köksal Toptan ''Ben de Cumhurbaşkanı'nın 7. madde ile ilgili iade gerekçesine katılıyorum. Bu nedenle ben de kabul edilen yasaya muhalefet şerhi koyacağım'' dedi. 
     CHP milletvekilleri de yasaya muhalefet şerhi yazacaklarını, bu nedenle kendilerine zaman tanınmasını istediler. Milletvekillerine muhalefet şerhlerini yazmaları için yarın saat 10.00'a kadar süre tanındı. Toptan, söz konusu yasanın da TBMM tatile girmeden çıkarılmasının planlandığını bildirdi. 
     
     YASA NE GETİRİYOR 
     Yasaya göre, Başbakanlık, bakanlık ve bağlı kuruluşların merkez teşkilatında görevli olup ortak kararla atanan memurlar ve diğer kamu görevlileri hakkında soruşturma için ilgili bakan veya başbakanın izni gerekecek. 
     İhbar ve şikayetlerin soyut ve genel nitelikte olmaması, kişi ve olay belirtilmesi, iddiaların ciddi bulgu ve belgelere dayanması, dilekçe sahibinin ad, soyad ve imzası ile iş veya ikametgah adresinin bulunması zorunlu olacak. Bu şartları taşımayan ihbar ve şikayetler, cumhuriyet başsavcılıkları ve izin vermeye yetkili merciler tarafından işleme konulmayacak, ancak iddialar şüpheye mahal vermeyecek şekilde belgelerde ortaya konulursa bu şartlar aranmayacak. 
     Cumhuriyet başsavcılıkları ile izin vermeye yetkili merciler, ihbar ve şikayetler konusunda daha önce sonuçlandırılmış bir ön inceleme olması halinde başvuruyu işleme koymayacak. Ancak ihbar veya şikayet eden kişilerin konuyla ilgili olarak daha önce ön incelemenin neticesini etkileyecek yeni belge sunması halinde başvuruyu işleme koyabilecek. 
     Hazırlık soruşturması, genel hükümlere göre görevli cumhuriyet başsavcılığı tarafından yapılacak. Ancak, Cumhurbaşkanlığı Genel Sekreteri, TBMM Genel Sekreteri, müsteşar ve valilerle ilgili hazırlık soruşturmasını, Yargıtay Cumhuriyet Başsavcısı veya başsavcı vekili yapacak. Kaymakamlarla ilgili hazırlık soruşturması ise il cumhuriyet başsavcısı veya başsavcı vekili tarafından yapılacak. 
     Hazırlık soruşturması sırasında hakim kararı alınması gereken konularda Cumhurbaşkanlığı Genel Sekreteri, TBMM Genel Sekreteri, müsteşarlar ve valiler için Yargıtay'ın ilgili ceza dairesine, kaymakamlar için il asliye ceza mahkemesine, diğerleri için ise genel hükümlere göre yetkili ve görevli sulh ceza hakimine başvurulacak. 
     Davaya bakmaya yetkili ve görevli mahkeme, genel hükümlere göre yetkili ve görevli mahkeme olacak. Ancak, Cumhurbaşkanlığı Genel Sekreteri, TBMM Genel Sekreteri, müsteşar ve valiler için Yargıtay'ın ilgili dairesi kaymakamlar için ise il ağır ceza mahkemeleri yetkili olacak. 
     Memurlar ve diğer kamu görevlileri hakkında ihbar ve şikayetlerin, ''ihbar veya şikayet edileni mağdur etmek amacıyla'' yapıldığının anlaşılması sonucunda, haksız isnatta bulunanlar hakkında, yetkili ve görevli Cumhuriyet başsavcılığınca resen soruşturma açılacak. 
     Düzenlemenin yürürlüğe girmesinin ardından Memurlar ve Diğer Kamu Görevlilerinin Yargılanması Hakkında Kanun'a göre, Yargıtay'ın ilgili ceza dairesinde ve il ağır ceza mahkemesinde açılmış davalar ile Danıştay'ca itirazen incelenen kararlar, genel hükümlere göre yetkili ve görevli mahkemelere devredilecek. 
     
</TEXT>
</DOC>
