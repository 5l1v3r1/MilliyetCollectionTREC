<DOC>
<DOCNO> 278618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/spor/spo01.html </URL>
<DATE> 2004/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İstediğimi alırım 
</HEADLINE>
<TEXT>


CNN Türk'e çarpıcı açıklamalar yapan Beşiktaş Başkanı Yıldırım Demirören, Bosque'yi bırakmayacaklarını vurguladı, "Gerekirse Ziya Doğan, Samet Aybaba ve Rıza Çalımbay'ın üçünü de getiririm" diye konuştu 


'Geleceği karartmam' 
SİYAH - Beyazlılar'ın Başkanı Yıldırım Demirören, Teknik Direktör Vicente del Bosque'nin sonuna kadar arkasında olduklarını söyledi. Demirören, "Yönetim ve hoca kabul ederse, sözleşme uzatmayı düşünüyorum. Ona inanıyoruz. Birkaç kişi istiyor diye, Beşiktaş'ın geleceğini karartmam. Bosque, sekiz hafta ile kıyaslanacak hoca değil. Türkiye'yi çok iyi tanıdı. En büyük problem, biz onu kamuoyuna tanıtamadık. Uzun vadede hocamızla başarıyı yakalayacağız" diye konuştu. 

'Biz çok büyüğüz' 
ANKARASPOR yenilgisi sonrası çıkan bazı isimlerin kamuoyunu meşgul ettiğini hatırlatan Demirören, buna bir anlam veremediğini ifade etti. Beşiktaş Başkanı, "Ancak istesem Ziya Doğan'ı da, Rıza Çalımbay'ı da, Samet Aybaba'yı da alırım. Çünkü ben Beşiktaşım. Gerekirse üçünü bir arada getiririm. Kimse bana etik değerlerden bahsetmesin. Bunu bırakın, yüzde 80 ligde hangi hocayı çağırsak, gelir. Çünkü biz çok büyüğüz. Yurt dışına gitsek de yüzde 75 gelir" yorumunu yaptı. 

'Kafasına vururuz' 
ÇARŞI Grubu hakkındaki tartışmalara da değinen Yıldırım Demirören şöyle devam etti "Kimseye Beşiktaş'ın hakkını yedirmem. 'Beşiktaş'ı Çarşı yönetiyor. Başkan 900 bin dolara satın aldı' deniyor. Bunu söyleyenler, beni taraftarla yüz yüze getirmek istiyor. Buna kimsenin gücü yetmez. Kimse Beşiktaşlılığı ile yönetime olan antipatisini karıştırmasın. Karıştıranın kafasına vuracağız. Her taraftar bana görüş verebilir. Çünkü tribünden geldim. Biz mücadelemizi onlarla sürdüreceğiz." 

Demirören'den inciler 

Gerekirse MHK'yi tanımayız. Muhittin Boşat'ın istifasını isteriz. Genel Kurul'a kadar gideriz. Herkes haddini bilecek, şapkasını önüne koyup düşünecek. Onlara süre veriyorum.Ligde matematiksel olarak şansımız bitmediği sürece şampiyonluğu kovalayacağız. Daha önümüzde UEFA ve Türkiye Kupası var. Beşiktaş bir Dünya Kulübü olacak, bunu herkes böyle bilsin.Lucescu'yu gönderdik diye eleştiriliyoruz, ancak kendisi istifa etti. Kamuoyu Lucescu'yu kendi yolladı, şimdi biz suçlanıyoruz. Günlük kararlar vermeye Beşiktaş'ı kimse zorlayamaz. Profesyonel futbolcu her yerde ter döker. Okan, Berkant, Galatasaray forması giydi diye Galatasaraylı mı oldu O çocukların hepsi bunları söyleyenlerden daha Beşiktaşlı. Biz hatamız varsa düzeltelim diye bakıyoruz. Futbolcular da "hakemler suçlu, kabahat bizde değil" düşüncesiyle hareket etmesin. Onlar da biran önce takım olmak zorundalar. Beşiktaş taraftarına teşekkür ediyorum. Korner bayraklarına cam koruma koydurmayacağım, çünkü onlara güvenim sonsuz. Tribünler kendi içlerinde hata yapanı zaten cezalandırıyorlar. 

Liste kabarık 

20 isim var 
ARA transferde kadrosuna en az iki oyuncu katıp, dört isimle de yollarını ayırmayı planlayan Siyah - Beyazlılar'da şimdiden transfer listesiyle ilgili çalışmalar başladı. Ağırlıklı olarak yerli oyuncular üstünde duran yönetimin, yabancıları da kapsayan isimlerle birlikte toplam 20 kişilik geniş bir liste hazırladığı bildirildi. 

Seç, beğen 
FUTBOL Direktörü Erdil Arpacı'nın, listeyi teknik heyete sunacağı, Bosque'den de isimler arasında seçim yapması isteneceği ifade edildi. Yönetimin özellikle bonservisi elinde olan ya da takas sistemiyle alınabilecek oyuncular üstünde durduğu, İsviçre'den dönen Yıldırım Demirören'in de çalışmalarla yakından ilgilendiği öğrenildi. 

Önder imzaladı Kartal rahatladı 

FENERBAHÇE ile idmanlara çıkan, daha sonra Galatasaray'a geçen, son bir çalımla Beşiktaş'ta soluğu alan Önder Çengel, dün kulüp binasında kendisini dört yıllığına Siyah - Beyazlı renklere bağlayan imzayı attı. Yönetimin yakın koruma ile güvenliğini sağladığı genç futbolcuya üç artı bir yıllık sözleşme karşılığında 400 bin dolar garanti para ve maç başı ücret ödenecek. İsviçre'nin Grasshoppers takımının genç kadrosunda gol krallığına ulaşan gurbetçi oyuncunun sözleşmesi ara transfer döneminde devreye girecek. 

Beşiktaş'ın sırrı kalmadı 

Lucescu sırada 
BÜNYAMİN OSMAN 

BEŞİKTAŞ'I yakından tanıyan Galatasaray'ın hocası Gheorghe Hagi, Steaua Bükreş'in umudu oldu Romanya'da Beşiktaş'ın UEFA Kupası'ndaki rakiplerinden Steaua Bükreş'i çalıştıran Zenga ile bir araya gelen Hagi, genç hocaya Siyah - Beyazlılar hakkında bilgi verdi. Zenga'nın, çok samimi olduğu Mircea Lucescu ile de görüşerek, Beşiktaş hakkında görüş alış verişinde bulunacağı ifade edildi. Zenga, Lucescu'nun davetlisi olarak Kartal'ın şampiyonluk kutlamasına da katılmıştı. 

'Kazanırsa sevinirim' 
HAGİ, bilgi paylaşımının son derece normal olduğunu belirterek, "Sonuçta bir Rumen vatandaşıyım ve Steaua Bükreş'e eski takımım olması nedeniyle tutkum var" diye konuştu. Zenga'ya Beşiktaş konusunda bir takım uyarılarının bulanacağını kaydeden Hagi, "Ancak taktiği yine o belirleyecek" ifadesini kullandı. Cim - Bom'un hocası, Siyah - Beyazlılar'ın günden güne daha iyiye gittiğine de dikkat çekip, "Ancak Steaua'nın kazanmasına sevinirim" yorumunu yaptı. 

Del Bosque çıkış arıyor 

Boş durmuyor 
SİYAH - Beyazlı takıma iki gün izin veren Teknik Direktör Vicente del Bosque, yardımcıları ve birçok futbolcunun aksine, İstanbul'da kalmayı tercih etti. Tecrübeli çalıştırıcının, takımla ilgili yardımcılarının tuttuğu istatistiki bilgileri gözden geçirdiği, kötü gidişi durdurma yolunda kafasındaki projeleri de masaya yatırdığı bildirildi. Bosque'nin, oyuncu performanslarını da gözden geçirdiği öğrenildi. 

Kadıköy'e gidecek 
İZİNE çıkan oyuncuları uyaran İspanyol hocanın, "Dönüşte hepinizi yeni sezona başlıyor gibi heyecanlı ve kendine güven duyar bir halde görmek istiyorum" dediği ifade edildi. Bosque, bugün ilk kez Şükrü Saracoğlu'na gidecek ve Türkiye - Kazakistan maçını izleyecek. Yarın da Ahmet Fetgeri'de 14.00'te Tekerlekli Sandalye Basketbol Ligi'nde ter döken Beşiktaş'ın Karagücü ile oynayacağı karşılaşmayı takip edecek. 


</TEXT>
</DOC>
