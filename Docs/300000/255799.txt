<DOC>
<DOCNO> 255799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/spor/axspo02.html </URL>
<DATE> 2004/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'in Emre sürprizi 
</HEADLINE>
<TEXT>


Sarı-Lacivertliler Interli futbolcuyu renklerine katmak için kesenin ağzını açtı. Beşiktaş'ın da ısrarla istediği yıldız oyuncu konusunda İbrahim Toraman rövanşını almak isteyen yönetim İtalyan kulübü ile temasa geçti 

Sıkı pazarlık 
FENERBAHÇE, Interli Emre'nin işini bitirmek için harekete geçti. Sarı - Lacivertliler'in yıldız oyuncunun transferini gerçekleştirmek için kesenin ağzını açtığı İtalyan kulübü ile sıkı pazarlıklara başladığı öğrenildi. Yönetimin yıllık 3.5 milyon euro alan Emre'nin fiyatını aşağıya çekmek için yoğun uğraş verdiği ifade edildi. 

Galatasaray vazgeçti 
FENERBAHÇELİ yöneticilerin Beşiktaş'ın da ısrarla istediği Emre Belözoğlu'nu renklerine katarak İbrahim Toraman'ı kaptırdıkları ezeli rakibinden rövanşı almayı hedefledikleri bildirildi. Galatasaray'ın da Emre konusunda girişimde bulunduğu ancak yüksek ücreti nedeniyle bu transferden vazgeçtikleri kaydedildi. 

Volkan'dan savunma 
FENERBAHÇE'NİN genç kalecisi Volkan, Mannheim maçında yaşanan çirkin olayın tekrarlanmayacağı garantisini verdi. Bir Alman taraftarlarla yumruklaşan Volkan, "Sürekli tribünden bana küfür edildi. Buna dayanamadım. Bu yüzden karşılık vermek zorunda kaldım. Ama bundan sonra böyle bir şey olmayacak" dedi. Milli kaleci, yeni katılan arkadaşların uyum problemini aştıklarını, başarılı bir sezon geçireceklerine inandığını da sözlerine ekledi. 

Önce üzüldüler, sonra güldüler 
ALMAN hoca, hazırlık maçında yorgun düşmelerine rağmen dün sabahki antrenmanda tempoyu azaltmadı. Bitburg kentindeki spor okulunun tesislerinde gerçekleşen çalışmada Daum, oyuncularına yaklaşık iki saat süren ağır bir idman yaptırdı. Antrenmana Mannheim maçında sakatlanan Brezilyalı Nobre katılmadı. Bu futbolcunun ayak filminin çekileceği bildirildi. 
SAKATLIĞI devam eden Kemal, arkadaşlarından ayrı olarak çalıştı. Sarı - Lacivertli futbolcular ve teknik heyet, öğleden sonra go - kart pistinde yorgunluk attılar. Bölgedeki piste giden oyuncular birbirleriyle yarıştılar. Hazırlıklarını bu sabah yapacağı antrenmanla sürdürecek olan Fenerbahçe, ikinci hazırlık maçını cumartesi günü Berlin Türkiyemspor ile yapacak. 

Hacı Murat geliyor 

Mannheim karşılaşmasında yaptığı dört asistle yıldızlaşan genç futbolcu, "Ben kendime güveniyorum. Ne pahasına olursa olsun formayı giyeceğim" dedi 


'Şans mutlaka gelecek' 
FENERBAHÇE'DE ilk oynanan Mannheim hazırlık maçında attığı bir gol ve yaptığı dört asistle dikkatleri üzerine çeken Murat Hacıoğlu, forma rekabetini kazanacağını söyledi. Anadolu kulüplerinden birçok teklif almasına rağmen oynamama tehlikesini göze alıp Sarı - Lacivertli takımı tercih ettiğini hatırlatan Murat, "Ne pahasına olursa olsun Fenerbahçe'yi istedim. Eninde sonunda bana şans gelecek" dedi. 

Lakabı Hacı Murat 
KENDİNE güvendiğini kaydeden genç futbolcu, "Görürsünüz, yürekten çalışıp, formayı giyeceğim. Bu bir rüya olmayacak" ifadesini kullandı. Takım arkadaşlarının "Hacı" lakabı taktığı Murat Hacıoğlu "Şimdi iyi futbolumun devamını getirmem lazım. Bir maçta övgüleri normal karşılıyorum ama abartılmamalı. Hocam da karşılaşma sonrası beni tebrik etti. Çok mutlu oldum" ifadelerini kullandı. 

'Eksiklerimiz var' 
DAUM'UN, kendisini sol kanat ve forvette denediğini vurgulayan Sarı - Lacivertli oyuncu, şöyle devam etti "İki yıllık forvet geçmişim var. Ondan önce, solda oynadım hep. Ancak farketmez, nerede görev alırsam, orada oynarım. İyi olursam, hocam da oynatır. Takım olarak eksiklerimiz var. Zaman kısalıyor. Çok alternatifli bir kadromuz var. Bu rekabetten Fenerbahçe şanslı çıkar". 

Alex yok zafer yok 
PERU'DA düzenlenen Copa America'da çeyrek finali garantileyen Brezilya, Paraguay'a 2-1 mağlup oldu. Fenerbahçe'nin yeni transferi Alex, Mancini ve Juan gibi etkili isimlerle birlikte bu karşılaşmada Parreira tarafından dinlendirildi. Yıldız oyuncunun yerine eski Galatasaraylı Felipe forma giydi. Bu sonuçla 3 maçta 6 puan toplayan Brezilya, C Grubu'nu 7 puanlı Paraguay'ın ardından ikinci sırada tamamladı. Sambacılar, çeyrek finalde Meksika'yla karşılaşacak. 

Tuncay'a uyarı 
MANNHEIM karşılaşmasında birçok pozisyonda ofsayta takılan Tuncay Şanlı'ya uyarı geldi. Teknik Direktör Christoph Daum, milli oyuncudan bu tür pozisyonlarda daha dikkatli olmasını, atılan toplarda yerini iyi ayarlamasını istedi. Öte yandan Almanya kampında Fatih ile Tuncay'ın şakalaşmaları ilgi çekiyor. 





</TEXT>
</DOC>
