<DOC>
<DOCNO> 277685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sondun10.html </URL>
<DATE> 2004/10/06/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Raporun açıklanmasına saatler kaldı 
</HEADLINE>
<TEXT>

     Raporun tüm metnini, yorumları ve tepkileri dakika dakika aktaracağız... 
     Avrupa Birliği'ne üyelik yolundaki Türkiye için en kritik günlerden biri bugün. AB Komisyonu, Türkiye İlerleme Raporu'nu resmen açıklayacak. 
     30 üyeli Avrupa Birliği Komisyonu, Türkiye saatiyle 09.00 sıralarında toplanacak ve son değerlendirmelerini yapacak. 
     Komisyon Başkanı Romano Prodi ve Genişlemeden Sorumlu üye Günter Verheugen Avrupa Parlamentosu'na raporla ilgili bilgi verecek. 
     
     Oylama tercih edilmiyor 

     Verheugen ve Prodi'nin yedi, sekiz üyenin karşı oy kullanabileceği endişesi ile oylamayı pek tercih etmediği belirtiliyor. 
     Günter Verheugen'nin de saat 13.00'te bir basın toplantısı düzenlemesi bekleniyor. 
     Türkiye'nin rapora ilişkin ilk tepkisini Başbakan Erdoğan Fransa'nın Strasbourg kentinde verecek. 
     Erdoğan'ın da saat 16.00 gibi bir basın toplantısı düzenlemesi bekleniyor. 
     AB Komisyonu'nun Türkiye'deki temsilcisi Hans Joerg Kretschmer ise saat 17.00'de İlerleme Raporu'na ilişkin Ankara'da basın toplantısı düzenleyecek. 
     
     Türkiye'den göç korkutuyor 

     Raporda Türkiye'den yoğun göç olması halinde dolaşıma 'ihtiyati şart' getirilmesi gündemde. 
     AB Anayasası'nın temel hak ve özgürlükler bölümünde dolaşım özgürlüğünün kısıtlanamayacağı konusunda ise güvenceler yeralıyor. 
     AB anayasasının temel hak ve özgürlükler bölümündende ilk madde serbest dolaşım konusunda. AB vatandaşlarına serbest dolaşımda kalıcı kısıtlama getirilemez ifadesi yer alıyor. 
     
     Geçiş döneminde göç patlamasından korkuluyor 

     AB ise, Türkiye'den üyelik sonrasındaki geçiş döneminde göç patlaması olmasından korkuyor. 
     70 milyon nüfuslu Türkiye'den göç yaşanması halinde, siyasi, ekonomik ve kültürel sorunlar yaşanacağına dikkat çekiliyor. 
     
     Türkiye için tartışma konusu olan 'kalıcı' kısıtlama 

     AB Komisyonu üyelik sonrası geçiş döneminde tedbirler alabiliyor. Bu bağlamda yeni üye olan 10 ülkeye 1 mayıs 2004 itibariyle yedi yıllık geçiş dönemi için serbest dolaşımda kısıtlama getirildi. Ancak Türkiye için tartışma konusu olan kalıcı kısıtlama. 
     Bunun hukuki olarak bir sorun olabileceğini gözönüne alan Komisyon hukukçulardan görüş talep etti. 
     Komisyon'un Türkiye raporuna yansıyan dolaşıma kalıcı kısıtlama getirilmesi konusunun yine kimi istisnai yaklaşımlarla kabul edilebileceği belirtiliyor. 
     Yani birliğin hukuki engeli, Türkiye bağlamında aşmasında sorun olmayacağı görüşü hakim. 
     
     Göçmenlere kısıtlama gelebilir 

     Zira, birliğin Genişlemeden Sorumlu Üyesi Günter Verheugen Alman ZDF televizyonuna yaptığı açıklamada birliğin istediği zaman göçmenlere kısıtlama getirebileceğini söyledi. Bu görüş Verheugen'in halefi Olli Rehn tarafından da paylaşılıyor. 
     Rehn, göçe çözüm bulmak için kalıcı önlemler öngörülebileceğini söyledi. Rehn AB kamuoyunu iknayı hedefleyen bu tür bir tavrın bir ayırımcılık olmayacağı görüşünde. 
     
</TEXT>
</DOC>
