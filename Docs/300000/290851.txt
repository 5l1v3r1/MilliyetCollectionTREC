<DOC>
<DOCNO> 290851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/soneko02.html </URL>
<DATE> 2004/10/16/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Uzanların yatları satışa hazır... 
</HEADLINE>
<TEXT>

     Tasarruf Mevduatı Sigorta Fonu TMSF , Cem Uzan'ın Frequency adlı yatını 40.1 trilyon lira, Hakan Uzan'ın Airwaves adlı yatını da 34.5 trilyon liralık muhammen bedelle bu ay içinde satışa çıkaracak. 
     TMSF'den edinilen bilgiye göre, yatlar İstanbul'da bu ay içinde gerçekleştirilecek bir açık artırma ile yeni sahiplerini arayacak. Açık artırma için dünyanın zenginlerine yat alıp atan ünlü komisyoncular da davet edildi. 
     
     2 YATIN BEDELİ 74 TRİLYON 

     Lüks Frequency yatı için muhammen bedel 40 trilyon 125 milyar lira, Airwaves isimli yat için de muhammen bedel 34 trilyon 500 milyar lira olarak belirlendi. 
     Tam boyu 59.40 metre, genişliği 10.50 metre olan 1998 yılında inşa edilen Frequency isimli yat 987 grostonluk ve 16 deniz mili hızında. 
     1999 yılında inşa edilen 887 gros tonluk Airwaves isimli yat ise 52 metre boyunda ve 10.30 metre genişliğinde. 
     Önümüzdeki günlerde gerçekleştirilecek açık artırmada yatlarla birlikte bunlara bağlı tekneler de satışa sunulacak. 
     
     JAKUZİ VE SPOR SALONU 

     Satışa sunulacak katamaran yelkenli tekne Tomcat'ın muhammen bedeli 195 milyar lira olurken, Sunseeker Motor Yat-I'm Yours'un muhammen bedeli 225 milyar, Chalenger 1800-Sea Doo'nun muhammen bedeli de 45 milyar lira olarak belirlendi. 
     TMSF'den edinilen bilgiye göre, yatlarda çalışma ve yatak odaları yer alıyor. Hakan Uzan'ın kullandığı Airwaves isimli yatta spor salonu, jakuzi ve sürat motoru bulunuyor. 
     Açık artırma yolu ve peşin para ile satışa çıkarılacak tekneler, muhammen değerinin yüzde 75'inden az olmamak üzere en çok artırana ihale edilecek. 

     
</TEXT>
</DOC>
