<DOC>
<DOCNO> 289804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sondun54.html </URL>
<DATE> 2004/11/18/ </DATE>
<TIME> 23.48 </TIME>
<AUTHOR>  </AUTHOR>
<HEADLINE>
Almanya Nükleer santrallarını kapatıyor... 
</HEADLINE>
<TEXT>

     Almanya ile Brezilya arasındaki yeni enerji işbirliği anlaşmalarıyla ilgili görüşmelerde, nükleer enerjinin hariç tutulacağı bildirildi. 
     Ziyaret için Brezilya'da bulunan Almanya Dışişleri Bakanı Joschka Fischer ile Brezilya Dışişleri Bakanı Celso Amorim, düzenledikleri basın toplantısında, iki ülke enerji işbirliği anlaşmalarında nükleer enerjinin yer almayacağını kaydettiler. 
     Fischer, nükleer enerjinin, enerji işbirliği anlaşmalarına dahil edilmemesinin, Almanya'nın 2021 yılına kadar 19 nükleer reaktörünü aşama aşama kapatma politikasına uygun olduğunu belirtti. 
     Amorim de Brezilya ve Almanya arasında son 30 yıldır otomatik olarak yenilenen, nükleer enerjinin de dahil olduğu enerji işbirliği anlaşmasının ülkenin teknolojik gelişimini desteklemesi nedeniyle çok önemli olduğunu belirtti, ancak anlaşmanın da kendi rotasında ilerlediğini kaydetti. 
     Latin Amerika'nın en büyük ülkesi Brezilya'nın, 2000 yılında faaliyete geçen ikinci nükleer enerji santralini Almanya ile işbirliği anlaşması sayesinde inşa ettiği kaydediliyor. İlk nükleer enerji santrali 1985'de faaliyete geçen Brezilya'nın üçüncü nükleer enerji santralinin de 2014'te faaliyete geçmesinin beklendiği belirtiliyor. 
     İki ülkenin gelecekte etil alkol ürünleriyle ilgili projelerde işbirliği yapabileceği kaydediliyor. Brezilya'da şeker kamışından elde edilen etil alkol yaygın olarak araçlarda kullanılıyor. 
     
</TEXT>
</DOC>
