<DOC>
<DOCNO> 262204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonyas04.html </URL>
<DATE> 2004/08/10/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Seyir halinde takla atma riski en düşük olan araç Mazda... 
</HEADLINE>
<TEXT>

     Bülent Keneş AA 

ABD Ulusal Otoyol-Trafik Güvenlik İdaresi tarafından yapılan güvenlik testlerinin sonuçlarına göre, trafikte seyir halindeyken takla atma riski açısından en güvenli araçların Mazda marka otomobiller olduğu kaydedildi. 
     En çok satılan markalar arasında yer alan Ford'un ürettiği Explorer ve Mountaineer gibi modellerinse trafikte seyir halindeyken en fazla takla atma riski taşıyan araçlar oldukları ifade edildi. 
     Trafikte seyir halindeyken takla atma riski açısından genelde otomobillerin arazi araçlarına göre daha güvenli olduğu belirlenen test sonuçlarına göre, Mazda'nın dört kapılı RX-8 modelinin takla atma riski yüzde 8 olarak belirlenirken, Ford Motor Company tarafından üretilen Explorer Sport Trac modelinin takla atma riski yüzde 35 olarak tespit edildi. 
     Ulusal Otoyol-Trafik Güvenlik İdaresi tarafından açıklanan sonuçlara tepki gösteren Ford, Explorer'ın kendi sınıfındaki diğer araçlar kadar, hatta diğer araçlardan daha güvenli olduğunu ifade etti. 
     Ford sözcüsü Kristen Kinley, ''Ulusal Otoyol-Trafik Güvenlik İdaresi'nin açıkladığı araçların güvenliğine dair derecelendirme bir ölçüde değere sahip, ancak bunun bir aracın gerçek trafikte nasıl performans sergilediğine dair iyi bir gösterge olduğuna inanmıyoruz'' dedi. 
     Aracın seyir halindeyken takla atmasının ABD'de trafik kazalarının küçük bir kısmını oluşturduğu, ancak 2003 yılında 43 bin kişinin öldüğü ölümlü kazaların dörtte birini oluşturduğu kaydediliyor. 
     Arazi araçlarının karıştığı ölümlü kazaların yüzde 40'ının takla atma sonucu gerçekleştiği, 2003 yılında bu kazalarda ölenlerin sayısının yüzde 10 aratarak 2700'e yükseldiği ifade edildi. 
     
</TEXT>
</DOC>
