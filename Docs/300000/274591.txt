<DOC>
<DOCNO> 274591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonsiy16.html </URL>
<DATE> 2004/09/24/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Akşit'ten zina yorumu Madem AB'ye giriyoruz, bazı şeyleri kabul ediyoruz 
</HEADLINE>
<TEXT>

     Devlet Bakanı Güldal Akşit, ''gündemde artık 'zina' diye bir maddenin bulunmadığını'' belirterek, ''Madem ki Avrupa Birliği'ne AB giriyoruz, bazı şeyleri kabul ediyoruz. Ancak bu, manevi değerlerimizden, aile yapımızdan fedakarlık etme anlamına gelmiyor'' dedi. 
     Zeytinburnu Belediyesi'ni ziyareti sırasında basın mensuplarının sorularını yanıtlayan Bakan Akşit, ''son dönemde gündemde olan zina tartışmalarının'' hatırlatılması üzerine, 1996 yılında Anayasa Mahkemesi'nin konuya ilişkin yasa maddesini iptal ettiğini ve kadın-erkek eşitliği konusunda yasal bir boşluk oluştuğunu anlattı. 
     Akşit, şunları kaydetti 
     ''Zina yine suçtu ama boşanma nedeniydi ve cezai müeyyidesi yoktu. TCK'nın da geçtiğimiz süreçte yenilenmesi çalışmaları sürüyordu. Bu bağlamda bu konu son günlerde gündeme getirildi. Bu Hükümet tarafından gündeme getirilmedi. Ama geldi ve bir şekilde gündeme oturdu. Benim hukukçu olarak şahsi görüşüm eğer boşanma nedeniyse bir akdin ihlali, cezai müeyyidesi de olmalı yönündeydi. Zamanlama açısından da, Türkiye'nin içinde bulunduğu AB'ye giriş süreci açısından da belki doğru bir zaman değildi böyle bir çalışmanın yapılması...'' Başbakan Recep Tayyip Erdoğan'ın Brüksel'de AB Komisyonu'nun Genişlemeden Sorumlu Üyesi Günter Verheugen ile yaptığı görüşmeye de işaret eden Akşit, ''Tabii ki, Türkiye'nin öncelikleri farklı bu dönemde. 2 yıllık süreçte, AB'ye giriş açısından Türkiye'den istenen her türlü yasal düzenleme yerine getirildi, her türlü çalışma yapıldı'' dedi. 
     Akşit, ''TBMM'nin, İlerleme Raporu'ndan önce TCK'nın yasalaşması için pazar günü olağanüstü toplanacağını'' ifade ederek, ''Artık gündemde 'zina' diye bir madde yok. TCK yasalaşacaktır'' diye konuştu. 
     
     TÜRK AİLE YAPISI... 
     Bir gazetecinin ''Zina tartışmaları çerçevesinde Türk aile yapısı ile Avrupa'daki aile yapısı arasındaki fark olup olmadığını'' sorması üzerine Bakan Akşit, Türkiye'deki aile yapısının Avrupa'dakinden farklı olduğunu vurgulayarak, şöyle dedi 
     ''Evlenme bir akit olduğu için sadece eşleri ilgilendiren şekilde kadın ve erkeğe eşit uygulamak, mağdur olan eşlerden birinin şikayetçi olması halinde suç olmasının Türk aile yapısı açısından ve hukuki anlamda doğru olacağını ifade etmiştim. Avrupa ile bizim bu yönde farklılıklarımız var. 
     Madem ki biz AB'ye giriyoruz, bazı şeyleri kabul ediyoruz. Ancak bu, bizim manevi değerlerimizden, aile yapımızdan fedakarlık etme anlamına gelmiyor. Bu, Türk aile yapısının değişeceği anlamına gelmez.'' ''Bu süreçte 'dini nikah' tartışmalarının da gündeme geldiğinin'' hatırlatılması üzerine ise Devlet Bakanı Güldal Akşit, şunları kaydetti 
     ''Bizim tasvip ettiğimiz yasal nikahtır. Evlenme akdinin olması için resmi anlamda bir nikahın olması gerekir. Dini nikah, tamamen inançlarımızdan kaynaklanan ama yasal anlamda bir netice doğurmayan bir nikah türüdür. Resmi nikahın yanında olmasında bir sakınca yoktur. Resmi nikah olmadan, sadece dini nikahla yaşama söz konusu olursa, sorun oluyor. Bu, zaten TCK'da suç olarak yer alıyor.'' Bu arada Bakan Akşit'e, Zeytinburnu Belediye Başkanı Murat Aydın tarafından ebru tablo, ilçenin tarihini anlatan bir kitap ve belediyenin yapımını gerçekleştirdiği ''Son Kale Çanakkale'' filminin CD'si hediye edildi. 
     
</TEXT>
</DOC>
