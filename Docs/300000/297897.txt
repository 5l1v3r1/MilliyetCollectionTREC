<DOC>
<DOCNO> 297897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/soneko34.html </URL>
<DATE> 2004/12/15/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Sümer Holding'in kapanma öyküsü... 
</HEADLINE>
<TEXT>

     Türkiye'de, 1987 yılında özelleştirme kapsamına alının ilk kurum olan Sümer Holding'in Genel Müdürü Ahmet Kara, son 2 yılda yoğunlaşan holdingin özelleştirme çalışmalarının bu yıl tamamlanacağını söyledi. 
     TBMM KİT Komisyonu'nda, Sümer Holding'in 2002 yılı hesapları görüşülürken bilgi veren Kara, ''Övünerek, sevinerek söylüyorum ki Sümer Holding'i kapatma aşamasına geldik'' ifadesini kullandı. 
     Satılamayan son 3 ayakkabı işletmesinin de kapatıldığını açıklayan Kara, ''Sümer Holding'in kapanma öyküsü'' olarak nitelendirdiği, özelleştirme çalışmaları hakkında şu bilgiyi verdi 
     ''-Nazilli İşletmesi, 25 Temmuz 2003'te Adnan Menderes Üniversitesi'ne, İzmir İşletmesi 19 Ağustos 2003'te İzmir İl Özel İdaresi'ne devredildi. 
     -Adana Pamuk Satınalma ve Çırçır İşletmesi 31 Mayıs 2003'te kapatıldı. 
     -Sakarya Traktör Sanayi İşletmesi, 2.3 milyon dolar bedelle satılarak, 14 Ağustos 2003'te firmaya devredildi. 
     -Adıyaman Pamuklu San. İşletmesi, 1 milyon 450 bin dolar bedelle satılarak, 29 Aralık 2003'te devredildi. 
     -Malatya Pamuklu San. İşletmesi, 6.3 milyon dolara satılarak 27 Şubat 2004'te devredildi. 
     -Beykoz Deri ve Kundura San. İşletmesi, 29 milyon 750 bin dolar ile satıldı. Devir için Kültür ve Tabiat Varlıklarını Koruma Kurulu'ndan izin bekleniyor. 
     -TÜMOSAN işletmesi, 27.2 milyon dolar ile satılarak 1 Temmuz 2004'te devir edildi. 
     -Holding'in pazarlama birimleri, 30 Haziran 2004'te kapatıldı. 
     -Bergama Pamuk İpliği ve Dokuma San. T.A.Ş, Manisa Pamuklu Mensucat A.Ş, Akdeniz Pamuklu San. İşletmesi, 6 Ekim 2004'te, Antalya Pamuklu Dokuma San. T.A.Ş 17 Kasım 2004'te kapatıldı. 
     -Bakırköy Konfeksiyon San. İşletmesi, 44 milyon dolara satılarak, 8 Ekim 2004'te devredildi. 
     -Çanakkale Sentetik Deri İşletmesi, 2.1 milyon dolar bedel ile satılarak 4 Kasım 2004'te devredildi. 
     -Merinos Yünlü San. İşletmesi, 17 Kasım 2004'te kapatıldı. Bursa Büyük Şehir Belediyesi'ne devir edilecek. 
     -Diyarbakır Pamuklu San. İşletmesi, 2.5 milyon dolar karşılığında satılarak 9 Aralık 2004'te devredildi. 
     -2003 yılında Sümer Holding'e bağlanan Turban Turizm A.Ş, TZD A.Ş, TÜMOSAN A.Ş tasfiye edilirken, geriye sadece 665 dava, satılamayan 11 parça gayrimenkulleri kaldı. 
     -Pazarlama işletmesinde bulunan 7 Tedarik Dağıtım ve Depo Müdürlüğü ile 13 mağaza, 6 Bölge Müdürlüğü kapatıldı. Ankara ve Bursa mağazalarından yapılan satışlarla stoklar eritilmeye çalışılıyor. 
     -2004 yılı başında 259 adet olan bayilerin sözleşmeleri iptal edildi. 
     -Sakarya Traktör San. İşletmesi'ne bağlı Ankara, Sakarya, Erzurum, Aydın, Şanlıurfa bölge müdürlükleri tasfiye edildi. 
     -Merinos markası, sadece halıda kullanılmak üzere 425 milyar liraya kiraya verildi. 
     -İştiraklerden Eryağ hissesi 455 bin dolar, SÜTAŞ hissesi 450 milyar lira, ODTÜ Teknopark Hissesi 125 milyar lira bedel ile satıldı. 
     -İstanbul İmar Ltd'deki yüzde 50 holding hissesine gelen 4.7 trilyon liralık teklif, ÖYK'nın onayına sunuldu. 
     -2003 yılı başından, bu yıl Eylül sonuna kadar yapılan 17 ayrı ihalede 44 trilyon 328 milyar lira ve 3 milyon 900 bin 300 dolarlık varlık satışı gerçekleştirildi. 
     -Holding işletmelerinin yanında, işletme arazileri üzerinde kurulan toplam 31 adet cami, okul, trafo ve parkın ilgili bakanlık, kurum ve belediyelere bedelsiz devri konusunda ÖYK 2 Aralık 2004'te karar aldı. 
     -Diyarbakır, Mardin ve bazı illerde satılamayan bazı araziler, bedelsiz olarak Maliye'ye devrediliyor.'' 
     
     2 YILDA 17 İŞLETME SATILDI, 6 BİN 600 PERSONEL AYRILDI 
     Sonuç itibariyle 2003 yılı içinde 5 işletme, bu yıl 12 işletme olmak üzere 17 işletmenin satıldığını, kapatıldığını, devredildiğini veya devir beklendiğini belirten Sümer Holding Genel Müdürü Ahmet Kara, daha önce satışa çıkarılan ancak satılamayan, Tercan, Sarıkamış ve Van ayakkabı fabrikalarının da kapatılmasına ilişkin işlemlerin 10 Ocak 2005 itibariyle tamamlanacağını, işçilerin çıkarılacağını söyledi. 
     Verilen bilgiye göre, işletmelerdeki işçilerin ortalama çalışma süresi 20 yıl olduğu için, satış amacıyla çıkılan ihalelerde özel sektör işçileri devir almak istemiyor. Satışlarda kıdem tazminatları devlet tarafından ödense bile, işten çıkarma halinde, özel sektör ihbar tazminatını ödemek durumunda kalıyor. Özel sektör işçi ile işletmeleri devir almak istemediği için fabrikaların kapatılarak işçilerin yasal ödemelerinin yapıldığı, böylece satışın daha kolay hale geldiği belirtiliyor. 
     Genel Müdür Kara, ''2003 yılı başında 17 işletmesi, 4 bağlı ortaklığı, 15 mağazası, 11 bölge müdürlüğü, 7 tedarik dağıtım ve depo müdürlüğü, 25 iştiraki, 259 bayisi, 218 gayrimenkulu, 7 bin 335 personel ile teslim alınan Sümer Holding'in, bugün itibariyle bir bağlı ortaklığı, 2 mağazası, 31 parça gayrimenkulu, 690 personeli bulunuyor'' dedi. 
     
     STOKLARDA 300 BİN ÇİFT AYAKKABI VAR 
     ÖİB'nin gayrimenkul-varlık satış yetkisini aldığı Sümer Holding'in stoklarında, 50 bin çifti milli Savunma Bakanlığı'nın almadığı olmak üzere toplam 300 bin çift ayakkabı bulunduğunu açıklayan Kara, bu ayakkabıların ve stoktaki diğer malların Bursa ve Ankara'daki mağazalarda satışının sürdüğünü, işletmelerden devir alınan makinaları da kendilerinin satacağını bildirdi. 
     Kara, bu yıl içinde mağazaların 10 trilyon liralık satış yaptığını kaydetti. 
     
     ÖİB 2 MİLYAR 82.8 MİLYON DOLAR KAYNAK AKTARDI 
     KİT Komisyonu'na sunulan Yüksek Denetleme Kurulu YDK raporuna göre, 2002 yılında 157.826 milyon lira zarar eden, birikmiş bilanço zararı 551.5 trilyon liraya ulaşan Sümer Holding'e, ÖİB 14 Nisan 1989-30 Ekim 2003 tarihleri arasında 2 milyar 82.8 milyon dolar kaynak aktardı. 
     Raporda, kurumun tasfiyesi için, 30 Eylül 2003 itibariyle 303 trilyon lira gerektiği vurgulanırken, kurumda, özelleştirme süresince kalite ve verimlilik artıracak yeni yatırımlar yapılamadığı, işçilik maliyetlerinin sektör ortalamaları ile karşılaştırılamayacak kadar yüksek, personel giderlerinin finansman giderleri içindeki payının yüzde 74 olduğuna dikkat çekildi. 
     
     SÜMER HOLDİNG YÖNETİMİ 
     Sümer Holding'in yönetim kurulunda halen, Genel Müdür Ahmet Kara, ÖİB Başkan Yardımcısı Sami Ölmez Toprak'ın yanında değişik sektörlerden kişiler görev yapıyor. Başbakan Müşaviri olan M. Fatih Leblebici yönetim kurulu başkanvekilliği, Sağlık Bakanlığı Müsteşarı Prof. Dr. Necdet Ünüvar, Çalışma ve Sosyal Güvenlik Bakanlığı APK Uzmanı Revaddin Cinpolat, özel sektörden de Burhan Kayatürk yönetim kurulu üyesi görevinde bulunuyor. 
     Denetim Kurulu'nu ise serbest meslek sahibi Ziya Akbaş ile Çalışma Bakanlığı baş iş müfettişi Erdoğan Şeker oluşturuyor. 
     
</TEXT>
</DOC>
