<DOC>
<DOCNO> 282273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sontur44.html </URL>
<DATE> 2004/10/21/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Uludağ'da teleferik için ağaç kesilecek iddiasına cevap geldi... 
</HEADLINE>
<TEXT>

     Bursa Büyükşehir Belediye Başkanı Hikmet Şahin, teleferiğin, Uludağ'ın oteller bölgesine kadar uzatılması durumunda ''4 bin ağacın kesileceği'' iddialarıyla ilgili olarak, ''Teleferik projesi için 4 bin değil, en fazla 50 ağaç kesilecek'' dedi. 
     Şahin, Orman Bölge Müdürü Ali Bilgin ve TEMA Vakfı Bursa Temsilcisi Şaban Uyar'ın katılımıyla düzenlediği basın toplantısında, yanlış anlaşılmaların söz konusu olduğunu söyledi. 
     Bursa'yı ulusal ve uluslararası alanda daha itibarlı bir yere taşımak için çalıştıklarını ifade eden Şahin, kentin, Türkiye turizminden yüzde 2.5'luk bir pay aldığını, amaçlarının, bu oranı yükseltmek olduğunu vurguladı. 
     Başkan Şahin, bu doğrultuda birçok çalışma yaptıklarını anlatırken, Sarıalan'a kadar hizmet veren ve Türkiye'nin en önemli kış turizm merkezlerinden Uludağ ile Bursa arasında alternatif ulaşım olanağı sağlayan teleferiğin, oteller bölgesine kadar uzatılacağını belirtti. Şahin, şunları kaydetti 
     ''Teleferiğin oteller bölgesine kadar uzatılması konusunda yeni bir çalışmamız var. Proje için 4 bin değil, en fazla 50 ağaç kesilecek. Telleri etkileyebilecek ağaçlar, budama yöntemiyle zararsız hale getirilecek. Mevcut teleferik sisteminde 3 olan istasyon sayısı 4'e, 10 olan direk sayısı ise 15'e çıkarılacaktır. Bunun için 4 bin ağacın kesilmesi söz konusu değil.'' 
     
     ''YAP-İŞLET-DEVRET MODELİYLE YAPILACAK'' 
     Hikmet Şahin, yaklaşık 40 yıldır faaliyet gösteren teleferik hattının tamamen değişeceğine dikkati çekerek, yeni yapılacak sistemle 4.5 kilometrelik hatta 8 kilometrelik bir ek getireceğini, bu 8 kilometrenin 5 kilometrelik kısmının Çevre ve Orman Bakanlığı'ndan onayının alındığını, geri kalan 3 kilometrelik kısım için ise Milli Parklar Genel Müdürlüğü'nden ''olur'' beklendiğini bildirdi. Şahin, yap-işlet-devret modeliyle yapılacak teleferik projesinin Belediye'ye maddi külfet getirmeyeceğini de sözlerine ekledi. 
     Orman Bölge Müdürü Ali Bilgin de teleferik projesi kapsamında sisteme engel teşkil edecek ağaçların ''baltalık'' sistemiyle kesileceğini ve bu sayede bu ağaçların köklerinin yeniden büyüyeceğini vurguladı. 
     TEMA Vakfı Bursa Temsilcisi Şaban Uyar da vakıf olarak bitki örtüsünün korunması için çalıştıklarını ifade ederek, ''Bu projenin, dağın bitki örtüsüne çok zarar vereceğini düşünmüyoruz. Projenin takipçisi olacağız'' dedi. 
     
</TEXT>
</DOC>
