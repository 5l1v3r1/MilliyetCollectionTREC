<DOC>
<DOCNO> 280444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sontur29.html </URL>
<DATE> 2004/10/15/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Yazdan kalma hafta sonu... Hava sıcaklığı artıyor... 
</HEADLINE>
<TEXT>

     Sıcak sonbahar günleri bizi bekliyor... Kastamonu-Bolu ve Kars çevresi dışında tüm Türkiye, yazdan kalma bir hafta sonu yaşayacak. Hava sıcaklığı tüm yurtta 6 derece kadar artacak. 
     Devlet Meteoroloji İşleri Genel Müdürlüğü'nden alınan bilgiye göre, hafta başından bu yana kuzey, iç ve doğu kesimlerinde etkili olan soğuk ve yağışlı hava, bugün kuzeydoğu kesimlerinde yağışlara neden olduktan sonra yurdu terk edecek. 
     Önümüzdeki 3 günün hava raporu şöyle Yarın yalnızca Batı Karadeniz ve Kars çevresi, Pazartesi ise gece Trakya'da yağış görülebilir... Pazar günü ise bütün bölgeler yağışsız bir gün geçirecek. Güney bölgelerde güneşli ve açık bir hava yaşanırken, kuzey bölgelerde parçalı bulutlu bir gökyüzü olacak. 
     Kuvvetli poyraz ve yağışla birlikte özellikle yurdun kuzey kesimlerinde azalarak mevsim normalleri altına inen hava sıcaklığı tüm yurtta hissedilir derecede 4 ila 6 derece artarak, kuzey kesimlerde mevsim normalleri civarında, güney kesimlerde yer yer üzerinde seyredecek. 
     Marmara ve Batı Karadeniz'de hafta başından bu yana etkili olan poyraz, bugünden itibaren etkisini kaybedecek. 

     
</TEXT>
</DOC>
