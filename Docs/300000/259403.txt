<DOC>
<DOCNO> 259403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sontur32.html </URL>
<DATE> 2004/07/30/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
İspanya'dan gelen heyet tren kazası yerinde inceleme yaptı... 
</HEADLINE>
<TEXT>

     İspanya'dan gelen teknik heyet, Pamukova İlçesi'nde tren kazasının olduğu bölgede inceleme yaptı. 
     İspanya Devlet Demiryolları Kaza Bilirkişi Heyeti, TCDD Genel Müdür Yardımcısı Erol İnan'ın rehberliğinde incelemelerde bulundu. Andres Cortabitarte Lopez başkanlığındaki 4 kişilik heyet, kazanın olduğu yerden başlayarak 350 metrelik ray boyunca adım adım inceleme yaptı. Ray ve vagonların fotoğrafını çeken ekip, en fazla ölü olan birinci vagonda çalıştı. 
     Basın mensuplarının sorularını yanıtlayan Lopez, İspanya'daki bütün tren kazalarını kendi ekibinin incelediğini söyledi. Kazanın aydınlatılması için geldiklerini belirten Lopez, bütün demiryolu kazalarının büyük tepki ve kamuoyunda geniş yankı uyandırdığını belirtti. 
     Lopez, şu an kazayla ilgili bir fikri olmadığını ifade ederek, incelemelerini bitirdikten sonra İspanya'ya döneceğini ve hazırlayacağı raporu ilgili makamlara vereceğini bildirdi. 
     -SİYAH ÇELENK- Doğru Yol Partisi DYP Sakarya, Bolu ve Düzce Gençlik Kolları Başkan ve üyeleri de tren kazasının olduğu yere siyah çelenk koydu. 
     Kalabalık bir grupla kaza yerine gelen Sakarya, Bolu ve Düzce DYP Gençlik Kolları başkan ve üyeleri siyah çelenk koyduktan sonra kazada ölenler için bir dakikalık saygı duruşunda bulundu. 
     Grup adına açıklama yapan DYP Sakarya Gençlik Kolları Başkanı Bülent Akça, hükümetin başarısız olduğunu öne sürerek, şöyle konuştu 
     ''Siyasetin gereği milletimizin gözüne şirin gözükecek bir takım icraatlar yapmak isteyenler, bir hevesle acele şekilde hızlandırılmış tren projesini gündeme getirdiler. Ulaştırma Bakanlığı bir icraat gösterebilme telaşı içinde bildiğini okumuştur. Uyarıları dikkate almamıştır. Bizler kazada siyasi ve idari ihmali olanları kınıyoruz. Tek temennimiz bu kazadan herkesin ders almasıdır.'' 
     
</TEXT>
</DOC>
