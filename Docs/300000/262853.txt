<DOC>
<DOCNO> 262853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonspo45.html </URL>
<DATE> 2004/08/12/ </DATE>
<TIME> 21.19 </TIME>
<AUTHOR>  </AUTHOR>
<HEADLINE>
Gençlerbirliği, HNK Rijeka maçından notlar... 
</HEADLINE>
<TEXT>

     Gençlerbirliği'nin UEFA Kupası 2. ön eleme turu ilk maçında Hırvatistan'ın HNK Rijeka takımı ile yaptığı maça kırmızı-siyahlı taraftarlar fazla ilgi göstermedi. 
     Maç biletlerinin 5, 10 ve 15 milyon liradan satılmasına karşın 19 Mayıs Stadı'nın tribünlerinde yer yer boşluklar göze çarptı. 
     Hırvat ekibi HNK Rijeka'yı ise yaklaşık 25 kişilik bir taraftar grubu ile 9 basın mensubu izledi. 
     Kırmızı-siyahlı takım, sahaya sakatlığı süren Erkan ve geçen sezon deplasmanda Valencia ile yapılan maçta kırmızı kart gören Mustafa Özkan'dan yoksun çıktı. 
     Teknik direktör Erdoğan Arıca, yeni transfer Tunuslu Gtari dışında bütün yabancı futbolculara ilk 11'de şans verdi. 
     A Milli Takım Teknik Direktörü Ersun Yanal da karşılaşmayı izleyenler arasında yer alırken, deneyimle teknik adamın Gençlerbirliği Kulübü Başkanı İlhan Cavcav ile samimi bir şekilde sohbet ettiği görüldü. 
     Maç öncesinde taraftarlara stat hoparlörlerinden teknik direktör Erdoğan Arıca'nın kardeşi Soner Arıca'nın ''1 Numara'' isimli şarkısının Gençlerbirliği'ne uyarlanmış şekli dinletildi. 
     Bu arada maç öncesinde kırmızı-siyahlı kulübün internet sitesinde yapılan ankette, Gençlerbirliği taraftarlarının yüzde 88'i turu geçecekleri yönünde oy kullandı. 
     
</TEXT>
</DOC>
