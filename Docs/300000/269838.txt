<DOC>
<DOCNO> 269838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sontur29.html </URL>
<DATE> 2004/09/07/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Okul servis ücretlerine zam geliyor... 
</HEADLINE>
<TEXT>

     İstanbul Büyükşehir Belediyesi, 2004-2005 eğitim-öğretim yılı okul servis ücretleri için belirlediği geçen yıla göre yüzde 10 zam oranını, Ulaşım Koordinasyon Merkezi'nin UKOME onayına sundu. 
     İstanbul Büyükşehir Belediyesi'nden yapılan yazılı açıklamada, Büyükşehir Belediye Kanunu'nun değişmesiyle birlikte ulaşım ana planı yapmak, yaptırmak, toplu taşıma hizmetlerini planlamak ve koordine etmek, her türlü servis ve toplu taşıma araçları ile taksi sayılarını, bilet ücretlerini, tarife, zaman ve güzergahlarını belirleme yetkisinin İstanbul Büyükşehir Belediyesi'ne verildiği hatırlatıldı. 
     Bu kapsamda, yeni öğretim yılı için okul servis ücret tarifelerinin belirlenmesi için çalışmalar yapıldığı kaydedilen açıklamada, Esnaf ve Sanatkarlar Odaları Birliği'nin okul servis ücretlerinde geçen yıla göre yüzde 20 oranında artış talep ettiği vurgulandı. 
     İl Milli Eğitim Müdürlüğü'nün okul servisleriyle ilgili müfettişleri ile toplantılar yapıldığı ifade edildiği açıklamada, servislerle ilgili yaşanan sıkıntılar ve çözüm önerileri üzerinde yetkililerin görüşlerinin alındığı anlatıldı. 
     
     YÜZDE 10 ZAM TEKLİFİ 
     Açıklamada, İstanbul Servis Araçları Odası'ndan tekliflerine esas teşkil eden parametreler konusunda bilgi alındığı belirtilerek, şöyle denildi 
     ''Yapılan çalışmalarla enflasyon artış oranları, çalışanların ücret artışları, akaryakıt artışları, yedek parça fiyatları, vergiler ve benzeri parametreler dikkate alınarak teklif edilen yüzde 20'lik artış oranı değerlendirilmiştir. 
     Kanunun 23 Temmuz 2004'de yayınlanması nedeniyle geniş çaplı ve yeterli çalışma süresi olamamıştır. Servis araçlarının kullanacakları güzergahlar ve uyulması gereken kurallar, çalışma usul ve şartları belirleyecek olan yönergelerde yeni bir düzenlemeye gidilememiştir. 
     Ancak İl Emniyet Müdürlüğü Trafik Denetleme Şube Müdürlüğü ile yapılan çalışmalar neticesinde servislere ait bilgiler alınmıştır. 
     Güzergah izin belgelerinin verilebilmesi için UKOME'de yeni bir birim oluşturuldu. Bu süre zarfında okul servis araçlarının kontrolü İBB Ulaşım Daire Başkanlığı personeli ve Esnaf Sanatkarlar Odaları Birliği tarafından, trafikteki denetimi ise Trafik Denetleme Şube Müdürlüğü ekiplerince yapılacak. Geçen seneye ait servis ücretleri kilometre aralıkları değiştirilerek yeniden düzenlenmiş ve geçen seneye oranla 2004-2005 dönemi için servis ücretlerine ortalama yüzde 10 zam öngörülmüştür. Zam oranı UKOME'nin onayına sunulmuştur.'' 
     
</TEXT>
</DOC>
