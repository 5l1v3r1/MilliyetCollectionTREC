<DOC>
<DOCNO> 286120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonspo30.html </URL>
<DATE> 2004/11/04/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Sakaryaspor'un yüzde 51'lik hissesi ihaleyle satışa çıkıyor 
</HEADLINE>
<TEXT>

     Sakaryaspor'un yüzde 51'lik hissesinin ihaleyle satışa çıkarılacağı belirtildi. 
     Belediye Pazarlama Ticaret ve Sanayi A.Ş BELPAŞ Genel Müdür Yardımcısı İsmail Yenice, AA muhabirine yaptığı açıklamada, BELPAŞ'ın elinde bulunan Sakaryaspor hisselerini satışa çıkaracaklarını söyledi. 
     BELPAŞ Genel Kurulu'nun, 8 Kasım 2004 Pazartesi günü yapılacağını belirten Yenice, satış için üyelerden yönetime yetki verilmesinin değerlendirileceğini belirtti. 
     Alınacak yetkinin ardından, kulübün yüzde 51'lik hissesinin satışa çıkarılacağını ifade eden Yenice, ''Kurul ve satışla ilgili çalışmalarımızı sürdürüyoruz. Bunu yasal süre içinde tamamlamak istiyoruz. Amacımız Sakaryaspor'un daha iyi bir yere gelmesidir'' diye konuştu. 
     Sakaryaspor Yönetim Kurulu, geçtiğimiz pazartesi günü görevinden istifa etmişti. 
     
</TEXT>
</DOC>
