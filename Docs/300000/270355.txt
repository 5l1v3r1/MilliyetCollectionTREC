<DOC>
<DOCNO> 270355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sondun35.html </URL>
<DATE> 2004/09/09/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Rusya'da Kafkas kökenlilere ait 3 kafeye saldırı 
</HEADLINE>
<TEXT>

     Rusya'nın Urallar bölgesindeki Yekaterinburg kentinde Kafkas kökenlilere ait 3 kafeye saldırı yapıldığı ve polisin saldırılarla ilgili yaşları 7 ile 19 arasında değişen 8 kişiyi gözaltına aldığı bildirildi. 
     Gazeta.Ru'nun internet sayfasında yer alan haberde, geçen hafta perşembe akşamı yaklaşık 20 gencin Kafkas kökenlilere ait olduğu belirtilen 3 kafeye saldırdığı belirtilerek, ''Görgü tanıkları saldırganların ellerinde zincir ve beyzbol sopaları olduğunu belirttiler. Kafelerden biri tamamen yanarken, burada çalışan bir işçi öldü, 2 kişi ağır yaralanarak hastaneye kaldırıldı'' denildi. 
     Saldırganların kentteki diğer 2 kafeye yaptığı saldırıda ciddi bir hasar meydana gelmezken, polisin olayla ilgili soruşturmaya devam ettiği ve saldırıların Beslan'daki terörist rehin alma eylemiyle ilgisi olup olmadığına dair bir açıklama yapmadığı bildirildi. 
     Rusya'da aşırı ırkçı olan ve genellikle genç yaştaki çocuklardan oluşan dazlaklar özellikle esmer kişilere sık sık saldırıyor. 
     
</TEXT>
</DOC>
