<DOC>
<DOCNO> 257303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sondun21.html </URL>
<DATE> 2004/07/22/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
AB ve İsrail'den karşılıklı restleşme... 
</HEADLINE>
<TEXT>

     AB'nin Ortak Dış Politika ve Güvenlik Yüksek Temsilcisi Javier Solana, ''Filistin'de hükümet krizinin Başbakan Ahmed Kurey'in görevinden ayrılmasıyla sonuçlanması durumunda, birliğin, Devlet Başkanı Yaser Arafat'a desteği yeniden düşünebileceğini'' söyledi. 
     Solana, Ortadoğu ziyareti çerçevesinde bulunduğu Tel Aviv'de İsrail Dışişleri Bakanı Silvan Şalom ile görüşmesinden sonra düzenlenen basın toplantısında, Ahmed Kurey'in görevinden ayrılma olasılığına ilişkin bir soruya, ''Eğer bu olursa birçok şeyi yeniden düşünmek zorunda kalacağız'' yanıtı verdi. 
     Javier Solana, İsrail'in Batı Şeria'da inşasını sürdürdüğü tartışmalı güvenlik duvarının uluslararası hukuku ihlal ettiğini de belirtti. Bir ülkenin kendi toprağında duvar inşa edebileceğini söyleyen Solana, ancak bu duvarın rotasının uluslararası hukuka aykırı olduğuna inandıklarını vurguladı. 
     Solana'nın İsrail güvenlik duvarına ilişkin açıklamalarından iki gün önce de AB, BM Genel Kurulu'nun aldığı ve İsrail'i duvarı yıkmaya çağıran kararı desteklediğini bildirmişti. BM, bu kararı, Lahey Uluslararası Adalet Divanı'nın İsrail'in güvenlik duvarının yasadışı olduğu yönündeki tavsiye niteliğindeki kararına uygun olarak almıştı. 
     İsrail, ABD ile birlikte Filistinli militanlara destek vermekle suçladığı ve uluslararası toplumdan tecrit etmeye çalıştığı Arafat'a AB'nin şu ana kadar desteğini çekmemesi ve birliğin Filistin lideriyle temasını kesmemesinden de rahatsız. 
     Bu arada Şalom da basın toplantısında, ülkesinin, Ortadoğu barış görüşmelerinin bir ortağı olarak AB'ye güveneceğinden emin olmadığını Solana'ya söylediğini bildirdi. 
     
</TEXT>
</DOC>
