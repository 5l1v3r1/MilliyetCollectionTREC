<DOC>
<DOCNO> 252291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonyas10.html </URL>
<DATE> 2004/07/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
"Öldüren Cazibe" şimdi de pişman oldu... 
</HEADLINE>
<TEXT>

     Ünlü aktör Michael Douglas'ı tıpkı ''Öldüren Cazibe-Fatal Attraction'' filmindeki gibi telefon ve mektuplarla tehdit eden Dawnette Knight, sanatçının eşi Catherine Zeta-Jones'a mektup yazarak sadece aktöre ''aşık olduğu'' için böyle davrandığını itiraf etti. 
     Internetteki ''eonline'' sitesinin haberine göre, aylardır ünlü çifte rahat vermeyen Dawnette Knight'ın hapiste aklı başına geldi. 
     Halen tutuklu bulunan Knight, Zeta-Jones ve Michael Douglas'ın babası Kirk Douglas'ın adreslerine iki ayrı mektup göndererek özür diledi. Knight, mektubunda çok pişman olduğunu vurgulayarak, ''Ben sadece Michael Douglas'a aşık, kafası karışık genç bir kadınım ve yaptıklarımın da hiçbir özrü yok'' dedi. 
     Çifti 25 kez mektup, telefon ve notlar aracılığıyla tehdit ettiği ifade edilen 32 yaşındaki Knight, ''Sevgili Catherine, sana ve ailene verdiğim tüm rahatsızlıktan dolayı özür dilerim. Eğer beni affederseniz okuluma dönüp çocuk psikolojisi öğrenimimi tamamlamak istiyorum'' ifadesini kullandı. 
     Zeta-Jones'un ''Oceans Twelve'' filminin çekimleri için halen İtalya'da bulunduğu için mektubu alamadığı belirtilirken, oyuncunun basın sözcüleri de konuyla ilgili herhangi bir açıklamada bulunmadı. 
     19 yıl hapis istemiyle yargılanan Knight, 26 Temmuz'da duruşmaya çıkarılacak. 
     
</TEXT>
</DOC>
