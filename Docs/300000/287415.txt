<DOC>
<DOCNO> 287415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/soneko11.html </URL>
<DATE> 2004/11/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Çolakoğlu TOBB organ seçimlerinin ikinci kez ertelenmesi doğru olmaz 
</HEADLINE>
<TEXT>

     TOBB Sanayi Odaları Konsey Başkanı Kemal Çolakoğlu, TOBB organ seçimlerinin tekrar ertelenmesinin demokratik açıdan doğru olmayacağını söyledi. 
     Kemal Çolakoğlu, 2005 Mart ayında yapılacak seçimlerin, yeni yasanın gerektirdiği tüzük değişikliklerinin yetişmeyeceği gerekçesiyle daha ileri ki bir tarihe ertelenmesi konusunda talepler oluştuğuna dikkat çekti. 
     TOBB Yasası'nın çıkması nedeniyle 2003 Kasım ayında yapılması gereken seçimlerin 2004 Kasım ayına, daha sonra da 2005 Mart ayına ertelendiğini kaydeden Çolakoğlu, ''Mevcut durumda 2 yıllığına göreve gelen organlar zaten 1.5 yıl daha fazla çalışmış olacak. Seçimlerin ikinci defa ertelenmesi hem demokratik hem de temsili açıdan doğru değil. Mevcut kadrolar yorgun, odalara yeni heyecan gelmesi gerekiyor'' dedi. 
     Türkiye'deki diğer sanayi odası başkanlarının da seçimlerin 2005 yılı Mart ayında yapılmasını ''doğal'' gördüğünü dile getiren Çolakoğlu, tüzüklerin hazırlanması konusunda TOBB ve Sanayi Bakanlığı'nın titiz bir çalışma yürüttüğünü söyledi. 
     Gerekli tüzük ve yönetmelik değişikliklerin Kasım ayı sonuna kadar yetiştirilebileceğini kaydeden Çolakoğlu, ''Yeni yasayla şirketleri temsil edecek kişilerde aranan en az 6 ay önce alınmış ahs-u kabz belgesi zorunluluğu maddesi teknik sorun yaratabilir. Ancak bu sorun küçük bir yasa değişikliği ile çözülebilir'' dedi. 
     Ege Bölgesi Sanayi Odası EBSO Yönetim Kurulu Başkanı Salih Esen ise seçimlerin iki kez ertelendiğini, bir ertelemeye daha karşı olduğunu dile getirdi. 
     Görev süresinin planlananın üzerine çıkması nedeniyle oda organlarında görev yapan bazı temsilcilerin ''gün saydığını'' kaydeden Esen, ''TOBB Başkanı Rifat Hisarcıklıoğlu'nun erteleme olmayacağı konusunda sözü var. Erteleme olasılığını çok zayıf görüyorum'' diye konuştu. 
     
</TEXT>
</DOC>
