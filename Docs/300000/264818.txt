<DOC>
<DOCNO> 264818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sontur41.html </URL>
<DATE> 2004/08/19/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Topbaş Selden etkilenen yaklaşık 400 bina istimlak edilecek 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, İstanbul'da selden etkilenen bölgelerdeki yaklaşık 400 binanın istimlak edileceğini bildirdi. 
     Topbaş, Eyüp Belediye Başkanı Ahmet Genç ve İSKİ Genel Müdürü Dursun Ali Çodur ile Alibeyköy'de selden zarar gören vatandaşları ziyaret ederek, ''geçmiş olsun'' dileğinde bulundu ve kandillerini kutladı. 
     Gezisi sırasında halkın şikayetlerini dinleyen Topbaş, zararların karşılanacağı sözünü verdi. 
     Vatandaşlardan bazıları, evlerinin istimlak edilmesine karşı çıkarken, bir vatandaş da Eyüp Belediye Başkanı Genç'e ''Bize palmiye ağaçları lazım değildi. Altyapı lazım'' diyerek tepki gösterdi. 
     Yeni evli Mert-Gökçe Rıdvanlar çiftinin evini de ziyaret eden Topbaş, tüm eşyasını yitiren çiftin ağlaması ve işsiz olduklarını belirtmesi üzerine, gençlere iş sözü verdi. Topbaş, ayrıca bir miktar para yardımında bulundu. 
     Topbaş, esnaf gezisi sırasında da bir dönercideki dönerleri, fırındaki ekmekleri ve ayakkabıcıdaki ayakkabıların tümünü satın alarak halka dağıttırdı. 
     Gezinin ardından gazetecilere açıklama yapan Topbaş, dün akşam Büyükşehir Belediyesi'nde yaptıkları toplantıda aldıkları kararlar hakkında bilgi verdi. 
     
     ''AÇIK DERE PROJESİ'' 
     Öncelikle Alibeyköy Deresi'ndeki sorunu, bir daha yağmurda taşkına sebebiyet vermeden çözmek istediklerini belirten Topbaş, bu dereyi ''açık dere'' şeklinde ıslah edeceklerini kaydetti. 
     Topbaş, bu projeyle, Alibeyköy'de sele neden olan yağmurun 4 katı dahi yağmur yağsa, benzer bir olayın yaşanmayacağını belirterek, şunları söyledi 
     ''Bununla ilgili dün aldığımız karar çerçevesinde, Eyüp Belediyesi'nde İstanbul Büyükşehir Belediyesi İstimlak Bürosu kurduk. Bu büro öncelikle el sıkışarak, karşılıklı anlaşarak, rızaen adımlar atacak. Bugün bir vatandaş dilekçesini verdi, 'ben hazırım' diyor. Bunlar geldikçe, yıkımlar yapılacak. Yarın derenin Haliç ile birleştiği noktadan itibaren müteahhit firma iş makineleriyle çalışmaya başlıyor. Dere yatağında 30 metre genişliğinde bir alanın boşaltılması gerekiyor. Pazartesi günü de bize teslim edilecek binalardan yıkıma başlayacağız. Tabii arkası gelecek. Ne kadar çabuk bize hassasiyet gösterilir, yardımcı olunursa, biz burada karşılıklı ikili görüşmelerle yasal prosedürlere girmeden, zamanı iyi kullanarak, çok hızlı bir şekilde çalışmaları sürdürürüz. Selden etkilenen bölgelerde yaklaşık 400 bina istimlak edilecek.'' 
     
     ''KONUTLARIN GERÇEK DEĞERİ VERİLECEK'' 
     Topbaş, istimlak konusunda kendileriyle ikili anlaşmaya girenlere isterlerse nakit, isterlerse konut verileceğini söyledi. 
     Bunların bedel tespitinin oluşturulacak heyet tarafından yapılacağını belirten Topbaş, ''Matbu bir tarife yok. Gerçek değeri neyse o. Afaki rakam olmayacak ve kimse burada müdahale etmeyecek. Şu anda maliyet hesabı yapmadık. Gerekirse bütün imkanlarımızı buraya yönlendireceğiz'' dedi. 
     Topbaş, Alibeyköy'de istimlak alanının 1 1000'lik planlara işlenmesi nedeniyle yasal prosedürün de tamam olduğunu, vatandaşların da bu çileden kurtulmak istediği için buna karşı çıkacağını zannetmediğini kaydetti. 
     İstanbul'da 4 dereyi öncelikli olarak ele aldıklarını ifade eden Topbaş, ''İstanbul'un tüm derelerinin afet kapsamına alınması gerektiğini düşünüyorum. Bu konuda bir çalışma yaparak meclisimize havale edeceğiz. Bu karar meclisten çıkarsa, derelerin hepsini yenileyerek, düzelterek bu sıkıntıları yaşanmayacak hale getirelim istiyoruz'' dedi. 
     Topbaş, AKOM'un sel felaketinde çok ciddi bir çalışma yaptığını, ilçelerde de AKOM tarzı alt birimler kurularak, afet durumlarında çalışmaların ilçelerle koordineli yürütülmesi kararının alındığını bildirdi. 
     
     HASAR TESPİT ÇALIŞMALARI 
     Topbaş, Eyüp Belediyesi'nin yaptığı hasar tespit çalışmalarının sonuçlarını kendilerine ilettiğini, Büyükşehir Belediyesi olarak bu tespitleri yeniden gözden geçirerek, imkanları ölçüsünde vatandaşların mağduriyetlerini gidereceklerini kaydetti. 
     Ayrıca Valiliğin de çalışma yaptığını belirten Topbaş, bölgedeki okulların da değerlendirmeye alınacağını, yarın Milli Eğitim Bakanı Hüseyin Çelik ile bu konuda görüşme yapacağını söyledi. 
     Topbaş, Alibeyköy'de ayrıca 24 metre genişliğindeki Küçükköy yolundaki istimlakların da yapılarak bitirilmesi talimatını verdiğini anlattı. 
     İstanbul genelinde 400 kilometrelik dere ıslahının yapılması gerektiğini belirten Topbaş, bunun için 2 milyar dolar, atık sular için de 2 milyar dolar olmak üzere tüm altyapı için 4 milyar dolar gerektiğini söyledi. 
     
     EYÜP BELEDİYE BAŞKANI GENÇ 
     Eyüp Belediye Başkanı Ahmet Genç de istimlak edilecek binalarda, 1946 ile 1950 yılları arasında İstanbul'a göç eden göçmen vatandaşların ikamet ettiğini ve o tarihten beri yeni yerleşim olmadığını söyledi. 
     Alibeyköy'de dere ıslah çalışmasına, 1996'da Recep Tayyip Erdoğan'ın büyükşehir belediye başkanlığı döneminde başlandığını belirten Genç, ondan sonra gelen yönetimin dere ıslahıyla ilgili bir adım atmadığını iddia etti. 
     Genç, Alibeyköy'de yaklaşık 450 binanın selden etkilendiğinin tespit edildiğini kaydederek, dere ıslah çalışmalarına da 3 ay önceden başladıklarını bildirdi. 
     
     ŞİMDİLİK 345 BİNA İSTİMLAK EDİLECEK 
     Öte yandan, İstanbul Büyükşehir Belediyesi Basın Danışmanlığı'ndan yapılan açıklamaya göre, ön tespitlere göre şimdilik Esenler'de 30, Güngören'de 40, Gaziosmanpaşa'da 40, Bahçelievler'de 30, Maltepe'de 35 ve Eyüp'te 170 bina istimlak edilecek. 
     Kamulaştırma ve istimlak çalışmaları için her ilçe belediyesinde bir büro kurulacak. 
     Kentsel Dönüşüm ve Sosyal Rehabilitasyon Projesi çerçevesinde barınma ihtiyacına yönelik Mesken ve Gecekondu Müdürlüğü'nün konutları yeterli olmazsa sosyal konutlar inşa edilerek gecekondu bölgeleri kaldırılacak. 
     
</TEXT>
</DOC>
