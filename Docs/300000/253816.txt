<DOC>
<DOCNO> 253816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/soneko17.html </URL>
<DATE> 2004/07/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Renault'un dünya satışları yüzde 6.5 arttı... 
</HEADLINE>
<TEXT>

     Renault'un dünya satışları yılın ilk yarısında yüzde 6.5 arttı. 
     Renault'dan yapılan açıklamada, satışlardaki artışın özellikle Orta ve Doğu Avrupa ile Türkiye'de pazarların hareketliliğine, Latin Amerika'daki canlanmaya ve Dacia'nın gelişmesine dayandığı belirtildi. 
     Açıklamada, Renault'un Batı Avrupa'nın binek artı ticari araç toplam pazarından yüzde 10.9 pay alarak liderliğini koruduğu, bu sonucun, karlılığı maksimize etmeye yönelik bir ticari politika kapsamında elde edildiği kaydedildi. 
     Açıklamada, Renault'un, Batı Avrupa'da en fazla satılan otomobil unvanına sahip olduğu ve 2002 sonbaharındaki tanıtımından itibaren 1 milyon adetin üzerinde satılan Megane serisinin başarısından önemli ölçüde fayda sağladığı belirtildi. 
     Renault Grubu'nun 2004 yılının ilk yarısında tüm dünyada toplam 1 milyon 306 bin 454 adet satış gerçekleştirdiği bildirilen açıklamada, grubun satışlarının 2003 yılının ilk yarısına kıyasla yüzde 6.5 artış gösterdiği ve dünya pazar payının da yüzde 4.3'e çıktığı kaydedildi. 
     
</TEXT>
</DOC>
