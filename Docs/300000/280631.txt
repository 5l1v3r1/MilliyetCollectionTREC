<DOC>
<DOCNO> 280631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun42.html </URL>
<DATE> 2005/03/15/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Suriye istihbaratçıları Beyrut'tan çekilmeye başladı 
</HEADLINE>
<TEXT>

     Suriye'nin istihbarat görevlileri, Beyrut'taki karargahlarından ayrılmaya başladılar. 
     Görgü tanıklarının verdikleri bilgiye göre, Suriyeliler Ramlet el Beyda bölgesinde bulunan merkezdeki cihazları ve eşyalarını iki kamyonete yüklediler ve Devlet Başkanı Beşşar Esad'ın fotoğraflarını söktüler. 
     Suriye istihbaratının, şu an için Bekaa vadisinde bulunan Anjar kasabasındaki merkezini yerinde tuttuğu, ancak Beyrut'taki merkezin kapatılmasının, Suriye güçlerinin çekilmenin ilk aşamasını hemen hemen tamamladıkları anlamına geldiği belirtiliyor. 
     Lübnan güvenlik güçleri, Suriyelilerin çekilmenin ilk aşamasını birkaç gün içinde tamamlayacaklarını söylüyorlar. Geçen hafta, 4 binden fazla asker Suriye'ye dönmüştü. 
     
     ABD CESARET VERİCİ 

     Beyaz Saray, Suriye askerlerinin Lübnan'dan çekilmeye başlamasını cesaret verici buldu. 
     Beyaz Saray sözcüsü Scott McClellan, Suriye'nin Lübnan'dan çekilmeye başlamasını ''iyi yönde atılmış bir adım'' olarak niteledi, bununla birlikte mayısta Lübnan'da yapılması öngörülen seçimlerden önce Suriye'nin bu ülkeden tamamen çekilme çağrısını yineledi. 
     McClellan, ''Cesaret verici işaretler var, ancak tamamen çekilme için lafa değil, eyleme ihtiyacımız var'' dedi. 
     Suriye ordu birlikleri ve istihbarat servislerinin çekilmeye başlamasının ''iyi yönde atılmış bir adım'' olduğunu belirten sözcü, Suriye'nin Lübnan'da adil ve dengeli, dış baskıdan uzak seçimlerin yapılabilmesi için seçimlerden önce bu ülkeden çekilmesini istediklerini söyledi. 
     
</TEXT>
</DOC>
