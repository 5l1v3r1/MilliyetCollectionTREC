<DOC>
<DOCNO> 294369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/yazar/toruner.html </URL>
<DATE> 2004/12/03/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Mortgage dedikleri kolay değil 2 
</HEADLINE>
<TEXT>


"Mortgage", gelişmiş ekonomilerde çok yaygın olarak uygulanan bir gayrimenkul kredisi çeşidi. Sistem, ülkemizde her şeyin kayıt altına alınması adına çok önemli. Ancak, bu sistemi uygulamak dünkü yazımda da belirttiğim gibi kolay değil. 
Bu sistemin uygulanabilmesi için hangi şartların oluşturulması gerektiği konusuna dünkü yazımda kaldığım yerden devam ediyorum 
a Alıcı ve banka, gayrimenkulün gerçek değerini ve ileride karşılaşabileceği tamir masraflarını detaylı olarak bilmek zorundadır. Bunun için "profesyonel denetim inspection " şirketlerine ihtiyaç vardır. Bunlar mühendislik şirketleridir. Bu şirketlerin oluşturulma ve çalışma şartları da düzenlenmek zorundadır. 
b Kredi kullanacak şahıs veya şirketlerin risk araştırılması yapılacaktır. Bu şahıs veya şirketlerin hiçbir çeki, ödemesi geri dönmemiş olmalı ve ödeme kabiliyetinden yüksek borç durumu olmamalıdır. Bu durumu ortaya çıkarmak üzere "risk değerleme şirketleri credit rating " şirketleri oluşturulmalıdır. Bunların hangi şartlarla kurulup nasıl çalıştırılmaları gerektiği düzenlenmelidir. 
c Gayrimenkul kredisi olarak verilecek mevduatın kabulü her türlü vergi, resim ve harcın dışında tutulmalıdır. Bu mevduat, "munzam karşılık", "disponibilite", vs gibi "kanuni karşılıklar"a tabi olmamalıdır. Kaynak ucuz olmazsa, kredi de ucuz olmaz. Verilecek krediler üzerinden de hiçbir fon, harç veya vergi kesilmemelidir. 
d Mortgage kredisi kullanıldığı süre içinde, yalnız bankalar değil devlet de alacaklarını tahsil edebilmelidir. Bu nedenle, gayrimenkule ait vergiler bankalar tarafından mortgage kredisi kapsamında ve gerekirse taksitle tahsil edilmeli ve vergi dairelerine doğrudan ödenmelidir. Bu sistem nedeniyle bankalar ve vergi daireleri ortak çalışmak durumundadır. 
e Gayrimenkul alıcılarına en iyi şartlarla mortgage kredisi bulmak amacıyla düşük komisyonlarla çalışan, aracı şirketler mortgage brokers oluşturulmalıdır. Bunlar bankalara, tapu kayıtlara, sigorta şirketlerine ve değerleme şirketlerine bilgisayarla on - line bağlı olan kuruluşlar olup müşteri için en kısa sürede en ucuz krediyi bulmakla görevli olacaklardır. 
Bu şirketler kredi için uluslararası banka ve fonlarla da ilişki kurabilirler. Zaman içinde, müşteri faiz değişiklikleri nedeniyle mevcut kredisini ödeyip yeni kredi almak istediğinde de bu şirketlere başvuracaktır. Bu şirketler müşterilerine bir erken uyarı yapma görevi de üstleneceklerdir. 
f Bankaların mortgage kredileri için kullandıkları faiz hesaplama yöntemlerinde bir örneklik getirilmelidir. Şu anda, her banka gayrimenkul kredileri için istediği yöntemle faiz hesaplamakta ve bazı bankalar döviz üzerinden 5 diye açıkladığı faizi 13'e getirecek yöntemler uygulamaktadır. Bu konunun mutlaka üzerine gidilmelidir. 
Görüldüğü gibi, konu yalnız Sermaye Piyasası Kurulu'nu değil, Bankacılık Düzenleme ve Denetleme Kurumu'nu ve Maliye Bakanlığı'nı da ilgilendiriyor. Üstelik, bazı yasal düzenlemeler gerektiriyor. 



</TEXT>
</DOC>
