<DOC>
<DOCNO> 256100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sondun17.html </URL>
<DATE> 2004/07/17/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Arafat, Filistin Başbakanı Kurey'in istifasını kabul etmedi... 
</HEADLINE>
<TEXT>

     Filistin milletvekilleri, Başbakan Ahmed Kurey'in kendilerine, istifasını Devlet Başkanı Yaser Arafat'a sunduğunu söylediğini bildirdiler. 
     Milletvekili Nebil Amr, Reuters ajansına yaptığı açıklamada, ''Başbakan Kurey, bize, istifasını Devlet Başkanı Arafat'a sunduğunu ve tekrar Arafat'ın yanına giderek istifa kararında ısrarlı olduğunu bildireceğini söyledi'' dedi. 
     Reuters, diğer milletvekillerinin de Amr'ın açıklamasını doğruladığını kaydetti. 
     Diğer uluslararası ajanslar da bazı yetkililerin, Arafat'ın Kurey'in istifasını kabul etmediğini söylediğini bildirdi. 
     Bu arada bakanlardan Saib Erakat da, Arafat'ın istifayı kabul etmediğini belirterek, Kurey'in konuyu görüşmek üzere şu an bakanlarla bir araya geldiğini bildirdi. 
     Kurey'e yakın bir kaynak da, Kurey'in Arafat'a istifasını sunduğunu, ancak Arafat'ın, ''güvenlik servislerini baştan başa elden geçireceğini'' söyleyerek istifayı geri çekmesini istediğini belirtti. 
     
</TEXT>
</DOC>
