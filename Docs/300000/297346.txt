<DOC>
<DOCNO> 297346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sontur16.html </URL>
<DATE> 2004/12/13/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Taksicilerden yüzde 25 zam talebi... 
</HEADLINE>
<TEXT>

     İstanbul'daki ulaşım sorunları, yeni taksi modelleri, duraklar, güvenlik ve teknolojinin kullanımı konularının ele alındığı ''Taksi Zirvesi''nde, taksi ücretlerine yüzde 25 oranında zam istendi. 
     İstanbul Büyükşehir Belediyesi'nce Florya'daki Sosyal Tesisler'de düzenlenen zirveye, Esnaf ve Sanatkarlar Odası ve otomobil üreticisi firmaların temsilcileri ile taksici esnaf ve belediyenin ulaşımla ilgili birimlerinin yetkilileri katıldı. 
     Toplantıda konuşan İstanbul Otomobilciler Esnaf Odası Başkanı Semih Kaçanoğlu, ''20 aydan beri taksimetre ücretlerine zam alamadık. Yüzde 25 zam talep ediyoruz'' dedi. 
     Şu anda taksilerin taksimetre açılış bedelinin 1 milyon 50 bin lira olduğunu, kilometre başına da 780 bin lira yazdığını belirten Kaçanoğlu, ''İstanbul'da 18 bin taksimiz var. Belediyenin vereceği ücrete razıyız'' diye konuştu. 
     Toplantıda söz alan taksiciler de kilometre bedelinin 1 milyon liraya çıkartılmasını, 620'nin üzerindeki taksi durağına ruhsatlarının verilmesini, ÖTV ve vergi muafiyeti getirilmesini, yedek parça sorunlarının giderilmesini, taksi durak sayısının artırılmasını, duraklara tuvalet konulmasını ve çalışanların sosyal güvenceye kavuşturulmasını istediler. 
     Taksiciler ayrıca, Türkiye genelinde 100 bin taksi olduğunu ve her bir şoförden oda için yılda 75 milyon, araç sahiplerinden de 105 milyon lira para toplandığını belirterek, yılda toplanan 7.5 trilyon liranın esnafın sorunlarının çözümünde kullanılmamasını eleştirdiler. 
     Korsan taksi sorununa da değinen taksiciler, zamdan önce bu sorunun çözülmesinin kendileri için daha önemli olduğunu belirttiler. 
     
     BAŞKAN TOPBAŞ'IN KONUŞMASI 
     İstanbul Büyükşehir Belediye Başkanı Kadir Topbaş da İstanbul'un trafik problemini taksicilerle birlikte çözmek istediklerini belirterek, bu konuda öneri ve katkı beklediklerini söyledi. 
     İstanbul'un Türkiye'nin en büyük metropolü olduğunu ve burada taksicilerin vereceği kaliteli hizmetin ülke geneline yayılacağını belirten Topbaş, bunu sağlamak için yeni araç modelleri üretilmesinin yanı sıra sektörde çalışan şoförlerin de eğitilmesi gerektiğini kaydetti. 
     İstanbul'daki taksilerin gelişmiş ülkelerle mukayese edildiğinde yeterli olmadığını, ancak örnek gösterilen Londra taksisinin de İstanbul'da olmasının çok zor bulunduğunu vurgulayan Topbaş, ''Bunlar pahalı işler. Otomotiv sektörü de kredilerle bunu cazip hale getirmeli. Ancak yeni taksi seçiminde zorlayıcı olmayacağız. İnanarak, kabullenerek, isteyen istediği modeli seçebilir veya eski arabasını kullanmaya devam edebilir'' dedi. 
     Taksilerde ring değil, çağrı sisteminin uygulanması, vatandaşların taksi duraklarında inip binmeye özen göstermesi, araçların konfor, kalite ve hacim açısından daha rahat ve güvenli olması, çalışanlara iş güvencesinin sağlanması ve kılık kıyafetin düzgün olması konusundaki çalışmaların devam ettiğini belirten Topbaş, herkesin bu çalışmalara destek olmasını istedi. 
     Topbaş, taksi ücretlerine zam yapılması talebi konusunda da ''Zam talebinizi cuma günü Ulaşım Koordinasyon Merkezi toplantısında değerlendireceğiz'' dedi. 
     Kadir Topbaş, otomotiv sanayi temsilcilerinden de servis ücretlerinde indirim yapmalarını istedi. 
     Toplantıya katılan çeşitli otomotiv firmalarının temsilcileri de yeni tip taksi modeli üzerindeki çalışmalarının sürdüğünü, bu konuda taksicilerin önerilerine de hazır olduklarını belirttiler. 
     
</TEXT>
</DOC>
