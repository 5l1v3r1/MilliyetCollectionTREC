<DOC>
<DOCNO> 299593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur05.html </URL>
<DATE> 2004/12/21/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Damadı dövüp gelin arabasını gaspettiler 
</HEADLINE>
<TEXT>

     Şenol AYDIN DHA 

GEBZE'ye gelin almaya gelen 25 yaşındaki damat Ali Avcı, arkadaşı Gökhan Caymaz'la süslediği gelin arabasının başında, iki gaspçının saldırısına uğradı. Damat Ali Avcı ve arkadaşını döven gaspçılar, gelin arabasını alarak kaçtı. Yakınlarının otomobilini ödünç alarak gelin arabası yapmak zorunda kalan Ali Avcı, gelini götürdüğü İstanbul'da düğün yaptı. Çalınan gelin arabası ise bulunamadı. 
     Olay, önceki gün öğle saatlerinde Osman Yılmaz Mahallesindeki Şafak Çiçekçilik önünde meydana geldi. İstanbul Esenler'de oturan 25 yaşındaki Ali Avcı, Kocaeli Gebze'de oturan aynı yaştaki Suzan Çelik'le bir süredir yaptığı evlilik hazırlıklarını tamamladı. 
     Düğüne saatler kala damat Ali Avcı, gelini almak için arkadaşı Gökhan Caymaz'la yola çıktı. Gebze'deki çiçekçide, gelin arabası yaptığı 34 BU 4780 plakalı otomobilini süsleyen damat Avcı ve arkadaşı, bu sırada kendilerini izleyen saldırganları farketmedi. 
     Süslemeyi tamamlayan damat Ali Avcı ve arkadaşı Gökhan Caymaz, doğrudan gelin arabasına binen iki saldırgana müdahale etmek istedi, ancak başarılı olamadı. Damat Avcı ve arkadaşına dayak atan saldırganlar, gelin arabasını gaspederek kaçtı. 
     İhbar üzerine harekete geçen polis, izini sürdüğü gelin arabasını Pendik yakınlarında kaybetti. Ters yöne giren gaspçıların kullandığı otomobil ortadan kayboldu. 
     Gebze Devlet Hastanesi'nde ayakta tedavi edilen Damat Ali Avcı ve arkadaşı Cumhuriyet Polis Merkezi'nde ifade verip şikayetçi oldu. Saldırganları tanamdığını söyleyen Ali Avcı, yakınlarının sağladığı başka bir otomobili gelin arabası yaparak gelini götürdüğü İstanbul'da düğün yaptı. 
     
</TEXT>
</DOC>
