<DOC>
<DOCNO> 276955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sonsiy03.html </URL>
<DATE> 2004/10/03/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Erdoğan Türkiye yapması gereken tüm jestleri yaptı 
</HEADLINE>
<TEXT>

     Başbakan Tayyip Erdoğan, Türkiye'ye AB'ye tam üyelik yerine "özel ortaklık" verilmesi önerilerini "çirkin" olarak nitelendirdi. New York Times'e konuşan Erdoğan, Türkiye'nin KKTC'deki kuvvetlerinin bir kısmını geri çekmesi çağrıları için "Türkiye, yapması gereken tüm jestleri yaptı" değerlendirmesini yaptı. 
     Tayyip Erdoğan, New York Times gazetesinde yayınlanan söyleşide Türkiye'nin AB sürecini değerlendirdi. Türkiye'nin tam üyeliğin altındaki bir statüyü kabul etmeyeceğini ifade eden Erdoğan, Türkiye'ye "özel bir ortaklık" verilmesi önerilerini "çirkin" olarak nitelendirdi. Erdoğan, "Hiç bir aday ülkeye ne böyle bir şey önerildi ne de müzakerelerine ön koşul konuldu. Sadece Türkiye durumunda böyle bir şey önerilir mi Hayır. Bu çirkin olur" diye konuştu. 
     Türkiye'nin gerçekleştirdiği reformları göz ardı ederek Türkiye'ye AB'ye katılma fırsatının reddedilmesiyle İslam dünyası ile Batı arasındaki bir çatışmanın önlenemez olduğu sinyalinin verileceğini ifade eden Erdoğan, "Avrupa Birliği'ni bir Hristiyan klübü değil, bir değerler topluluğu, medeniyetlerin uyum içerisinde yer aldığı bir adres olarak görüyoruz" diye konuştu. 
     Başbakan Erdoğan, Türkiye'nin bu aşamada bir jest olarak KKTC'deki kuvvetlerinin bir bölümünü çekmesi yolundaki önerilerin anımsatılması üzerine "Türkiye, yapması gereken tüm jestleri yaptı" karşılığını verdi. 
     "Zina" tartışmaları ve bu çerçevede kendisine yöneltilen eleştirilere ilişkin bir sorunun karşısında Erdoğan, "Bir ülkenin Başbakanıyım ve benim önündeki yazılı anlaşmalara uyuyorum. Bu yazılı anlaşmalarda ne varsa, gereğini yerine getirmek için uğraşırım" ifadesini kullandı. 
     Erdoğan, AB'nin Türkiye'den istediği reformları gerçekleştirdiğini belirterek "Şimdi bunları uygulamamız lazım ve bunu yapacağız. Bunlara ek olarak eğer bir takım ahlaki kriterler geliştirilir ve bana yazılı olarak sunulur, bunlar konusunda da yorumlarımı yaparım. Eğer yazılı olarak bir şey yoksa, ben bunları nasıl bileceğim" diye konuştu. 

ANKA 
     
</TEXT>
</DOC>
