<DOC>
<DOCNO> 257543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/yasam/axyas02.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Esin, mevzuatı geç yendi 
</HEADLINE>
<TEXT>


Mevzuat gereği tedavi için yurtdışına gönderilemeyen küçük Esin, mahkeme kararıyla yurtdışında tedavi imk nını lösemi olduktan sonra elde etti... 

İZMİT AA 

İzmit'te 1.5 yıl önce kan hastalığı MSD tanısı konulan, ancak SSK mevzuatı gereği yurtdışında tedavi edilemediği için hastalığı lösemiye dönüşen Esin Köse'nin 7 ailesi, hukuk mücadelesini kazandı. 
Kocaeli 2. İş Mahkemesi, ilk duruşmada SSK'nın, eş ve çocukların yurtdışındaki tedavi giderlerinin karşılanamayacağı kararını iptal etti. 
Kocaeli Adliyesi'nde görülen davanın duruşmasına, Ahmet Köse, avukatları Hasan Çankaya ile Turgay Kahraman katıldı. Çankaya, yurtdışındaki İlik Bankası'na ödenen iki bin dolarla Esin'in bundan sonraki yurtdışı tedavi giderlerinin ödenmesini talep etti. 

'AİHM'ye gidebiliriz...' 
Kahraman da eş ve çocukların yurtdışındaki tedavi giderlerinin karşılanmasında SSK ile Emekli Sandığı arasındaki farklılığın giderilmesini isteyerek, "Burada bir çocuğun yaşamı söz konusudur, mevzuat değiştirilmelidir. Aksi durumda Avrupa İnsan Hakları Mahkemesi'ne gidilmesi söz konusudur" dedi. 
SSK avukatı Türkan Keskin ise yönetmeliğe göre SSK'dan para talep edilemeyeceğini söyledi. 
Hakim Mehmet Emin Okumuş, SSK'nın sigortalının eş ve çocuklarına sağlanan yardım kapsamında yurtdışında tedavi yardımı olmadığına yönelik kararın iptaline, iki bin doların ödenmesine yönelik talebin reddine karar verdi. Okumuş, gerekçeli kararın daha sonra açıklanacağını bildirdi. 

Tüm sigortalılara emsal olabilir 
Kararla Esin'in tedavisinin önündeki engellerin kalkacağını ifade eden Çankaya şunları söyledi "Şimdi gerekçeli kararı bekliyoruz. İlk duruşmada böyle bir karar çıkması, hukukun yetkin hakimler elinde olduğunun göstergesidir. Bu kararla tedavi masraflarının ödenmesinin yolu açılmıştır. Bu karar, tüm sigortalılar için emsal olabilir. Ancak, bu konudaki yorumu gerekçeli karar sonrasında vermek daha doğru olur." 


</TEXT>
</DOC>
