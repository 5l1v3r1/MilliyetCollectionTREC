<DOC>
<DOCNO> 274486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sondun04.html </URL>
<DATE> 2004/09/24/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Barosso Çıkardığım sonuç masada başka engel kalmadığı şeklinde 
</HEADLINE>
<TEXT>

     AB Komisyonu'nun gelecekteki başkanı Jose Manuel Durao Barroso, Başbakan Recep Tayyip Erdoğan ile Komisyon'un Genişlemeden Sorumlu Üyesi Günter Verheugen arasındaki görüşmenin ''son derece olumlu sonuçlanmasından memnuniyet'' duyduğunu bildirdi. 
     Komisyon'un bir sonraki başkanı Barroso, ''Görüşme sonunda benim çıkardığım sonuç, masada başka engel kalmadığı şeklinde'' diye konuştu. 
     Barroso, Danimarka Başbakanı Anders Fogh Rasmussen'i, Kopenhag'da ikametgahında ziyareti sırasında gazetecilere yaptığı açıklamada, ''toplantının çok iyi geçtiğinin anlaşıldığını ve bundan memnuniyet duyduğunu'' söyledi. 
     Jose Manuel Durao Barroso, bundan sonra kararın, AB Komisyonu'nun 6 Ekim'de yayınlanacak raporu temelinde karar verecek ve 17 Aralık'ta toplanacak olan AB zirvesine ait olduğunu bildirdi. 
     17 Aralık'ta toplanacak AB zirvesinin nihai kararı konusunda yorum yapmak istemediğini söyleyen Barroso, ''Bu konuda çok dikkatli olmalıyım'' diye konuştu. 
     Barroso, Türkiye ile ilgili tavsiyelerin yer alacağı İlerleme Raporu'nun hazırlanma şekli konusunda Komisyon'a güveninin tam olduğunu belirterek, bu konuda AB Komisyonu Başkanı Romano Prodi ve Günter Verheugen'le de görüştüğünü kaydetti. 
     Komisyon tarafından sunulacak raporun objektif, dengeli ve adil olacağına inandığını söyleyen Barroso, ''Benim çıkardığım sonuç, masada başka engel kalmadığı şeklinde'' diye konuştu. 
     Barroso, kendi görüşüne göre, Komisyon'un bir tavsiyede bulunması için Türkiye'nin yerine getirmesi gereken başka şartı olmadığını söyledi. 
     
</TEXT>
</DOC>
