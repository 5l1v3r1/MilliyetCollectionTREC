<DOC>
<DOCNO> 256049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/siyaset/axsiy01.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Koray Aydın da Yüce Divan'da 
</HEADLINE>
<TEXT>


Eski Bayındırlık Bakanı'nın, malvarlığındaki artışın nedenini izah edemediği vurgulandı 

ANKARA Milliyet 


Eski Bayındırlık Bakanı, ihale yolsuzluğu iddiaları ve malvarlığında izah edemediği artış nedeniyle Yüce Divan'a sevk edildi. 
TBMM Soruşturma Komisyonu, "bakanlığı dönemindeki ihale yolsuzluğu iddiaları ve malvarlığındaki izah edemediği artış" gerekçesiyle eski Bayındırlık Bakanı Koray Aydın'ın da Yüce Divan'a sevkine karar verdi. CHP'li üyeler Adana Milletvekili Kemal Sağ ve Şanlıurfa Milletvekili Turan Tüysüz ise çekimser oy kullandı. AKP Kayseri Milletvekili Mustafa Elitaş başkanlığındaki komisyon dün son toplantısını yaptı. Elitaş, yönlendirme çabalarına karşın vicdani kanaatleriyle karar aldıklarını söyledi. Komisyon, CHP Grup Başkan Vekili Haluk Koç ve 55 milletvekilinin önergesiyle kurulmuştu. 

Fesat karıştırma da var 
Elitaş, Aydın'ın 3628 sayılı "mal beyanında bulunmaya ilişkin yasa"ya muhalefet ettiği ve TCK'nın 240, 366 ve "ihaleye fesat karıştırmak" suçunu düzenleyen 205. maddelerindeki suçları işlediği iddiasında bulunulduğunu belirtti. Elitaş, "Aydın 1999'da verdiği mal beyanıyla önceki dönemlerde verdiği mal beyanları ve 2002'deki mal beyanları arasındaki artışla ilgili yeterli, izah edici bilgi veremedi" dedi. 


</TEXT>
</DOC>
