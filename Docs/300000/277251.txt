<DOC>
<DOCNO> 277251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sontur31.html </URL>
<DATE> 2004/10/04/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Nazilli'ye Japon gelin geldi... 
</HEADLINE>
<TEXT>

     Aydın'ın Nazilli İlçesi'nde oturan Devrim Çallı, Bodrum'da tanıştığı Japon kız arkadaşı Mari Hirano ile evlendi. 
     Bodrum'da tanıştıktan sonra bir süre arkadaşlık eden Çallı ve Mari Hirano, evlenmeye karar verdiler. Nazilli Belediye Evlendirme Memurluğu'nda kıyılan nikah töreninde, gelin Mari Hirano'nun şahitliğini Nazilli Belediye Başkan Yardımcısı İbrahim Özkan, damat Çallı'nın şahitliğini ise Nazilli DYP İlçe Başkanı Mustafa Acar yaptı. 
     Japon eşi ile Bodrum'da atari salonunda çalışırken tanıştığını belirten Çallı, Mari Hirano'yu çok sevdiğini ve Nazilli'de birlikte açtıkları marketi işleterek geçimlerini sağlayacaklarını söyledi. 
     Türkiye'yi ve Türkleri çok sevdiğini ifade eden Mari Hirano ise şunları kaydetti 
     ''Türkler çok sıcakkanlı insanlar. Devrim Çallı bana evlenme teklif ettiğinde hemen kabul ettim. İngiltere'de Turizm Travel Okulu'nda ikincilikle mezun oldum. İngilizce biliyorum. Türkçeyi yeni öğreniyorum. Nazilli'yi çok sevdim. Japonya'da Türkiye'yi ve Nazilli'yi anlatarak yakınlarımı ve tüm dostlarımı Nazilli'ye davet edeceğim.'' 
     
</TEXT>
</DOC>
