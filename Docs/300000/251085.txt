<DOC>
<DOCNO> 251085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sonsiy02.html </URL>
<DATE> 2004/06/26/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Erdoğan Ermenistan ile bağlarımızı korumak isteriz... 
</HEADLINE>
<TEXT>

     Başbakan Recep Tayyip Erdoğan, ''Ermenistan ile bağlarımız iplikle de olsa koparmak istemeyiz. O bağları koruyalım isteriz'' dedi. 
     Erdoğan, Çırağan Sarayı'nda, Amerikan düşünce kuruluşu German Marshall Fund ve TESEV tarafından düzenlenen ''Yeni bir dönüm noktasında NATO'' konulu konferansın açılışında, salonda bulunanların sorularını yanıtladı. 
     Irak'ta federal bir oluşum kurmak isteyen Kürt halkına nasıl bakıldığının sorulması üzerine Erdoğan, Türkiye'nin herhangi bir etnik unsura dayalı bir kaygısının söz konusu olmadığını söyledi. 
     Erdoğan, Türkiye'nin kaygısının sadece Irak için olduğunu ifade ederek, şöyle devam etti 
     ''Zira, Irak'ta herhangi bir etnik unsurun diğer bir etnik unsur üzerindeki egemenlik sağlama gayretleri ülkenin geleceğini şu anki karışıklıktan daha öte bir karışıklığa doğru taşıyabilir. Bizim arzumuz şudur Irak'ın toprak bütünlüğüne saygı duyulması gerekmektedir. İkincisi, Irak'ta herhangi bir etnik unsur diğer bir etnik unsur üzerinde egemenlik sağlamamalıdır. Diğeri de Irak'ın yeraltı ve yerüstü zenginliklerinin Irak halkına ait olduğunu kabul etmeliyiz, orada yaşayanlar da kabul etmelidir. Talabani'nin bizi ziyaretinde, kendilerinin asla böyle bir amaçlarının olmadığını ifade ettiler. 'Türkiye olarak demokrasiye geçiş sürecinde nasıl bir yardım istiyorsanız bunu yapmakta varız' dedik. Teşekkür ettiler. Çabalarında samimi iseler bizler yardımcı olmaya hazırız. 
     Kamusallaşma sürecinde kendilerine rahatlıkla yardımcı oluruz. Irak'ta demokrasiye geçişin adımları atılacak. Türkiye olarak bu noktada onlara sağlayacağımız katkılar bizim de bir yerde huzurumuzla alakalıdır. Çünkü Irak'taki sıkıntı bizim sıkıntımızdır. Olayı böyle görüyoruz. Bunun için de kendilerine yardımcı olmanın gayreti içindeyiz.'' 
     
     DEMOKRASİYİ GÜVENLİK ÇEMBERİ İÇERİSİNE ALMAK 
     NATO'ya üye olacak Balkan ülkelerinin ittifaktan ne beklemesi gerektiğinin sorulması üzerine Erdoğan, NATO'ya kabul edilen son ülkelerin beklentilerinin ittifak içinde birinci derecede demokrasiyi bir güvenlik çemberi içerisine almak olduğunu söyledi. 
     Erdoğan, bu ülkelerin bu adımı atarken dünyayla entegre olmak suretiyle süreci işletmek istediklerini ifade ederek, bunun dışında kalan ülkelere de yardımcı olunması gerektiğini vurguladı. 
     Başbakan Erdoğan, NATO bağı ile birbirine bağlanmış olmanın, bu bölgede barışın teminine faydalı olacağını bildirdi. 
     NATO Zirvesi'nde Karadeniz'deki güvenlik meselesine nasıl bakılacağının sorulması üzerine Erdoğan, şu an konunun teknik boyutunu bilmediğini, tartışmalar sırasında bunu göreceklerini, ancak böyle bir konunun tartışmaya açılmasının önemli olduğunu kaydetti. 
     Ortadoğu'ya demokrasinin getirilmesine ilişkin soru üzerine de Erdoğan, bölge ülkelerinin kendi iradeleriyle geleceğine hükmetme noktasında dışarıdan baskının olmaması gerektiğini söyledi. 
     Erdoğan, bölge halkının kendi kaderini ve geleceğini tayin ve takdir etmesi gerektiğini dile getirerek, asıl olanın bu bilincin verilmesi olduğunu bildirdi. 
     Bunun için atılacak adımları G-8 Zirvesi'nde aralarında konuştuklarını ifade eden Erdoğan, Güney Ortadoğu ve Kuzey Afrika ülkelerinin bu toplantıya katılmalarının buna yönelik olduğunu belirtti. 
     Toplantıda demokratik açılım için nasıl müşterek adımlar atılabileceği konusunun ele alındığını vurgulayan Erdoğan, Türkiye olarak bu konuda üzerlerine düşen görevi yerine getireceklerini söyledi. 
     Bu konuda Ortadoğu ve Kuzey Afrika ülkeleriyle irtibatlarının olacağını dile getiren Erdoğan, dayanışma içinde bu ülkelerin sıkıntılarını gidermeye çalışacaklarını bildirdi. 
     Erdoğan, G-8 ülkelerinin de bu ülkelere yardımcı olacaklarına dair söz verdiklerini ifade ederek, ''Bu girişimler, Ortadoğu'da demokrasiye geçişi sağlayacak adımlardır'' dedi. 
     
     ERMENİSTAN İLE İLİŞKİLER 
     Salondaki bir gazetecinin, Ermenistan Devlet Başkanı Koçaryan'ın NATO Zirvesi'ne davetli olmasına rağmen katılmayacağını, son yaptığı açıklamada da sözde soykırımın tanınmaması halinde Türkiye'nin AB ile ilişkilerinin gelişmesine olumlu bakmadıklarını ifade ettiğini belirterek, ''Ermenistan ile ilgili ilişkileri nasıl değerlendiriyorsunuz'' şeklindeki sorusu üzerine Erdoğan, şunları kaydetti 
     ''Ermenistan ile bağlarımız iplikle de olsa koparmak istemeyiz. O bağları koruyalım isteriz. Şunu da açık bir şekilde ifade edeyim biz her zaman kazan anlayışıyla sıkıntıları gidermek isteriz. Bunun için de barışı kendimize amaç edindik. Bu istikamette yürüyoruz. Komşularımızla da süratle dargınlıkları, kırgınlıkları gidermenin gayreti içindeyiz. Ama Ermenistan kaçıyorsa, biz Ermenistan'ın peşinden bir yere kadar koşarız. Ermenistan'a şunu da tavsiye ederiz Ermenistan hala bu soykırımlarla uğraşacak olursa, bundan netice alamaz. Bırak bunu tarihçiler uğraşsın. Biz geleceğin dünyasını inşa ediyoruz. Yoksa yarın gelecek nesiller hayırla yad etmez.'' Erdoğan, şu anda Ermenistan halkının nasıl yaşadığının önemli olduğunu, buna bakılması gerektiğini ifade ederek, yıllar yılı Türkiye'nin de komşularıyla olumlu, bereketli münasebetler içinde olmadığını söyledi. 
     Bu nedenle Türkiye'nin kayıpları bulunduğunu, şimdi münasebetlerin gelişerek ticaret hacminin artmaya başladığını dile getiren Erdoğan, ''Kendileri burada olumsuz düşünüyorlarsa, biz sadece olumlu düşündüğümüzü söylemeye devam ederiz'' diye konuştu. 
     
</TEXT>
</DOC>
