<DOC>
<DOCNO> 285048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sondun26.html </URL>
<DATE> 2004/11/01/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Alman gazetesi, Demirel'in hayatını yazdı 
</HEADLINE>
<TEXT>

     Alman Frankfurter Allgemeine gazetesi, 80 yaşına giren 9. Cumhurbaşkanı Süleyman Demirel'in hayatını anlatan bir yazı yayınladı. 
     Demirel'in hayatının ve siyasi kariyerinin anlatıldığı haberde, Demirel'in Federal Almanya Cumhuriyeti'nin ilk Başbakanı Konrad Adenauer'in yaşadığı yıllarda Türkiye'de başbakanlık yaptığı, Charles de Gaulle ve eski İran Şahı Rıza Pehlevi gibi tarihi liderlerle Ankara'da görüştüğü hatırlatıldı. 
     Demirel'in 7 kez başbakan olduğuna, 1965 yılında da 41 yaşındayken Türkiye'nin en genç başbakanı olduğuna işaret edilen haberde, Demirel'in 1960'lı yıllarda Türkiye'nin altyapısının iyileştirilmesi ve demokratikleşmesi konusunda önemli girişimlerde bulunduğu, ancak 1991 yılında son olarak iktidara geldiği dönemde 40 yaşında emeklilik sözü vererek devlet ekonomisindeki çöküşün öncülüğünü yaptığı şeklinde görüşe yer verildi. 
     
     ŞAPKA 
     Demirel'in şapkasından da bahsedilen haberde, kendisinin iyi dönemlerinde yılda yaklaşık 150 şapkasını hayranlarına verdiği ifade edildi. 
     Haberde ayrıca, Demirel'in ''Barajlar Kralı'' ve ''Baba'' lakaplarıyla anıldığı da hatırlatıldı. 
     Demirel'in iyi bir satranç oyuncusu ve iyi bir konuşmacı olduğu, ayrıca ''efsanevi'' bir hafızaya sahip olduğu kaydedilen haberde, Demirel'in 1997 yılında da olası bir askeri darbeyi engellediği savunuldu. 
     
</TEXT>
</DOC>
