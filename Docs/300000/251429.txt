<DOC>
<DOCNO> 251429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/soneko14.html </URL>
<DATE> 2004/06/28/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
TOKİ'nin İstanbul'daki 92 konutu yarın satılacak... 
</HEADLINE>
<TEXT>

     Toplu Konut İdaresi'nin TOKİ İstanbul'daki 92 konutu yarın açık artırmayla satışa sunulacak. 
     TURYAP'tan yapılan açıklamaya göre, TOKİ'nin uygun göreceği yerlerin satış organizasyonunu bir yıl süreyle üstlenen TURYAP, anlaşmanın ilk paketinde yer alan 144 gayrimenkulü, toplam 29.1 trilyon lira muhammen bedelle satacak. 
     73 konut, 29 işyeri, 42 villadan oluşan gayrimenkullerin 92 adedi İstanbul'da bulunuyor. Profilo Alışveriş Merkezi Tiyatro Salonu'nda yarın yapılacak müzayedede, paketin İstanbul'da yeralan 9,7 trilyon lira muhammen bedelli 92 adet gayrimenkulü yeni sahiplerini bulacak. 
     Saat 10 00'da satışına başlanacak pakette, Ataşehir, Sinanoba, Mimaroba ve Ataköy'de yer alan gayrimenkuller bulunuyor. 
     Açık satış yöntemiyle 21 Haziran'da başlayan ve 16 Temmuz 2004 tarihine kadar satışları sürecek pakette ise 52 adet gayrimenkul yer alıyor. 19.3 trilyon lira muhammen bedel biçilen bu paket, İzmir-Mavişehir'de 36 villa, Ankara-Elvankent'te 1 işyeri, Adana, Diyarbakır, Kırklareli, Sakarya ve Yozgat'ta muhtelif konut ve işyerlerini kapsıyor. 
     Satış işlemlerine yönelik bankacılık hizmetleri, Ziraat Bankası tarafından yürütülecek. Projeler kapsamında, peşin ödemelere yüzde 18'lere varan indirimler, vadeli satışlarda ise 60 aya kadar taksit uygulanacak. 
     
</TEXT>
</DOC>
