<DOC>
<DOCNO> 281861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/soneko41.html </URL>
<DATE> 2004/10/20/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Dünyada her yıl 400 milyar dolar rüşvet veriliyor .. 
</HEADLINE>
<TEXT>

     BBC 

Yolsuzlukla mücadeleyi amaçlayan Uluslararası Şeffaflık Örgütü Transparency International , yolsuzluğun 60 ülkede yaygın biçimde yapıldığını söylüyor. 
     Örgüt, petrol sanayinin de gelişmekte olan ülkelerde ciddi bir sorun olduğunu belirlemiş. 
     Örgüt, yıllık olağan raporunda yılda en az 400 milyar doların rüşvete harcandığını söylüyor. 
     Raporda, petrol sanayinde gelirin, komisyoncular ve yerel yetkililerin yanında Batılı petrol yöneticilerinin ceplerine de gittiğine yer verilmiş. 
     Uluslararası Şeffaflık Örgütü, işletmelerin, hükümetlere ve devlet kontrolündeki şirketlere yapılan ödemelerin ayrıntılarını yayınlayarak, sorunun kökten çözülmesine yardımcı olabileceğini söylüyor. 
     Örgütün başkanı Peter Eigen, rüşvete karşı önlemler alınmadığı takdirde, Irak'taki yeniden yapılandırma sürecinin yolsuzluk nedeniyle mahvolacağını belirtiyor. 
     Rapor en fazla yolsuzluk yapıldığı düşünülen petrol üreticisi ülkelerin bir listesini yayınlamış. 
     Bu ülkeler arasında Nijerya, Venezuela ve Yemen'in de adı geçiyor. Rapora göre en az yolsuzluk yapılan ülkeler ise Finlandiya, Yeni Zelanda ve Singapur. 
     Raporda, 146 ülke siyaset ve ticarette, şeffaflık ve dürüstlüğe göre sıralanıyorlar. 
     Bu araştırmayla zengin ülkelerdeki sorunlar ortaya konsa da, asıl olarak gelişmekte olan ülkelerdeki durum ele alınıyor. 
     Raporda, Suudi Arabistan ve Polonya'da yolsuzlukta artış gözlendiğine dikkat çekilirken, en sorunlu ülkelerin Haiti ve Bangladeş olduğu belirtildi. 
     Örgüt, başka ülkelerinde en çok yolsuzluk yapılanlar listesinde önlerde olduğunu, ancak iddiada bulunmak için yeterli kanıt bulunamadığından bu listeye alınamadığını söylüyor. 
     
</TEXT>
</DOC>
