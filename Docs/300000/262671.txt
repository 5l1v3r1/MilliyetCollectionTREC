<DOC>
<DOCNO> 262671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/yasam/yas04.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçmişi peşinden Amerika'ya geldi 
</HEADLINE>
<TEXT>


Türkiye'de hapis yattığını ABD'de saklayan eski PKK'lı İbrahim Parlak, cezaevine konuldu 

DIŞ HABERLER SERVİSİ 

Türkiye'de terör eylemlerine karışan eski PKK'lı İbrahim Parlak, Türkiye'de işlediği suçların cezasını yıllar önce çekmesine rağmen yaşadığı ABD'de yine tutuklandı. Amerikan Associated Press ajansının haberine göre 2 Türk askerinin öldürülmesiyle ilgili olarak 1988'de hapse mahk m edilen Parlak, çıktıktan sonra ABD'ye gitti. 

Soruyu anlamadı 
Türk vatandaşlığından çıkarılan Parlak, ABD'de oturma izni alabilmek için başvuruda bulundu. Ancak başvurusunda PKK ile bağlantılarını gizleyen Parlak, bu durumun ortaya çıkmasıyla 29 Temmuz'da tutuklandı. 
Halen Michigan eyaletindeki Battle Creek hapishanesinde tutuklu bulunan Parlak'ın avukatı Noel Saleh, önceki günkü duruşmada müvekkilinin oturma izni almak için başvuruda bulunduğu sırada iyi İngilizce bilmediğini ve yeşil kart başvuru formunda yer alan, 'daha önce tutuklanıp tutuklanmadığı' sorusunu yanlış anlayarak 'hayır' cevabı verdiğini öne sürdü. Ancak ABD Göçmenler ve Gümrük Bürosu sözcüsü, "Biz onu Türkiye'de terörist eylemlere katılan biri olarak görüyoruz. Bizce, insanlar geçmişiyle ilgili ayrıntıları bilse, onunla aynı yerde yaşamak istemezlerdi" dedi. 

Kampanya başladı 
Parlak'ın tutuklanmasının ardından başlatılan imza kampanyasına, arasında ABD'de tanınan film eleştirmeni Roger Ebert ile yazar Andrew Greeley'in de bulunduğu birçok kişi destek verdi. 



</TEXT>
</DOC>
