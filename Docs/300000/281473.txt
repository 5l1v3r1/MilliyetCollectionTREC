<DOC>
<DOCNO> 281473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sondun16.html </URL>
<DATE> 2004/10/19/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Irak'ta bugün.. ABD saldırısında 2 kişi öldü, bir polis kaçırılıp vuruldu 
</HEADLINE>
<TEXT>

     Irak'ta bu sabah Amerikan ordusunca düzenlenen bir saldırıda 2 Iraklı öldü, 10'u yaralandı. 
     Bağdat'ın 70 km kuzeyine düşen Duluviye'de düzenlenen operasyona Irak güvenlik güçlerinin de katıldığı kaydedildi. 
     Iraklı Binbaşı Muhammet Kazım, kasabanın güney mahallelerine sığınan direnişçilerle çatışmaların sürdüğünü belirtti. 
     
     POLİS KAÇIRILIP ÖLDÜRÜLDÜ 
     Nasıriye kentinde Iraklı bir polisin, adı şimdiye kadar duyulmamış aşırı dinci bir grup tarafından kaçırılarak öldürüldüğü bildirildi. 
     Öldürülen polisin babası, ''Oğlum dün sabah kaçırıldı, daha sonra kendilerini 'İslam'ın koruyucuları' olarak adlandıran bir gruptan mektup aldık, mektupta çok uluslu güç için çalışmasından dolayı oğlumu öldürmekle tehdit ediyorlardı'' dedi. 
     Polis yetkilileri, başından vurulan polisin cesedinin kentin güneyinde Fırat nehrinden çıkarıldığını kaydetti. 
     Bu arada, Ürdün'de katıldıkları bir eğitim kursundan Kerbela'ya dönen 9 Iraklı polise Latifiye'de düzenlenen saldırıyı ''Ensar El Sünnet Ordusu'' adlı grup üstlendi. 
     Bir internet sitesinde yayımlanan bildiride, ''Ürdün'den eğitimden dönen 9 işbirlikçi polisin Latifiye'de pusuya düşürülerek öldürüldüğü'' belirtildi. 
     Öte yandan, dün Diyala'daki bir operasyonda yaralanan Amerikan askerinin odasında ölü bulunduğu, olayla ilgili soruşturma açıldığı bildirildi. 
     
     PETROL BORU HATTINA SABOTAJ 
     Irak'ın kuzeyindeki bir petrol boru hattına sabotaj düzenlendiği bildirildi. 
     Yetkililer, saldırının, başkent Bağdat'ın kuzeyinde bulunan Beyji'deki petrol rafinerisinden 12 kilometre uzaklıktaki bir hatta düzenlendiğini kaydettiler. 
     Devlete ait Kuzey Petrol Şirketi, bu hattın petrol ihracatı için kullanılıp kullanılmadığı konusunda bilgi vermedi. 
     Irak'ın yeniden yapılanma çabaları için gerekli paranın sağlandığı petrol sanayi, çok sayıda saldırının hedefi oldu. 
     
</TEXT>
</DOC>
