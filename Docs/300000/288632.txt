<DOC>
<DOCNO> 288632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/dunya/adun.html </URL>
<DATE> 2004/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Musul'da 'Kürt' korkusu .. 
</HEADLINE>
<TEXT>


Sokaklarında direnişçilerin devriye gezdiği Musul'a güvenliği sağlamak için peşmerge birliklerinin gönderileceği duyulunca halk paniğe kapıldı 

DIŞ HABERLER SERVİSİ 


ABD ordusunun Irak'taki direnişin merkezi Felluce'deki "Hayalet Öfke" operasyonu bitme aşamasına gelirken, buradan kaçan teröristlerin 400 km kuzeydeki Musul'u denetim altına aldıkları haber veriliyor. 
Polis karakollarını basan, Dicle üzerindeki bazı köprüleri ele geçiren teröristlerin sokaklarda silahlı olarak devriye gezdikleri ve kontrol noktaları oluşturdukları bildirildi. ABD askeri yetkilileri, Irak Ulusal Muhafızları'ndan kente takviye gönderileceğini açıkladı. ABD ordusu ayrıca, Felluce'deki saldırıya katılması beklenen bir piyade taburununun Musul'a geri gönderileceğini bildirdi. ABD askerleri desteğinde Kürt peşmergelerin de Musul'a sevk edileceği haberleri kentte büyük bir gerilim ve korkuya yol açtı. Kent sakinleri peşmergelerin Musul'a girmesi durumunda "kan gövdeyi götürür" dediler. 
3 günden beri ABD uçakları tarafından bombalanan Musul'da teröristler önceki gün 9 karakolu basarak silahlara ve çelik yeleklere el koydu. Musul polisinin teröristlere direnmediği ve hatta içlerinden bazılarının teröristlere yardım ettiği ileri sürüldü. Ajans haberlerine göre, şimdiye kadar sakin bir kent olarak göze çarpan Musul, savaşın bitişinden bu yana en gergin ve kötü günlerini yaşıyor. Korktukları için isimlerini açıklamayan kent sakinleri, Musul'un ABD denetiminden çıktığını söylerken, "Teröristler bankaları, hastaneleri, okulları ve dükk nları olası yağma olaylarını karşı koruyor" diye konuştular. 
Musul gazeteleri ise gönderilecek takviye birlikler arasında peşmergelerin yer alacağı şeklindeki haberleri ön plana çıkardı. Böyle bir durumda etnik çatışma patlak verebileceği ve çok kan akacağı dile getirildi. Bir Musullu "Çok sert sokak savaşı olacak, bu kesin" şeklinde konuştu. 
Bu arada, Türkmen kenti Telafer'de ise direnişçilerle ABD askerleri arasında çıkan çatışmalarda 1 Iraklı öldü, 10 Iraklı yaralandı. Samarra yakınlarında da bir Türk tanker şoförü öldürüldü. 




</TEXT>
</DOC>
