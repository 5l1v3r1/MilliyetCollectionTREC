<DOC>
<DOCNO> 284965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/guncel/agun.html </URL>
<DATE> 2004/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ehliyete hücum 
</HEADLINE>
<TEXT>


İlkokul mezununa ehliyeti yasaklayan, sürücü adayı için 2 yıllık staj koşulu getiren yeni Trafik Yasası'na "yakalanmamak" isteyenler kursa akın ediyor 

ŞAKİR AYDIN İstanbul 

Yeni Trafik Yasası ile ilkokul mezunları ehliyet alamayacak, ehliyet sahibi olmak isteyen sürücü adayları da 2 yıllık stajyerlik süresine tabi tutulacak. Bu süre zarfında 2 kez kırmızı ışıkta geçen, 2 kez hız limitini aşan, alkollü araç kullanan, asli kusurlu olarak ölümlü ya da yaralamalı kazaya sebebiyet veren ve 60 ceza puanını dolduran adayların belgeleri iptal edilecek. 

Yeni yasa 2005'te 
Yeni Trafik Yasası'nın yürürlülük tarihi olan 1 Ocak 2005'ten itibaren bu yaptırımlarla karşılaşmak istemeyen binlerce sürücü adayı, kurslara yazılıyor. İstanbul'un uzak semtlerindeki kurslara daha çok ilkokul mezunları başvururken, merkezi bölgelerdeki kurslara ise stajyerlik yapmak istemeyen yüksekokul mezunları gidiyor. 
Yoğun talep nedeniyle İstanbul'da faaliyet gösteren binlerce sürücü kursu şu anda tam kapasiteyle çalışıyor. Yasa çıkmadan önce yüzde 25 ile 40 arası kapasiteyle çalışan İstanbul'daki kursların tamanına yakını şimdilerde yüzde 100 kapasiteyle hizmet veriyor. 

İlkokul mezunları 
Kadıköy'deki Bahariye Sürücü Kursu Kurucu Müdürü Sefer Karakoyunlu, geçen yıl doluluğun yüzde 30 olduğunu, ancak şu anda tam kapasiteye çıktıklarını söyledi. Ümraniye'deki Dilara Sürücü Kursu'nun Halkla İlişkiler görevlisi Zehra Çalışır, "Şu anda kursumuzda 560 kişi eğitim görüyor. Bunların çoğu ilkokul mezunu ve yeni yasaya kalmadan ehliyet sahibi olmak istiyorlar" diye konuştu. 

İşte sürücü kursu fiyatları A1-A2 Motosiklet 350-450 milyon TL. B Otomobil 600-650 milyon TL. E Ağır vasıta 700-800 milyon TL. 


</TEXT>
</DOC>
