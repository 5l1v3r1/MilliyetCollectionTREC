<DOC>
<DOCNO> 252857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sontur02.html </URL>
<DATE> 2004/07/04/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
En iyi üniversiteler... 
</HEADLINE>
<TEXT>

     Kocaeli Üniversitesi'nde KOÜ yapılan ''en iyi üniversiteler'' araştırmasında Ortadoğu Teknik Üniversitesi ODTÜ ilk sırada yer alırken, Boğaziçi Üniversitesi ikinci oldu. İstanbul Teknik Üniversitesi İTÜ ile Bilkent Üniversitesi ise üçüncü sırayı paylaştı. 
     KOÜ Araştırma Fonu tarafından desteklenen ve Celal Bayar Üniversitesi Eğitim Fakültesi Öğretim Üyesi Yrd. Doç. Dr. Hasan Arslan ile Kocaeli Üniversitesi Eğitim Fakültesi öğretim elemanları Soner Polat ve Tuğba Değirmenci tarafından yürütülen ''En iyi üniversiteler, fakülteler, bölümler'' araştırması sonuçlandı. 
     Rektörler, dekanlar, bölüm başkanları, kütüphane dokümantasyon daire başkanları olmak üzere toplam 1200'den fazla kişiye mektup gönderilerek ve fakülte üretkenliği, fakülte kaynakları, kütüphane kaynakları, mezuniyet oranı başlıkları altındaki nesnel kriterler değerlendirilerek yapılan araştırmada, ODTÜ ilk sırada yer aldı. 
     Boğaziçi Üniversitesi'nin ikinci sırada yer aldığı, Bilkent Üniversitesi ile İTÜ'nün üçüncü sırayı paylaştığı araştırmaya göre, Hacettepe Üniversitesi, Ankara Üniversitesi, Sabancı Üniversitesi, İstanbul Üniversitesi, Koç Üniversitesi, Ege Üniversitesi ve Gazi Üniversitesi ilk 10'a girme başarısını gösterdi. 

     
</TEXT>
</DOC>
