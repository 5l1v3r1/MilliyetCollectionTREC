<DOC>
<DOCNO> 271474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sontur28.html </URL>
<DATE> 2004/09/13/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
İskenderun... Uzmanlar "zehir" gemisini inceliyor... 
</HEADLINE>
<TEXT>

     Hatay'ın İskenderun İlçesi'nde, batan ''MV Ulla'' adlı geminin sualtındaki durumuna ilişkin tespit çalışmaları sürüyor. 
     Körfezde, 4 yılı aşkın süredir bekletilen ve taşıdığı 2 bin 200 ton ''toksik atık'' yüküyle geçtiğimiz günlerde batan geminin sualtındaki durumunun belirlenmesine yönelik olarak, Deniz Kuvvetleri Komutanlığı'nca görevlendirilen dalgıç ekibi çalışmalarına devam ediyor. 
     Yetkililer, geminin yaratacağı çevre sorunlarının belirlenmesine katkı sağlayacak sualtı çalışmasının iki gün daha sürmesinin beklendiğini bildirdiler. 
     Bu arada, İstanbul Üniversitesi Su Ürünleri Fakültesi'ne bağlı araştırma ekibi de kente geldi. Su Ürünleri Fakültesi Öğretim Üyesi Prof. Dr. Işık Oray başkanlığındaki ekip, balıkçı barınağına giderek, esnaf ve vatandaşlarla görüştü. 
     Su ürünleri Kooperatifi Başkanı Nihat Beyazıt, 15 Eylül'de açılması beklenen balık sezonu öncesi yaşanan olayın son derece üzüntü verici olduğunu belirterek, duruma ilişkin kapsamlı bilgilere ihtiyaç duyduklarını söyledi. 
     Balıkçılardan bölgenin durumu hakkında bilgi alan Oray da, İskenderun Körfezi'nin deniz canlılarının önemli yaşam alanlarından biri olduğunu ve bunu dikkate alacaklarını belirtti. Bölgenin orkinos balıklarının yumurtlama alanı olduğuna da dikkati çeken Oray, araştırmaların çok yönlü olarak yürütüleceğini kaydetti. 
     Oray ve beraberindeki uzmanlar, denizdeki kirlilik oranını belirlemek amacıyla su örnekleri aldılar. Bu arada, İskenderun Belediyesi ve İl Sağlık Müdürlüğü ekipleri, bugün de deniz suyu numunesi aldılar. 
     
</TEXT>
</DOC>
