<DOC>
<DOCNO> 293563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sontur43.html </URL>
<DATE> 2004/11/30/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Dinamit patlatılan taş ocağında ölüm .. 
</HEADLINE>
<TEXT>

     Antalya'da taşocağında dinamit patlatılması sonucu dağdan kopan taş ve kaya parçaları, bir kamyonun üzerine düştü. Olayda kamyon sürücüsü öldü. 
     Edinilen bilgiye göre, Kadıahmetoğulları A.Ş'ye ait Çakırlar Mahallesi'ndeki taşocağında dinamit patlatılması üzerine, dağdan çok miktarda kaya ve taş parçası koparak heyelana neden oldu. 
     Dağdan kopan taş ve kayalar, nakliyat yapmak üzere taşocağından bekleyen Vedat Durmaz'ın 29 içinde bulunduğu kamyonun üzerine düştü. 
     Kayaların altında kalan ve tamamen ezilen kamyondaki Vedat Durmaz, olay yerinde yaşamını yitirdi. Durmaz'ın cesedi, kayaların altında ezilen kamyondan güçlükle çıkartılarak, otopsi yapılmak üzere Devlet Hastanesi morguna kaldırıldı. 
     Otopsinin ardından, Durmaz'ın cenazesi, yakınları tarafından alınarak, defnedilmek üzere Burdur'un Ağlasun İlçesi'ne bağlı Yazır Köyü'ne götürüldü. 
     İki çocuk babası Vedat Durmaz'ın eşi Şengül Durmaz'ın da 3 aylık hamile olduğu öğrenildi. 
     Olayla ilgili soruşturma sürdürülüyor. 
     
</TEXT>
</DOC>
