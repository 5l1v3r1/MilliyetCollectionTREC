<DOC>
<DOCNO> 267941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sontur35.html </URL>
<DATE> 2004/08/31/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Alibeyköy'de istimlak çalışmalarına "mal sahibi" engeli... 
</HEADLINE>
<TEXT>

     Alibeyköy'de su baskınlarının ardından İstanbul Büyükşehir Belediyesi'nin bölgede aldığı istimlak kararına ilişkin tebligatların, ''mal sahiplerince adres ve isim tespitine engel olunması'' nedeniyle yapılamadığı bildirildi. 
     Büyükşehir Belediyesi Emlak İstimlak Daire Başkanı Mevlüt Karataş, AA muhabirine yaptığı açıklamada, ''vatandaşa kolaylık sağlamak amacıyla Eyüp Belediyesi'nde açılan Kamulaştırma Bürosu'na başvuran 12 kişinin dışında yeni başvuru yapılmadığını, bu kişilerle de şu ana kadar uzlaşma sağlanamadığını'' söyledi. 
     ''Hukuki sürecin başlamasından dolayı geçtiğimiz Cuma günü ekiplerin istimlak yapılacak mahallede adres ve isim tespiti yapmaya çalıştığını, ancak burada oturanların bu tespitlerin yapılmasını engellediklerini'' ifade eden Karataş, şunları kaydetti 
     ''İstanbul Büyükşehir Belediye Encümeni'nin aldığı istimlak kararı, ada-parsel yönünden. Biz istimlak yaparken tapuyu muhatap alıyoruz. Şu anda bizdeki mevcut bilgiler sağlıklı değil. O nedenle adres ve isim tespiti yapmamız gerekiyor. Ekiplerimizin bu çalışmaları, orada oturanlar tarafından engellendi. İstimlak istemiyorlar. Yapılan çalışmaları da engelliyorlar. Müteahhit kanalıyla tespit yaptırmaya çalıştık. Onlara da mani oldular. Çalışmalarda şu ana kadar ilerleme sağlanamadı. Büyükşehir Belediye Başkanı ile bugün ya da yarın görüşeceğiz. Polis marifetiyle tebligat yapmaya çalışacağız.'' Karataş, tebligat süresinin normal binalarda 15 gün, gecekondularda da 1 hafta olduğunu belirterek, ''bu sürenin sonunda mal sahipleriyle anlaşılamaması halinde Kamulaştırma Kanunu'nun 10. maddesine göre kıymet takdiri ve tescil davası açacaklarını'' sözlerine ekledi. 
     
</TEXT>
</DOC>
