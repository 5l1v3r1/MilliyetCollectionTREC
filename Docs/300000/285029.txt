<DOC>
<DOCNO> 285029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sondun07.html </URL>
<DATE> 2004/11/01/ </DATE>
<TIME> 07.05 </TIME>
<AUTHOR>  </AUTHOR>
<HEADLINE>
Newsweek ABD ajanları kısa süre önce Ladin'i bulduklarını düşünüyordu 
</HEADLINE>
<TEXT>

     Newsweek dergisi, Amerikan istihbaratının 2 hafta kadar önce, Usame Bin Ladin'e ulaşmalarını sağlayacak bir El Kaide üyesini Pakistan'da yakalamak üzere olduklarını düşündüklerini yazdı. 
     Derginin bugünkü sayısında yayınlanan haberde, adının açıklanmasını istemeyen bir Amerikalı yetkilinin, ''Amaca gerçekten yakın olduğumuz havasındaydık, belki bir ya da iki kişi kadar yakın. Ve çok iyimserdik'' dediği belirtildi. 
     Amerikalılar tarafından Pakistan'ın Afganistan sınırı yakınlarında yaklaşık 8 aydır sürdürülen askeri operasyonların, 30 bin kadar Pakistan askerinin yardımının El Kaide liderinin saklandığı yerden çıkarılması için yeterli olmadığı belirtilen haberde, Amerikalı yetkilinin, Bin Ladin'in cuma günü televizyon ekranlarında görünmesinin ''psikolojik bir darbe'' olduğunu kabul ettiği ve ''Onu bulmaktaki başarısızlığımızın ek bir kanıtı'' ifadesini kullandığı kaydedildi. 
     Amerikan hükümetinden bir yetkiliye göre, Bin Ladin'in son mesajı ''şiddete çağrıdan'' ziyade ''Amerikan seçimlerini şiddet içermeyen bir biçimde etkileme'' yöntemine benziyor ve El Kaide lideri firarda olduğu izlenimi vermiyor. 
     Bin Ladin'in video bandını inceleyen bir istihbarat yetkilisinin de El Kaide liderinin Pakistan'da şehir ortamında konfor içinde yaşadığını düşündüğünü dergiye açıkladığını yazan Newsweek, bandın yayınlanmasından sonra ABD Adalet Bakanlığı'nın, potansiyel şüpheli olarak görülen kişilerin daha yakından izlenmesi için talimat verdiğini duyurdu. 
     El Cezire televizyonu 29 Ekim akşamı Bin Ladin'in görüntülerini yayınlamıştı. 
     
</TEXT>
</DOC>
