<DOC>
<DOCNO> 267456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/magazin/amag.html </URL>
<DATE> 2004/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gündeş kurtuldu Branigan öldü 
</HEADLINE>
<TEXT>


'Self Control' şarkısıyla tanınan Laura Branigan, Ebru Gündeş'in de geçirdiği 'beyin anevrizmasından' hayatını kaybetti 

DIŞ HABERLER 

Pop müziğin önemli isimlerinden Laura Branigan 47 yaşında hayata gözlerini yumdu. Branigan'ın kardeşi Mark Branigan, 'Gloria' şarkısıyla tanınan şarkıcının, perşembe günü New York'taki evinde uyurken öldüğünü söyledi. Branigan, kız kardeşinin iki haftadır şiddetli baş ağrılarından şikayet ettiğini ancak doktora görünmediğini belirtti. Branigan'ın resmi internet sitesinde ölüm nedeni olarak beyin anevrizması gösterildi. 
1982'de kendisini üne kavuşturan 'Gloria' şarkısıyla platin plak alan Branigan, 'CHIPS' gibi bazı televizyon dizileriyle 'Mugsy's Girls' ve 'Backstage' filmlerinde oynamıştı. Aralarında 'Solitaire', 'Self Control' ve 'How Am I Supposed to Live Without You'nun da bulunduğu yedi albüm çıkaran Branigan'ın şarkıları 'Flashdance' ve 'Ghostbusters' gibi filmlerde de kullanıldı. 

Cenazesi bugün 
3 Temmuz 1957'de New York'ta doğan ve 1980'li yıllarda kitlelerin ilgisini çekmeye başladıktan sonra şarkıcının ünü 1990'larda solmaya başladı. 1995'te "Best of Branigan" albümünü çıkaran Branigan, kocasının 1996'da ölmesinden sonra sanat dünyasından çekildi. Ancak 2001'de yeniden sahnelere dönen sanatçı, 2002'de Janes Joplin'in "Love" adlı müzikalinde rol aldı. Branigan'ın cenaze töreni bugün yapılacak. 

Stres ve sigara tetikliyor 

Şarkıcı Ebru Gündeş'in de yakalandığı ve ölümden döndüğü hastalık doğuştan. Ne var ki, hiçbir hastalık belirtisi vermeyen baloncuk ya da baloncuklar her yaşta ortaya çıkabiliyor. Şeker hastalığı, sigara, alkol ve yüksek tansiyon, beyindeki baloncuğun patlaması riskini artırıyor. 'Anevrizma' ancak başka bir hastalık nedeniyle çekilen beyin tomografisi ya da MR Manyetik Rezonans ile belirlenebiliyor. 'Anevrizma' patlamalarının ardından beyin kanamaları yaşanıyor. Beyindeki kanın boşaltılmasına kadar geçen süreçte enfeksiyonlar oluşuyor, ameliyat zorlaşabiliyor ve risk artıyor. 


</TEXT>
</DOC>
