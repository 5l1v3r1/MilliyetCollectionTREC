<DOC>
<DOCNO> 269000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/soneko04.html </URL>
<DATE> 2004/09/04/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Nemada 3. taksit ödemelerinin artış oranının yüzde 1.9 olması bekleniyor 
</HEADLINE>
<TEXT>

     Enflasyonda Ağustos ayı rakamlarının belli olmasının ardından nemada 3. taksit ödemelerinde kullanılacak oran için gözler Hazine'ye çevrilirken, bir önceki taksite göre artış oranının yaklaşık yüzde 1.9 olması bekleniyor. 
     Nema ödemelerinin ne kadar artacağı Hazine tarafından belirleniyor. Ancak hesaplamada yıllık yüzde 5 sabit rakam enflasyon hesabı uygulanıyor. Buna göre, son 3 aylık enflasyon yaklaşık yüzde 0.67 olarak hesaplanırken, sabit rakamdan 3 aylık bölüme düşen rakamın da yüzde 1.23 olması bekleniyor. Bu hesap, hak sahiplerinin nemalarını bir önceki taksite göre yaklaşık yüzde 1.9 zamlı alacağı anlamına gelirken, kesin oran Hazine'nin açıklamasının ardından netleşecek. 
     Bu hesaba göre, 2. taksitte 1 milyar lira nema alan hak sahipleri yaklaşık 1 milyar 19 milyon lira, 500 milyon lira alan hak sahipleri ise yaklaşık 509 milyon 500 bin lira alacak. 
     
     CUMA VE ÖNCESİNDE BAŞVURANLAR ÇARŞAMBA PARASINI ALACAK 

     Öte yandan, 8 Eylül Çarşamba günü başlayacak nema ödemeleri için kurumsal başvurular geçtiğimiz ayın 18'inde Ziraat Bankası'nca alınmaya başlanmıştı. 
     18 Ağustos'tan 3 Eylül Cuma akşamına kadar başvuran kurumların ödemeleri nema ödemelerinin başladığı tarih olan 8 Eylül'den itibaren yapılacak. Bu tarihten sonra yapılacak başvurularda ödemeler, müracaat tarihinden itibaren en geç 3 gün içinde yapılacak. 
     
     KİŞİSEL BAŞVURULAR 

     Kurum aracılığı ile başvurmayan hak sahipleri, eskiden olduğu gibi bir aylık takvim içinde sıralarını bekleyecek. 
     Kişisel başvurularda ödemeler, tasarrufu teşvik hesap numarasının son hanesine göre sırayla yapılacak. 
     Buna göre, Tasarrufu Teşvik hesap numarasının son hanesi -1 olan hak sahiplerine 8 Eylül 2004. 
     -2 olan hak sahiplerine 9 Eylül 2004. 
     -3 olan hak sahiplerine 10 Eylül 2004. 
     -4 olan hak sahiplerine 13 Eylül 2004. 
     -5 olan hak sahiplerine 14 Eylül 2004. 
     -6 olan hak sahiplerine 15 Eylül 2004. 
     -7 olan hak sahiplerine 16 Eylül 2004. 
     -8 olan hak sahiplerine 17 Eylül 2004. 
     -9 olan hak sahiplerine 20 Eylül 2004 tarihlerinde, ödeme yapılacak. 

     
</TEXT>
</DOC>
