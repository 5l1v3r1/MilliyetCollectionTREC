<DOC>
<DOCNO> 285680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sondun26.html </URL>
<DATE> 2004/11/03/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Demokratlar yargı yoluna gitme sinyali verdi... 
</HEADLINE>
<TEXT>

     ABD'de Demokrat Parti başkan yardımcısı adayı John Edwards, iki başkan adayının oylarının birbirine çok yakın olduğu eyaletlerde yargı yoluna gideceklerinin sinyalini verdi. 
     ABD'de 2000 yılı başkanlık seçiminde Florida'da yaşanan sahneleri hatırlatacak şekilde Edwards, ''Uzun bir gece. Ama biz 4 yıl bekledik. Bir gece daha bekleyebiliriz'' dedi. 
     Elini yumruk yaparak zafer edasıyla Boston'da Demokrat Partili destekçilerine seslenen Edwards, ''Demokrat Parti başkan adayı John Kerry ve ben kazandığımız başarıdan çok gururluyuz. Amerikan halkına söz verdik. Seçimlerde her oy sayılacak. Bu seçimde de sözümüzü tutacağız. Oyumuz için savaşacağız'' diye konuştu. 
     Ohio eyaleti, 2004 başkanlık seçiminin kilit eyaleti konumuna geldi. Bu eyalette kim kazanırsa ABD başkanlığını da kazanacak gibi görünüyor. Amerikan televizyon kanalları da Ohio'da kimin kazandığı konusunda bölündü. ABD Başkanı George W. Bush'un Cumhuriyetçi Partisi'ne yakın olarak bilinen Fox News televizyonuyla beraber NBC televizyonu, Bush'un Ohio'da kazandığını duyurdu. Ancak CNN ve ABC televizyon kanalları, adayların oylarının, sonucu açıklamak için çok yakın olduğunu duyurdular. 
     Ohio'da henüz sayılmamış bulunan çok sayıda koşullu oy bulunuyor. Seçim merkezine giden bir seçmen, kayıtlı olmadığı söylenirse oyunu kullanıyor ama bu oy, sonradan kayıtlı olduğu tespit edildiği takdirde sayılıyor. Buna koşullu oy deniliyor. 
     Demokrat Parti ve Cumhuriyetçi Parti'nin seçim kampanyası yetkilileri, bu tür bir anlaşmazlığa karşı avukatlar ordusunu zaten hazır bulunduruyordu. Şu sırada Demokrat Parti başkan adayı John Kerry'nin tek umudu, Ohio eyaletinde kazanmaya bağlı olduğu için, bu eyalette Bush önde görünmesine karşılık, Demokrat Partililer, başkanlığı kazanmak için yasal yolları deneyeceklerinin işaretini, Edwards'ın açıklamasıyla verdiler. 
     Eyalette koşullu oyların sayısı bakımından çok spekülasyon bulunuyor. Ancak Ohio'nun yerel dış ilişkiler bakanı Ken Blackwell, koşullu oyların 175 bin civarında olduğunu söyledi. 
     ABD seçimleri 2000 yılında da Florida eyaletinde tıkanmış ve sonuç, 36 gün süren bir yeniden sayım ve mahkeme sürecinin ardından ortaya çıkmıştı. 
     
</TEXT>
</DOC>
