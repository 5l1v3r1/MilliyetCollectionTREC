<DOC>
<DOCNO> 277975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/yazar/asik.html </URL>
<DATE> 2004/10/07/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Sanat yağması... 
</HEADLINE>
<TEXT>


Erol Aksoy'un ve Dinç Bilgin'in resim koleksiyonları, 10 Ekim'de açık artırmayla satılıyor... Mustafa Karasarlıoğlu, Cumhuriyet'te duygulu bir çağrı yapıyor hükümete haraç mezat yapılacak bu satışı durdurun, tabloları müzelere verin, yeni müzeler kurun, diyor... Halil Paşa, Osman Hamdi, Hüseyin Zekai Paşa, Şeker Ahmet Paşa, Hoca Ali Rıza, İbrahim Çallı, Avni Lifij, Feyhaman Duran dahil onlarca ressama ait yüzlerce tablo hafta sonunda satılacak... Antikacıların, koleksiyoncuların tabloları ucuza kapatmak için şimdiden örgütlendiği, fiyatları yükseltmemek için anlaştığı söyleniyor. Mezattan sağlanacak para 3 - 5 milyon dolar. Ama bu tablolarla kurulacak müzelerin değeri parayla ölçülmeyecek kadar büyük olacak. Karasarlıoğlu diyor ki 
Bu tablolar hortumcuların değildir. Bunlar halkın yani hepimizin parası ile alınmış tablolardır. Klasik Türk resmi sayıca çok azdır. Türkiye'nin de doğru dürüst resim müzesi çok azdır. Gelin bunları satmayın, halkın gözünden kaçırılmasını önleyin, yeni müzeler kurun, genç nesillerin eğitimine sunun, toplumun ortak kültür varlığına ekleyin... 
Bu iktidar ve iktidarın Kültür Bakanı, bu resimlerin kültür ve sanat değerinin 3 - 5 milyon doların çok üzerinde olduğunun bilincinde midir Eğer öyleyse 10 Ekim'deki satışı durdururlar da biz yanılırız... 

Başbakan Erdoğan'ın en sevdiği ikinci şarkı, "Tadı yok sensiz geçen ne baharın ne yazın" şarkısıymış. 
Müzakereler başlayınca Vivaldi'nin Dört Mevsimi'ni de sever artık... 

Umut fakirin ekmeği Avrupa Birliği'ne girişimiz 10 yıl mı, 15 yıl mı sürer, daha fazla mı Önemi yok... Önemli olan o umutla yaşamak... Günün birinde AB'ye gireceğimizi ve sorunlarımızın o gün çözüleceğini düşünüp mutlu olmak... Yoksa bekleriz... Beklemekten sıkılmayız... 
Sovyetler Birliği döneminde bir Rus, otomobil almak için başvurusunu yapmış. Parasını yatırmış. Bürodaki memur 
- Sana sıra 10 yıl sonra bugün gelir, demiş. Adam merakla sormuş 
- Öğleden önce mi geleyim, sonra mı 

AB, bizim için "uzun, ince bir yol" değildir... 
ABD şeridinin de bulunduğu duble bir yoldur... 
Haldun Ertem 

Bolu'nun köyünde Ordu CHP Milletvekili Doktor Sami Tandoğdu, geçenlerde Bolu'nun Taşova köyüne uğramış. Köyde, 150 milyar lira sarfıyla inşa edilen cami dikkatini çekmiş. Eski ahşap, tarihi caminin yıkılıp yerine 700 metrekarelik alana bu caminin yapılmasının tarihe karşı işlenen bir ayıp olduğunu anlattı. Kendisi de hacı olan Sami Tandoğdu, ikindi vakti camiye gitmiş. Tek bir kişi yokmuş namazda. Caminin Özel İdare yani devlet desteğiyle yapıldığını muhtar kendisine anlatmış... Geldik öykünün en ilginç noktasına. Ne mi o Efendim bu köyde okul yokmuş... Böyle küçük bir eksik varmış yani... 

Zorlu yarınlar... AB Komisyonu, müzakerelere yeşil ışık yaktı, üyelik için umut kapısı aralandı. 17 Aralık'ta AB Konseyi muhtemelen müzakerelerin başlatılması kararını alacak, önümüze uzun ince bir yol döşenecek... 
Avrupa Birliği, Avrupalıların tanımıyla, bir uygarlık projesidir... 
Eğer Türkiye uygarlık kriterlerini yakalayabilirse, 10 - 15 yıl sonra AB'nin tam üyesi olacak... 
Ne var ki, uygarlık kriterlerini yakalamak, Kopenhag Kriterleri gibi Meclis'ten birkaç yasa çıkarmakla mümkün olmuyor. 
Türkiye'nin laiklik temelinde toplumsal yapıyı çağdaşlaştırması, her alanda bilimselliği hayata geçirmesi gerekiyor. 
Din ticaretine dayalı siyasetle çağdaş toplum yaratmak mümkün değildir. 
Türkiye, 200 küsur yıldır Batılılaşmaya çalışıyor... 
Bu hedefe doğru en anlamlı ve somut adımı Cumhuriyet'le birlikte attık... 
Ne var ki bugün yine yolun en başında, sınavın ilk aşamasındayız... 
Çünkü Atatürk'ten sonra çok partili rejimle birlikte geriye dönüşü benimsedik. 
Doğu kafasıyla Batılılaşmaya yeltendik. İki arada bir derede kaldık. Bugün çelişkiler aynen duruyor. 
Türkiye'nin AB'ye girmesi için somut ve hevesli bir çaba gösteren AKP iktidarı, aynı zamanda geleceği geçmişte arıyor, ABD'nin de teşvikiyle laiklikten "ılımlı İslam"a doğru dümen kırmanın manevralarını yapıyor. 
Böyle bir toplum modeliyle Türkiye Avrupa'ya yaklaşamaz. Uzaklaşır. 
Türkiye Avrupa'ya ancak laik, demokrat, bilimsel yoldan yürüyerek eklemlenir. 
Bazıları, AB'nin tanıdığı özgürlük alanında Türk Silahlı Kuvvetleri'ne çalım atıp şeriatı geliştirmek için yürüdüler AB kapısına... 
Ama o kafayla buradan öteye gidilmez... 
Yarınlar o yüzden dünden ve bugünden daha zor... 



</TEXT>
</DOC>
