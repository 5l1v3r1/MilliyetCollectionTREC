<DOC>
<DOCNO> 264222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur69.html </URL>
<DATE> 2004/08/17/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
İstanbul'da 818 su baskını ihbarı yapıldı 
</HEADLINE>
<TEXT>

     İstanbul'da sabah saatlerinde etkili olan yağış nedeniyle 3 bin 818 su baskını ihbarı alındı. Çalışmalar sırasında 391 kişi, mahsur kaldıkları yerlerden kurtarıldı. 
     İstanbul Büyükşehir Belediyesi Afet Koordinasyon Merkezi'nin AKOM yazılı açıklamasında, sağanak yağış nedeniyle alınan 3 bin 818 su baskını ihbarından 2 bin 588'inin İSKİ, 388'inin İtfaiye Daire Başkanlığı ve 842'sinin de Yol Bakım ve Onarım Müdürlüğü'ne yapıldığı belirtildi. 
     İstanbul Büyükşehir Belediyesi'ne bağlı birimlerin su tahliye çalışmalarına bin 155 personel, 196 motopomp, 49 vidanjör, 176 pompa, 98 kamyon ve kamyonet, 23 iş makinesi ve 24 servis aracıyla katıldığı kaydedilen açıklamada, çalışmalar sırasında 391 kişinin mahsur kaldıkları yerlerden kurtarıldığı, bunlardan 7 aileden toplam 13 kişinin Atatürk Öğrenci Yurdu'na yerleştirildiği bildirildi. 
     
     KUMANYA YARDIMI 
     Açıklamada, İstanbul Büyükşehir Belediyesi'nin, su baskını yaşanan bölgelerde mağdur olan vatandaşlara dağıtılmak üzere kumanya hazırladığı belirtilerek, Eyüp Belediyesi'ne 3 bin 500, Esenler ve Gaziosmanpaşa belediyelerine biner, Güngören Belediyesi'ne de 50 adet kumanya gönderildiği, 2 bin adet kumanyanın ise Büyükşehir Belediyesi ekiplerince Alibeyköy'de dağıtıldığı kaydedildi. 
     Ayrıca, Alibeyköy'de 1 saatte metrekareye 5 kilogram, dün geceden itibaren de metrekareye 33 kilogram yağış düştüğü belirtildi. 
     Açıklamada, şu saat itibariyle etkili bir yağış beklenmediği ve AKOM'un bu gece de tüm birimleriyle sabaha kadar görev başında olacağı bildirildi. 
     
</TEXT>
</DOC>
