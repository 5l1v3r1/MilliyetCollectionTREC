<DOC>
<DOCNO> 274523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sondun41.html </URL>
<DATE> 2004/09/24/ </DATE>
<TIME> 19.25 </TIME>
<AUTHOR>  </AUTHOR>
<HEADLINE>
Verheugen "Türkiye, Avrupa'ya yönelerek büyük değişiklikler geçirdi" 
</HEADLINE>
<TEXT>

     AB'nin genişlemesinden sorumlu komisyon üyesi Günter Verheugen, Türkiye'nin Avrupa'ya yönelerek son yıllarda büyük değişiklikler geçirdiğini söyledi. 
     Verheugen, Deutschlandfunk radyosuna yaptığı açıklamada, Türkiye'de zinanın suç sayılmasını daha ziyade AK Parti'deki muhafazakar kanadın istediği izlenimini edindiğini belirterek, şunları söyledi 
     ''Ceza Yasası reformu, Türkiye'nin son yıllarda gerçekleştirdiği ve gerçekten de çok etkileyici bir görüntü ortaya koyan siyasi reformların son taşını oluşturuyordu. Türkiye Avrupa'ya yönelerek son yıllarda büyük değişiklikler geçirdi. Türkiye'deki ceza yasası reformu, bizde de yasaların değiştirilmesi ile tümüyle yeni bir ceza yasası yaratılması gibi bir şey. Bu yasalar arasında kadın-erkek eşitliği, işkence olaylarının izlenmesi ve namus cinayetlerinin ağır şekilde cezalandırılması bulunuyor. Tüm bunlar, Türkiye'nin kendisine sunduğumuz siyasi kriterleri yerine getirip getirmediğinin değerlendirilmesinde benim için çok önemliydi.'' Türkiye'de çıkartılan yasaların uygulanmasının da çok önemli olduğuna dikkati çeken Verheugen, reformların Türkiye'de henüz her köşeye ulaşmadığını, ancak bugüne kadar sağlanan başarıların dünyanın başka hiç bir yerinde mümkün görülmediğini belirtti. 
     Türk hükümetinin izlediği politikanın inandırıcı olup olmadığının, başarılarının kalıcı olup olmayacağının tespit edilmesi gerektiğini ifade eden Verheugen, hala bazı eksikliklerin bulunduğunu, bu eksikliklere de raporlarında ayrıntılı şekilde yer vereceklerini kaydetti. 
     AB'nin 2013 yılına kadar hazırlanan mali planlamasında Türkiye'ye maddi kaynak verilmesinin öngörülmediğini de hatırlatan Verheugen, bunun 2013 yılına kadar mali konuların ele alınmasının mümkün olmadığını gösterdiğini söyledi. 
     
</TEXT>
</DOC>
