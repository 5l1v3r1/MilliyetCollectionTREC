<DOC>
<DOCNO> 289486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sondun35.html </URL>
<DATE> 2004/11/17/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Arafat'ın zehirlendiği iddialarına Fransa'dan yalanlama... 
</HEADLINE>
<TEXT>

     Fransız hükümeti, geçen hafta Paris yakınındaki bir askeri hastanede hayatını kaybeden Filistin lideri Yaser Arafat'ın zehirlendiğine ilişkin iddiaları üstü kapalı bir şekilde yalanladı. 
     Hükümet sözcüsü Jean-François Cope, Bakanlar Kurulu toplantısının ardından yaptığı açıklamada, ''Doktorların bu konuda en ufak bir şüphesi olsa adalete başvurur ve Arafat'ın gömülmesine izin vermezlerdi'' dedi. 
     Cope, Arafat'ın ''mümkün olan en iyi şekilde tıbbi bakım gördüğünü ve kendisine yapılması gereken tüm testlerin yapıldığını'' belirtti. 
     Fransa Savunma Bakanlığı, daha önce, Arafat'ın sağlık raporunun, talep gelmesi halinde ''hak sahiplerine'' teslim edilebileceğini açıklamıştı. 
     Filistin Yönetimi'nin Fransa'daki temsilcisi Leyla Şahid, Yaser Arafat'ın İsraillilerce zehirlenmiş olmasının mümkün olduğunu söylemişti. 
     Arafat'ın İsrail tarafından zehirlendiği iddialarının ortaya atılmasının ardından, Filistin Yönetimi Fransa'dan, ölüm nedeniyle ilgili tıbbi rapor istemişti. 
     
</TEXT>
</DOC>
