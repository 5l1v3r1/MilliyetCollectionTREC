<DOC>
<DOCNO> 255247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/guncel/gun01.html </URL>
<DATE> 2004/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Damsıza oda verilmez' 
</HEADLINE>
<TEXT>


Antalya'da bazı oteller, 'Kadın turistler rahatsız edilebilir' gerekçesiyle yalnız ya da grup olarak rezervasyon yaptırmak isteyen erkek müşterileri almıyor 

DİLEK TAŞ 

Antalya'nın Kemer ve Tekirova bölgelerinde bazı otellerde tek erkek ya da birkaç kişilik erkek gruplarının rezervasyonları kabul edilmiyor. Erkek müşterilerin kadın turistleri rahatsız ettiği tatsız vakaların yaşanması üzerine erkekleri tek başına kabul etmeyen bu otellerden bazıları, baba oğul tatile çıkan müşterileri de geri çevirmeye başladı. Rezervasyon yaptıran bazı müşterilerin bile, otellerden geri çevrildikleri öğrenildi. 
Aralarında Simena Tatil Köyü, Club Belköy, Club SVS gibi tesislerin bulunduğu oteller, seyahat acenteleriyle yaptıkları sözleşmelere de tek ve grup olarak erkek kabul etmeme şartını ekletiyorlar. 
Kemer'deki Club Belköy'ün Genel Müdürü Mehmet Varol, kadın müşterilerin rahatsız olmaması için erkek gruplarını geri çevirdiklerini, bazı erkeklerin kadın isimleriyle rezervasyon yaptırdığını anlattı. Club SVS Genel Müdürü Mustafa Çoban ise uygulamanın Avrupa'daki bazı acentelerin birbirini tanımayan erkek müşterileri aynı odaya vermesi yüzünden başlatıldığını söyledi. 
Anayasa Hukukçusu İbrahim Kaboğlu, uygulamanın Anayasa'nın eşitlik ilkesine aykırı olduğunu savundu ve otellerin cinsiyet ayrımı yapmasının doğru olmadığını belirtti. 


</TEXT>
</DOC>
