<DOC>
<DOCNO> 265810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sonyas02.html </URL>
<DATE> 2004/08/23/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
''Fahrenheit 9 11''in başarısı, belgeselcileri cesaretlendirdi 
</HEADLINE>
<TEXT>

     Michael Moore'un ABD Başkanı George W. Bush karşıtı tartışmalı belgeseli ''Fahrenheit 9 11''in sinemalardaki müthiş başarısından sonra, yeni siyasi belgesellerin yakında vizyona gireceği bildirildi. 
     Christian Science Monitor gazetesinde yer alan bir habere göre, ABD'de seçim yılı olması siyasi belgesellerin sayısında patlama yaratırken, sinemalarda yaz sezonu sona ermeden bu tarz yeni belgesellerin vizyona gireceği kaydedildi. 
     Bu belgesellerden birinin, James C. Moore ve Wayne Slater'in 2003 yılında piyasaya çıkan kitabından uyarlanarak Joseph Mealey ve Michael Paradies tarafından yönetilen ''Bush's Brain - Bush'un Beyni '' adlı film olduğu kaydediliyor. 
     1980'lerin başından itibaren Cumhuriyetçi Parti kampanyalarına yön veren, siyasi hayatı boyunca Baba Bush'a yardım etmesinin yanı sıra Başkan Bush'a da valilik için yarıştığı 1993 yılından bu yana rehberlik eden Karl Rove hakkındaki bu filmin, Karl Rove'un Başkan Bush'a Yardımcısı Dick Cheney kadar yakın olduğunu ispatladığı kaydediliyor. 
     Karl Rove'un izlediği kampanya taktikleri ile Cumhuriyetçilerin rakiplerini nasıl devre dışı bıraktığını ayrıntılı bir şekilde işleyen filmin, Karl Rove'un film yapımcılarının hikayeyi bir de kendi ağzından dinleme talebini reddetme görüntüleriyle sona erdiği kaydediliyor. 
     Vizyona girmesi beklenen diğer bir filmi ise Robert Greenwald'un, gazeteci I. F. Stone'un sağladığı ipuçları doğrultusunda çektiği ''Uncovered The War on Iraq - İfşa Irak Savaşı '' adlı belgesel olduğu ifade ediliyor. Stone'un sözleriyle göz açıcı nitelikteki bu film, sadece kayıtlara geçmiş, herkesin araştırmasına açık olan gerçekleri bir araya getirmekten ve alakasız gibi görünen noktaları birleştirmekten ibaret. 
     Filmde sık sık gazetelerden başlıklar ve alıntılar kullanılırken, çok sayıda da söyleşiye yer verilmiş. Filmin etkileyiciliğinin ise esas olarak, her geçen gün azalan sayıdaki şirketler tarafından yönetilen Amerikan medyasının görmezden geldiği, küçük medyanın ise resmi görüş ile çatışmaktan çekindiği için dokunamadığı gerçekleri perdeye aktarmasından kaynaklandığı ifade ediliyor. 
     Siyasi belgesel severlerin dört gözle beklediği diğer bir film ise Orta Amerika'da yaşayan tamamen sıradan vatandaşlarla yapılmış söyleşilerden oluşan ''This Ain't No Heartland'' adlı belgesel. Avusturyalı yönetmen Andreas Horvath tarafından çekilen bu filmin, kamuoyundaki terörizm, Irak savaşı ve çağdaş yaşama dair tartışmaları yansıtırken, demokrasi, özgürlük ulusal güvenlik gibi temel konularda sıradan Amerikalının cehaletini gözler önüne serdiği ifade ediliyor. 
     Bu filmlerin yanı sıra ''Persons of Interest'' ile Texas'ta iktidar tacirleri üzerine kurgulanmış ''Silver City'' adlı siyasi filmlerin de vizyona girmek üzere olduğu kaydediliyor. 
     
</TEXT>
</DOC>
