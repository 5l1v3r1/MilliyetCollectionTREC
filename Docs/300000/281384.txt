<DOC>
<DOCNO> 281384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/ekonomi/eko02.html </URL>
<DATE> 2004/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF arsa sattı, yine kendisi aldı 
</HEADLINE>
<TEXT>


Uzanlar'ın borçlarına karşılık TMSF tarafından haczedilen Telsim arsasını, yine TMSF bünyesinde olan Bayındırbank, açık artırmada 23 trilyon liraya satın aldı 

LUBE AYAR İstanbul 

Tasarruf Mevduatı Sigorta Fonu TMSF , Uzanlar'ın borçlarına karşılık haczettiği Esentepe'deki arsayı, açık artırma yöntemiyle 23 trilyon lira karşılığında yönetimini ve denetimini kendilerinin yürüttüğü Bayındırbank'a sattı. Ayşegül Uzan'ın Yeniköy'deki villasına ise alıcı çıkmadı. 
TMSF dün Zincirlikuyu'daki satış mahallinde gerçekleştirdiği açık artırmada Telsim Telekomünikasyon A.Ş.'den haczedilen Esentepe'deki arsayı ve Ayşegül Uzan'ın halen ikamet ettiği Yeniköy'deki villayı açık artırmaya çıkardı. 
Şişli Büyükdere Caddesi üzerinde bulunan 14 bin 991 metrekare yüzölçümlü arsanın satışına, bir trilyon lira peşin teminat yatıran üç şirket ile bir kişi katıldı. 

Yalıyı geçti 
18 trilyon muhammen bedelli arsanın satışı sırasında Arkas Holding ve Bayındırbank arasında çekişme yaşandı. Eski sahibi Kamuran Çörtük'ün usulsüz işlemleri nedeniyle yönetimi ve denetimi TMSF'ye geçen Bayındırbank, açık artırmayı 23 trilyon liraya çıkararak arsanın yeni sahibi oldu. 
Bayındırbank'ın Genel Müdürü Ömer Kalav ve Genel Müdür Vekili Halil Ersoy, satıştan sonra yaptıkları açıklamada, "Yan arsadaki TMSF binası da Bayırbank'a ait. Arsayı ve binayı birlikte değerlendirmeyi düşünüyoruz" dediler. 
23 trilyona satılan arsanın hemen yanında TMSF binası, arkasında Zincirlikuyu Mezarlığı, yakın çevresinde ise Tatlıcı Towers, Şişli Belediyesi, Denizbank Genel Müdürlük Binası, Maya Plaza ile biraz ilerisinde Metrocity yer alıyor. Arsanın üzerine konumlu 7 adet saç kaplı depo, 1 adet saç kaplı stüdyo binası, 1 adet saç kaplı prefabrik bina ve 1 adet baz istasyonu bulunuyor. 
TMSF bu satışla 22.2 trilyon liraya Haluk Dinçer'in aldığı Erol Aksoy'un Tahsin Bey Yalısı'nın satış rekorunu da kırmış oldu. 




</TEXT>
</DOC>
