<DOC>
<DOCNO> 275815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/spor/ydilmen.html </URL>
<DATE> 2004/09/29/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Ağır fatura 
</HEADLINE>
<TEXT>



Türkiye Ligi'nin bombası patladı. İngiltere liginin yedincisi, Türkiye liderini sürklase etti. Bunu niye söyledim. Christoph Daum gibi dünya futbolunun içinde olan bir antrenör akıl sır ermeyecek şekilde rakibini hafife almış. Türkiye Ligi'nde topla çıkarken, kaptırırsın ama belki sıkıntı yaşamazsın. Rakiplerine yakın oynamazsın, belki yine sıkıntı yaşamazsın. Orta sahada Marco Aurelio'nun dışında kimseyi oynatmazsın, belki yine sıkıntı yaşamazsın. Ama rakibin İngiliz ve adı da Manchester United ise, sen de onu sıradan bir Türk takımı sanarsan, sonun böyle olur. 

15 senedir gelmiyorlar 
Geçen yedi haftada Daum, Türkiye Ligi'nde Sebat ve Kayseri maçlarında Şampiyonlar Ligi provası yapmış, tek forvet oynayıp 4-5-1 gibi sahaya çıkmıştı. Eee, niye o maçlarda prova yaptın o zaman İnanın şu oyun düzeniyle Türkiye Ligi'nde bile gol yersin. Sıkıntılar yaşarsın. Manchester 7 pozisyonun altısını gol yaptı. Liginde kaçırıyorlar, ama orada kaçırmıyorlar. Daum ilk yarıda yine bir ilke imza attı. Fatih, Luciano, Deniz ile üçlü savunma denedi. Sağda Serkan, solda Ümit, ortada Tuncay, Aurelio, önlerinde Alex, Nobre. İleride de Hooijdonk. Yani 3-4-2-1 düzeni. İkinci yarıda ise yine dörtlü savunmaya dönüldü. Özellikle Fatih'in neredeyse ilk resmi maçı. Ve de Manchester'a karşı. Gerçekten saçma. Ya, inanamıyorum. Bu oyuncu kadrosu ile bu şablon, otelde tahtada kalır. Manchester karşısında Pierre, Nobre ve Alex ile oynarsanız, orta sahasız oynarsınız, fena olursunuz. Nitekim olduk da. Maç konuşmasında hoca söylemiştir "Alex, Nobre, Pierre orta sahaya gelin." Bu oyuncular 15 senedir gelmiyorlar, şimdi mi gelecekler. Maç kadroları geldiğinde böyle bir sonuç çıkacağından inanın kuşkum yoktu. Gol de atacağımızı düşündüm. Çünkü bu takımın duran topları iyi kullanma özelliği var. Zaten de öyle iki gol bulduk. Manchester'ın Fenerbahçe'yi kendi evinde yenmesi kadar doğal bir şey yok. Ama zorlanırlar diye Daum da yardımcı oldu. 



</TEXT>
</DOC>
