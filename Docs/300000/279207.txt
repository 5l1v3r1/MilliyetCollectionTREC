<DOC>
<DOCNO> 279207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sontur26.html </URL>
<DATE> 2004/10/11/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
KESK üyesi memurlar, Uzlaştırma Kurulu kararını protesto etti 
</HEADLINE>
<TEXT>

     Kamu Emekçileri Sendikaları Konfederasyonu KESK üyesi bir grup memur, Uzlaştırma Kurulu kararını protesto etti. 
     KESK'e bağlı Büro Emekçileri Sendikası BESK üyeleri, Emekli Sandığı Genel Müdürlüğü önünde toplanarak, Uzlaştırma Kurulu kararlarını protesto ettiler. Ellerinde ''Kamu Personel Yasası'na hayır'', ''Toplu Sözleşme'' ve ''Yaşasın Grevli, Toplu Sözleşmeli Sendikal Mücadelemiz'' yazılı pankartlar taşıyan memurlar, çeşitli sloganlar attılar. 
     Grup adına basın açıklaması yapan KESK MYK Üyesi İhsan Avcı, çalışma hayatının demokratikleşmesi, çalışanların rahat ve huzur içerisinde yaşamaları gerektiğini ifade etti. Avcı, ''Ayak diretirseniz KESK, işyerlerinde, sokaklarda hakkını aramasını bilecek'' dedi. 
     Avcı, şöyle devam etti 
     ''Başbakan bizi toplumla karşı karşıya getirmeye çalışıyor, yeni gerilimler yaratmak istiyor. Bu gerilimin sonuçlarına kendiniz katlanırsınız. Kamu çalışanlarının isteklerini yerine getirmek zorundadır. Yoksa kamu çalışanları hakkını almak için gerekenleri yapacak. 
     KESK'in bu taleplerini siyasi ve ideolojik bulabilirsiniz, oysa sizin kafanızdaki ideoloji, yoksulluk yaratıyor.'' KESK Ankara Şubeler Platformu Sözcüsü Özgür Bozdoğan da kuruldukları günden bu yana toplu sözleşme ve sendikal hak istediklerini ve yüzdelik zamlara ''hayır'' dediklerini belirterek, IMF bütçeleriyle halkın dayanma gücünün kalmadığını söyledi. 
     
</TEXT>
</DOC>
