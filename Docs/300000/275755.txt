<DOC>
<DOCNO> 275755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonyas13.html </URL>
<DATE> 2004/09/28/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Müzik dünyasından haberler... Bir cinayet, bir iptal 
</HEADLINE>
<TEXT>

     Bir kadın oyuncuyu öldürmekle suçlanan ABD'nin en ünlü müzik yapımcılarından Phil Spector, mahkemeye çıkarıldı. 
     Beatles, Elvis Presley ve Tina Turner gibi ünlülerle çalışan Spector, Los Angeles'ta yargıç önüne çıktı. Ünlü yapımcı, tek el ateş edildikten sonra villasında kan gölü içinde bulunan 40 yaşındaki aktris Lana Clarkson'ın ölümünden sorumlu olmadığını söyledi. 
     İkinci sınıf dizilerin oyuncusu Clarkson'la, kadının çalıştığı Hollywood'daki bir gece kulübünde birlikte görülen 63 yaşındaki Spector, maktule evine kadar eşlik etmişti. 
     Ünlü müzik yapımcısı 1 milyon dolar kefalet bedeli karşılığında tutuksuz yargılanırken, sürekli masum olduğunu savunmuş ve yargı sürecini aksatmak için sürekli avukat değiştirmişti. 
     Ateşli silahlara ilgisi olduğu bilinen Spector, 60'lı yıllarda pop müzikte devrim yaratan yapımcı olarak tanınıyor. 
     
     MORISSETTE ENDONEZYA'YA GİTMİYOR 
     Kanadalı rock şarkıcısı Alanis Morissette, Pazar günü Endonezya'nın başkenti Cakarta'da vereceği konseri güvenlik gerekçesiyle iptal etti. 
     Ünlü şarkıcının bu ülkedeki temsilcisi, Cakarta'da Avustralya Büyükelçiliği'ni hedef alan terör saldırısından sonra konserin iptal edildiğini, bilet satın alan 7 bin kişiye paralarının iade edileceğini açıkladı. 
     Amerikalı şarkıcı ve piyanist Alicia Keys de, söz konusu saldırıdan iki gün sonra Cakarta'da vereceği konseri iptal ettiğini bildirmişti. 
     Yine Amerikalı rapçi Missy Elliott, geçen Mayıs'ta Endonezya'da Amerikalılara yönelik tehditlerin duyulmasından sonra, konserini iptal etmişti. 
     Avustralya'nın Cakarta Büyükelçiliği'ne 9 Eylül'de girişilen bombalı saldırıda intihar komandosu hariç 9 Endonezyalı ölmüş, 180'den fazla kişi yaralanmıştı. 
     
</TEXT>
</DOC>
