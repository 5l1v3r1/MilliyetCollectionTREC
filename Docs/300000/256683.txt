<DOC>
<DOCNO> 256683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/magazin/yazdud.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da Faruk Saraç fırtınası 
</HEADLINE>
<TEXT>


Ordu 20. Fındık Festivali, Huysuz'dan son gala, Pera'da Meridian Ice, Timuçin'e dikkat, New Yorker'da Spanish Harlem Show, Levent'te cennetten bir köşe Şans, Taksim'de Yaga Cafe Bar... 


Efendim, geçen hafta sonu ne yazık ki İstanbul'daydım. Antalya ve Çeşme'deki dostlarımın yanında olacaktım ama bir yakınımın rahatsızlığı nedeniyle İstanbul'da kalmayı yeğledim. Bu hastalık sırasında da İstanbul Cerrahi Hastanesi'nin tüm çalışanlarının bana ne kadar dost olduğunu bir kez daha anladım. Dahiliye Uzmanı Dr. Hamdi Gök'e, hastanenin ortağı güzel dostum eczacı Şelale Zarakol'a, yardımcıları Halime ve şair de olan İbo'ya, Nazan, Gamze ve Alev hemşirelere teşekkür ederim. Neyse, sohbetimize geçelim. Ortağı olması nedeniyle sevgili Cücü Cüneyt Kurt sayesinde bir zamanlar sık gittiğim ama uzun süredir uğramadığım Levent'teki Şans Restaurant yenilendi. Bahçesi harika olmuş. Kalite, zaten muhteşem. Geçenlerde gittim. Ortalık yerde olmaması nedeniyle iş, özel görüşme ve yemekler için ideal. Laila, Reina, Balkon On5, BuzAda diye hep medyatik yerlerin peşinde koştururken bu tarz restoran ve barların güzelliğini es geçiyoruz. Erken saat olduğu için diğer ortaklar Ali Ekber Sarıgül, şarap uzmanı da olan sevgili Niso Adato ve Sait Can yoktu. Sait Can, Ali Ekber ve Niso işletmeyi de üstlenmişler. Mönü baştan aşağıya Niso'nun denetiminde, mutfak şefleri Kemal Karataş, Adil Doğan ve Murat Özçelik nezaretinde yenilenmiş. 

Salon şefleri Halim Yavuz, Taki Can, Sunay Karagöz şık bir oturma bölümü yapmışlar bahçeye. İki sayfalık mönüde iştah açıcılar, Türk mutfağından seçmeler, salatalar, hamur işleri, makarnalar, et ve balık var. Şarap seçerken Niso'ya mutlaka danışın. Ortaya çok az miktarda zeytinyağlı enginar, ıspanak kökü 
ve pideli şaşlık aldık. Salatalarda enginarlı, çerkez peynirli ve kuşkonmazlı karides harika. Ana yemeğe yer kalmadı ama kömür ateşinde levrek ızgaraya "Hayır" diyemedim. Ispanaklı ve keçi peynirli ravioli, yani İtalyan makarnası da lezzetliydi. Salatası, mezesi, ana yemeği ve tatlısıyla içki hariç kişi başı 50-75 milyon liraya çıkarsınız. Ama lezzetli ve keyifli bir yemek yemiş olursunuz. Şans'ın telefon numarası 0212 
281 07 07. Yazımı yazarken benim için gerçekten önemli bir dost olan sevgili Yavuz Samancı aradı. Yavuz ilerde yerleşmeyi düşlediğim Çeşme'ye çok güzel bir beach-club yaptı Granada. Çeşme'nin gelişmesinde böyle şık beach'lerin büyük rolü var bence ama sevgili hemşerilerim nedense Yavuz'a pek sahip çıkmadı. Neyse, Granada Beach Club'da geçtiğimiz hafta Huysuz Virjin Cabare Show vardı. Ben de yazmıştım. 
Çok tutmuş, o nedenle Yavuz bir gala daha istemiş sevgili Seyfi Dursunoğlu'ndan. Kaçıranlar için bu akşam son şans. Telefon numarası 0232 712 15 06. Efendim, bu akşam Kuruçeşme New Yorker'da da Spanish Harlem'den müthiş bir gösteri var. Latin, afro, funk ve Soul müzik ziyafeti saat 22.30'dan itibaren başlıyor. 

Beyoğlu'nda yeni lezzet Meridian Ice 
Beyoğlu'nda, Cezayir Çıkmazı'ndaki Fransız Sokağı'nı dolaşırken telefonum çaldı. Arayan f f Basın ve Halkla İlişkiler Organizasyon Pazarlama'nın patroniçesi sevgili Feza Fırat'tı. Beyoğlu'nda olduğumu öğrenince "Seni geçenlerde arayıp davet ettiğim Meridian Ice Restaurant Bar da orada. 
Pera Palas Oteli'nin karşısında. Ne olur bir uğra da bak" deyince kıramadım. İyi de oldu. Hem sizler hem de ben yeni bir mekan tanımış olduk. Açılalı 15 gün olan Meridian Ice Restaurant Bar'ın mönüsü Uzakdoğu, Fransız, İtalyan karışımı. Cem Öztimur ve Onur Güncağ Tatış'ın ortak olduğu Meridian'ın dekorasyonunu sevgili Aşkım Darcan yapmış. İyi bir mimar olan Aşkım'ın, pek çok şık mekanda imzası var zaten. 
Ama nedense pek medyatik olmak istemiyor. 
Beni yemeklerden ziyade, buranın manzarası çok etkiledi. Haliç ve Marmara'ya nazır muhteşem bir terası var. Öğle yemeklerinde açık. Mekanın şeflerinden Murat Menteşe, İzzet Çapa okulundan. Diğeri İlker Çiftçi. Deniz mahsullü enginar, kapari soslu tavuk, sıcak çikolatalı kek ve muz mousse'yi öneririm. Balık ve et çeşitleri zengin. Saat 02.00'ye kadar açık olan Meridian Ice Restaurant Bar yemek sonrası için de iyi bir durak. Telefon numarası 
0212 243 33 75. Beyoğlu'na gitmişken kışın bir kez uğradığım, rahmetli Cem Karaca'yı keyifle izlediğim Yaga Cafe Bar'a uğradım. Buranın halkla ilişkilerini yapan Atılay ve Nurgül Panayır Yılmaz açılışa davet etmişlerdi ama adetim olmadığı için gitmemiştim. Hatırları kalmasın istedim. Bahçeyi açmışlar. Rahat minderler üzerinde keyifle içkinizi yudumluyor, canlı performansları dinliyorsunuz. Salı Sound Park, çarşamba My Days, perşembe Caprice, cuma Circus, cumartesi ve pazar geceleri ise Eskici adlı gruplar var. Sabah kahvaltısıyla başlayan güne öğle ve akşam yemeği ile devam edebilirsiniz burada. Fiyatlar makul. Omletler, krepler, sandviç çeşitleri, salatalar, pizzalar, makarnalar, et çeşitleri... Mönü zengin yani. Akşam kişi başı yerli içki dahil 30-35 milyon liraya çıkarsınız.Bir salata ya da bir kadeh kırmızı şarabın bedeli ise 20-25 milyon lira. Taksim ve Beyoğluseverler için hoş bir mekan. 

Ordu ve Antalya'da şenlik var 
Efendim, siz bu satırları okurken ben tatil yörelerinden birinde olacağım. Yer belirtmiyorum, çünkü yazımı okuyan tanıdık-tanımadık işletme sahipleri telefona sarılıp mekanlarına gitmem için ısrar ediyor. Aralarında, yakın dostlarımı devreye sokarak üzerimde baskı oluşturanlar bile oluyor. Bir canım var, nereye yetişeceğimi şaşırıyorum. O nedenle hafta sonu nerede olduğum sürpriz. Aslında Ordu'ya gitmek istiyordum. POSTA Gazetesi yazarı ve masa komşum olan sevgili İdris Akyüz ile birlikte 20. Fındık Festivali'ne davetliydim. Olmadı. Buradan Ordu Belediye Başkanı Seyit Torun ve Ordu Valisi Kemal Yazıcıoğlu'na saygılarımı, Ordulular'a da sevgilerimi iletiyorum. 19 Temmuz Pazartesi sona erecek olan festivalin etkinlikleri pek zengin. Bugün Samsun Olgunlaşma Enstitüsü'nde, sunuculuğunu Karadenizli türkücü Kamil Sönmez'in yapacağı 'Fındık Güzeli Yarışması' ve defile var. Tuğba Özay ve Aysu Baceoğlu podyuma çıkacak. 18 Temmuz Pazar günü saat 20.00'de tören alanındaki halk konserinde İbrahim Erkal, Zara, Grup Çığlık sahne alacak. Konseri Kamil Sönmez sunuyor yine. Son gün, yani 19 Temmuz Pazartesi gecesi saat 20.00'de de tören alanında Ordulu sanatçılar Esra Dilek, Latife Eraslan, Ayşe Taş, Sami Aksu, Coşkun Gök, Taner Can, Güngör Coşkun ve Seyfettin Tomakin sahne alacaklar. 
Bir haber de Antalya'dan. Yarın Başbakan Recep Tayyip Erdoğan'ın himayelerinde, Minicity Minyatür Park açılışında Faruk Saraç rüzgarı esecek. Saraç'ın 700 parçalık 'Padişah Esvabı' adlı defilesi yer alacak. İki bölümden oluşacak defilede Çağla Şıkel, Atilla Saral, Burak Hakkı, Sema Şimşek, Yüksel Ak, Yeşim Palandüz, Yaşar Alptekin ve Ceylan Saner başta olmak üzere pek çok ünlü manken podyuma çıkacak. 13-18. yüzyıl arasındaki dönemi kapsayacak olan birinci bölümde Türkler'in Anadolu'ya göç ederken beraberinde getirdiği, Anadolu'da karşılaştığı ve İstanbul'da yaşayan Hıristiyan-Bizans kültürüyle harmanlanan Osmanlı giyim tarzına ilişkin örnekleri içeriyor. İkinci bölümde ise 3. Selim döneminde başlayan tekstildeki yeniliklerin 2. Mahmud döneminde uygulanmasıyla ortaya çıkan Frek stili kıyafetlerin Osmanlı yaşam biçimiyle karşılaştırılmasından meydana gelen son dönem Osmanlı giyim tarzı olacak. Evet efendim, bugünlük de bu kadar. Yarın PAZAR POSTASI'nda buluşmak üzere yine sevinçleriniz okyanuslar, üzüntüleriniz ise kum tanesi kadar olsun. 



</TEXT>
</DOC>
