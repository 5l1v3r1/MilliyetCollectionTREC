<DOC>
<DOCNO> 272414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sontur07.html </URL>
<DATE> 2004/09/16/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Öğretmenevi'nde içki yasağı 
</HEADLINE>
<TEXT>

     Ebru DOĞAN- Türkan KAYA DHA 
KOCAELİ'nin Karamürsel İlçesi'nde, öğretmenlerin aileleriyle birlikte yemek yediği, içki içtiği öğretmenevine 1 Eylül'den bu yana içki yasağı uygulanıyor. Öğretmenevi Müdürü Recep Dikdere, binanın mal sahibinin Vakıflar olduğunu ve kira sözleşmesine de 'İçki içilemez' şartı bulunduğunu, bu nedenle içki verilmediğini belirtirken aralarında ilçe eski milli eğitim müdürünün de bulunduğu öğretmenler ise, sözleşmenin yeni olmadığını, AKP'li yöneticilerin baskısıyla içki yasağı getirildiğini ileri sürdüler. 
     Karamürsel ilçe merkezinde bulunan ve öğretmenlerin aileleriyle birlikte gittiği, özel toplantı ve gecelerini de gerçekleştirdikleri Öğretmenevi'nin yönetimi, 1 Eylül'den itibaren bira dahil alkollü içkiyi yasakladı. Öğretmenevi Müdürü Recep Dikdere, gerekçe olarak da binanın sahibi olan Bursa'daki Vakıflar Bölge Müdürlüğü'nün kira şartnamesini gösterdi. 
     15 gündür bira dahi verilmeyen öğretmenevine bu karardan sonra giden öğretmenlerin sayısı da düştü. Öğretmenevi Müdürü Recep Dikdere, "Vakıflar Bölge Müdürlüğü ile yapılan kira sözleşmesinde böyle bir madde var. Buna dayanarak alkollü içki veremiyoruz. Aslında biz de servis açmak isteriz. Çünkü Öğretmenevi'nin geliri oldukça düştü'' derken, kendisinin de memur olduğunu belirterek ayrıntılı açıklama yapmak istemedi. 
     Karamürsel'de 1997-2003 yılları arasında ilçe Milli Eğitim Müdürlüğü yapan ve şimdi emekli olan Hüsamettin Şakıyan ise, aynı sözleşmenin kendisinin müdür olarak görevli olduğu dönemde de geçerli olduğunu belirterek, "Bu karar siyasi bir karardır. Uygun değildir. Şimdiye kadar bu konuda bir uyarı yoktu. Öğretmenler 6 yıldır burada müzikli eğlencelerini, arkadaş gruplarıyla günlerini düzenliyordu. Ne oldu da içki yasağı getirildi Burada tek bir olay dahi meydana gelmedi. Son derece nezih bir yerdi. Öğretmenler şimdi nereye gidecekler Öğretmen meyhaneye mi gitsin '' diye sordu. Şakıyan, bunun hem siyasi, hem keyfi bir karar olduğunu, yönetim kurulu kararı alınmadığını da ileri sürdü. 
     Kendisi de emekli öğretmen olan CHP İlçe Başkanı Necati Turna da içki yasağının öğretmenler arasında tepki yarattığını, ancak memur oldukları için bunu açıkça dile getiremediklerini belirtti. Turna, "Misafirlerimizi alıp götürebileceğimiz bir yerimiz vardı. Bu AKP iktidarının takiyyeci davranışının Karamürsel'e yansımasıdır. Karamürsel, Batı'nın göbeğinde bir sahil ilçesi. Burada sosyal yönden daha da güzel şeyler yapılması gerekirken malesef böyle bir karar alındı. Öğretmeni meyhaneye yönlendiriyorlar'' diye konuştu. 
     
</TEXT>
</DOC>
