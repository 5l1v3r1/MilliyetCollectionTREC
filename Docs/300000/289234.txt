<DOC>
<DOCNO> 289234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/soneko13.html </URL>
<DATE> 2004/11/16/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Belediyelerin borcu 10 katrilyona yaklaştı 
</HEADLINE>
<TEXT>

     Belediyelerin borçları toplam 10 katrilyon liraya yaklaştı. 
     Belediyelerin 9 katrilyon 792 trilyon liralık ''İller Bankası, SSK sigorta prim, vergi ve Hazine garantili dış borçlarının'' yaklaşık 6 katrilyon lirası, sadece 6 belediyeye ait bulunuyor. 
     İzmit Büyükşehir Belediyesi 4.2 katrilyon lira borç ile birinci sırada yer alırken, onu 720 trilyon lirayla Adana Büyükşehir Belediyesi izliyor. İzmit ve Adana'yı, 300'er trilyon lira borçla Adapazarı ve Marmaris belediyeleri takip ederken, Didim Belediyesi 200 trilyon lirayla beşinci, 180 trilyon lira borç ile de Ankara Büyükşehir Belediyesi 6. sırada yer alıyor. 
     İstanbul ve İzmir ise borç sıralamasında ilk sıralarda yer almıyor. İstanbul Büyükşehir Belediyesi'nin borcu 32, İzmir Büyükşehir Belediyesi'nin borcu ise 3 trilyon lira düzeyinde. 
     Aralarında Konya Büyükşehir Belediyesi'nin de bulunduğu 582 belediyenin ise hiçbir kuruma borcu bulunmuyor. 
     
     İLLER BANKASI'NA OLAN BORÇ 
     Türkiye'de, 16'sı büyükşehir olmak üzere, toplam 3.241 belediyenin 9 katrilyon 792 trilyon liralık borcunun sadece 1 katrilyon 676 trilyon liralık kısmı İller Bankası'na olan borcu oluşturuyor. Bin 354 belediyenin İller Bankası'na hiçbir borcu bulunmazken, bankaya olan borcun 1 katrilyon 257 trilyon liralık kısmı sadece 131 belediyeye ait. 
     Bu durum da belediyelerin borçlarının yüzde 83'ünün, Hazine, SSK sigorta primleri ve vergi başta olmak üzere diğer kurumlara ait olduğunu gösteriyor. 
     Bu arada, birçok belediyenin borcunu yasal süreler içinde ödemesi mümkün görünmezken, bazı belediyeler ise borçlarını, 10 yıl boyunca merkezi idareden alacakları meblağ ile ancak ödeyebiliyor. 
     
     ''BORÇLANMADAN DA YAPILABİLİR'' 
     Yetkililer, 582 belediyenin hiçbir kuruma borcu bulunmadığını hatırlatırken, mevcut koşullar altında, borçlanmadan da belediyecilik yapılabileceğini söylediler. 
     Borç stokunun İller Bankası dışındaki kurumlarda ve verilen kredilerin de sayıca az belediyelerde yoğunlaştığını belirten yetkililer, dolayısıyla borç dağılımının çok dengesiz ve ölçüsüz olduğunu kaydettiler. Yetkililer, bu çerçevede tahsilat miktarlarının da gerekli olandan çok daha az miktarda gerçekleştirilebileceğini bildirdiler. 
     
     HAZİNE'YE OLAN BORÇLAR 
     Belediyelerin 2004 yılı itibariyle, Hazine garantili dış borçları ise 1 milyar 297 milyon dolara ulaştı. 
     
</TEXT>
</DOC>
