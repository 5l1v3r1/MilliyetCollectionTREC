<DOC>
<DOCNO> 263423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sonspo08.html </URL>
<DATE> 2004/08/14/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Futbolun okulunu okudular, kadınlığa takıldılar... 
</HEADLINE>
<TEXT>

     Çukurova Üniversitesi Beden Eğitimi ve Spor Yüksekokulu Futbol Antrenörlüğü bölümünden mezun olan Adanalı Ayla ve Selma İzitaş kardeşler, düşlerindeki antrenörlüğü, yalnızca bayan oldukları için yapamamanın sıkıntısını yaşıyorlar. 
     Öğrenim sırası ve sonrası, Adana İdmanyurdu Bayan Futbol Takımı'nda uzun yıllar forma giyen ve kaptanlık yapan Ayla İzitaş, Büyük Bayanlar Ligi'nin iptal edilmesinden sonra okulda aldığı bilgileri uygulamaya sokmak için futbol kulüpleriyle görüşmeler yaptığını söyledi. 
     Çaldığı her kapının çok iddialı olmasına karşın, bayan olduğu gerekçe gösterilerek yüzüne kapandığını belirten Ayla İzitaş, şunları söyledi 
     ''Futbolu bilimsel anlamda çok iyi biliyorum. Türk futbolunun gelişmesi için bizim gibi eğitimli kişilere ihtiyaç var. Bana özenen kardeşim Selma da aynı bölümü bitirdi. Kardeşimle birlikte bir futbol kulübüne antrenör olmak istiyoruz, ancak ne yazık ki erkek egemenliğini yıkamıyoruz.'' Kalecilik yapan Selma İzitaş da, 5 kez milli formayı giydikten sonra liglerin iptaliyle çok sevdiği futboldan uzaklaştığını kaydetti. 
     Selma İzitaş, futbol kulüplerinin kendilerine şans vermesi durumunda pişman olmayacaklarını ifade ederek, şöyle devam etti 
     ''Futbolun daha fazla kitleler tarafından ilgi duyulan bir spor olması için bizim feryadımıza kulak verilmeli. Yeni federasyon başkanı Dr.Levent Bıçakcı'dan destek istiyoruz. Okuduğumuz okul bize doğrudan Futbol Antrenörlüğü B Kursu mezunu hakkı tanıyor. Yani profesyonel kulüpleri yönetebiliriz. Ama cinsiyet engelini aşamıyoruz. Oysa bir takımın başına geçersek o takıma sempati duyacak çok sayıda kadın sporsever de sağlayabiliriz.'' 
     
</TEXT>
</DOC>
