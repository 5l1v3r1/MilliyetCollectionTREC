<DOC>
<DOCNO> 255023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sondun25.html </URL>
<DATE> 2004/07/13/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Slovenya'da camiye engel kalmadı 
</HEADLINE>
<TEXT>

     Slovenya Anayasa Mahkemesi, ülkenin ilk camisinin yapılmasını engellemek için düzenlenmesi öngörülen referandumun yasalara aykırı olduğuna karar verdi. 
     Mahkeme daha önce verdiği bir kararda, bütün yasal gerekleri yerine getiren bir referanduma karşı karar alamayacağını açıklamıştı. 
     Mahkemeden yapılan açıklamada, Ljubljana Belediye Başkanı Danica Simsic ve insan hakları kuruluşlarının başvurusu üzerine, eski kararın gözden geçirilerek yeni bir karar alındığı belirtildi. 
     Anayasa Mahkemesi 1'e karşı 7 oyla aldığı kararında, böyle bir referandum düzenlenmesinin dini inançları ifade özgürlüğünün ihlali anlamına geleceği kaydedildi. 
     Kararda, ''dini toplulukların kendi inanç, gelenek ve törelerine uygun olarak kutsal merkezler inşa edebilme hakkına sahip olması vazgeçilemez bir haktır'' denildi. 
     Ljubljana Belediye Meclisi üyesi Michael Jarc, büyük çoğunluğu Katolik olan başkentte bir caminin ''yeri olmadığı'' gerekçesiyle cami yapımına karşı bir kampanya başlatmış ve referandum düzenlenmesi için gerekli 12 bin imzayı toplamıştı. 
     Jarc ayrıca, caminin ''teröristler için bir toplanma merkezi olabileceğini'' ileri sürmüştü. 
     Ljubljana Müslüman topluluğu başkanı Ahmed Pasic ise mahkeme kararıyla ilgili olarak, ''bu bizim için tarihi bir olay'' dedi. 
     Pasic, içinde bir caminin yer alacağı merkezin 5 yıl içinde tamamlanmasını beklediklerini söyledi. 
     Katoliklerin çoğunlukta olduğu Slovenya'da İslam ikinci büyük din. 
     Yaklaşık 50 bin Müslüman, hala evlerde ve derme-çatma ibadet yelerinde ibadet yapıyor. 
     
</TEXT>
</DOC>
