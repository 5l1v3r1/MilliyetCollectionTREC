<DOC>
<DOCNO> 263855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sonspo15.html </URL>
<DATE> 2004/08/16/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Fenerbahçe kulübünden taraftarına övgü... 
</HEADLINE>
<TEXT>

     Fenerbahçe Kulübü'nden yapılan açıklamada, taraftarına Samsunspor maçında takıma verdiği destek ve centilmen davranışları nedeniyle teşekkür edildi. 
     Taraftarın centilmence davranış ve yaklaşımları ile diğer kulüp taraftarına örnek bir portre çizdiği vurgulanan açıklamada, şu ifadelere yer verildi 
     ''Taraftarımız her zaman olduğu gibi centilmence davranışları ve yaklaşımları ile diğer kulüp taraftarına örnek bir portre çizmiş, küfürsüz bir ortamda takımımıza verdiği muhteşem destekle farkını bir kez daha ortaya koymuştur. Bu Güzel sporu görsel bir şölene çeviren taraftarımıza teşekkürlerimizi sunuyoruz.'' 
     
     ''TÜRKİYE'DE BİR İLKE İMZA ATTIK'' 
     Avrupa Şampiyonlar Ligi statüsünde Fenerbahçe Şükrü Saracoğlu Stadı'nda basın mensupları için hayata geçirilen kurallarla ilgili bir açıklama yapan stattan sorumlu yönetici İlhan Ekşioğlu, ''Türkiye'de bir ilke imza attıklarını'' söyledi. 
     Yeni uygulamayla ''Maç sonlarında kameraman ve muhabirlerin futbolcularla saha içinde röportaj yapma telaşı nedeniyle ortaya çıkan görüntü kirliliği ve gereksiz kargaşa ortamına son verdiklerini'' kaydeden Ekşioğlu, ''Basın mensupları da uygun ve medeni bir ortamda ortak amaca yönelik olarak çalışma imkanına kavuşturulmuştur'' dedi. 
     
</TEXT>
</DOC>
