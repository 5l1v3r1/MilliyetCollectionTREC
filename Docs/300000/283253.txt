<DOC>
<DOCNO> 283253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sonyas06.html </URL>
<DATE> 2004/10/25/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Kayserili Sayısal Loto talihlisi ortaya çıkmadı 
</HEADLINE>
<TEXT>

     İbrahim ÖZÇEKİÇ KAYSERİ, DHA 

SAYISAL Loto'da 6 bilen 3 talihliden biri olan Kayserili trilyoner henüz ortaya çıkmadı. Kayserili talihliye 1 trilyon 875 milyar kazandıran kuponun, Mehmet Altun'a ait Fevziçakmak Mahallesi Fuzuli Caddesi'ndeki bayide oynandığı belirlendi. 
     Sayısal Loto'da önceki günkü çekilişte 1-16-29-38-44-46 rakamlarını doğru olarak bilen kuponun kendisine yatırıldığını dün gece yapılan çekiliş sonrası Milli Piyango Genel Müdürlüğü tarafından bildirildiğini söyleyen, bayi Mehmet Altun, "Mahallemizde gelir seviyesi normal ve normalin altında insanlar bulunuyor. Para ihtiyacı olan birine çıktığı için ayrıca sevinçliyiz. Bu hafta benim makinamdan 5 milyar liralık kupon oynandı. İlgi yoğundu'' dedi. 
     Büyük ikramiye kazanan kişiden beklentisi olduğunu anlatan 6 yıllık bayi Mehmet Altun, "Talihliden kendi adıma bir beklentim yok. Mahallemizde zor durumda olan dar gelirli öğrenciler var. Bunların eğitimini üstlenmesini istiyorum. Her insan yaşarken geride birşey bırakmalıdır'' diye konuştu. 
     Bu arada Sayısal Loto'da 5 trilyon 621 milyar lirayı İstanbul ve Ankaralı iki kişi ile birlikte paylaşan Kayserili talihlinin ortaya çıkmayıp, parasını bankacılar aracılığı ile alabileceği belirtildi. 
     
</TEXT>
</DOC>
