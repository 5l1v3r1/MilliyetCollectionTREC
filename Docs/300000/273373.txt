<DOC>
<DOCNO> 273373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sonsiy16.html </URL>
<DATE> 2004/09/20/ </DATE>
<TIME> 20.52 </TIME>
<AUTHOR>  </AUTHOR>
<HEADLINE>
Musul'daki saldırı... "İnsani yardım ekibine saldırılması vahim" 
</HEADLINE>
<TEXT>

     Dışişleri Bakanlığı, Musul'da Kızılay personeli ile gazetecilerin bulunduğu araca düzenlenen saldırıda 4 kişinin yaralanmasının ardından, saldırganların bulunması için girişimlerde bulunulduğunu ve insani yardım ekibine saldırılmasının durumun vehametini artırdığını bildirdi. 
     Bakanlıktan yapılan açıklamada, ''Saldırının, komşu Irak halkına insani yardım amacıyla bu ülkeye giden ve tüm evrensel kurallar uyarınca hiçbir şekilde müdahalede bulunulmaması gereken bir insani yardım ekibine yapılması, durumun vehametini artırmaktadır'' denildi. 
     Açıklamada, saldırının faillerinin bulunması ve bu tür olayların bir daha yaşanmaması için Irak makamları nezdinde gerekli girişimlerde bulunulduğu kaydedildi. 
     Bakanlık açıklamasında, Telafer'e Kızılay aracılığıyla 18 Eylül 2004 tarihinde gönderilen ilk parti insani yardımı götüren konvoyda yer alan ve içinde 3 Kızılay personeli ile 2 İhlas Haber Ajansı İHA muhabiri bulunan araca, bugün Musul'da kimliği belirlenemeyen kişilerce silahlı saldırıda bulunulduğu hatırlatıldı. 
     Saldırıda iki Kızılay personeli ile 2 İHA muhabirinin yaralandığı, yaralıların Musul'daki El Selam hastanesinde tedavi altına alındıkları belirtildi. Açıklamada, yaralılardan birinin ameliyata alındığı, diğer üçünün hafif yaralı olduğu kaydedildi. 
     
     GÜL İHA GENEL MÜDÜRÜ KAHRAMAN VE KIZILAY BAŞKANI YILMAZ'I ARADI 
     Bu arada, ABD'de bulunan Dışişleri Bakanı ve Başbakan Yardımcısı Abdullah Gül'ün, İHA Genel Müdürü Fevzi Kahraman ve Kızılay Genel Başkanı Talat Yılmaz'ı telefonla arayarak, ''geçmiş olsun'' dileklerinde bulunduğu öğrenildi. 
     
</TEXT>
</DOC>
