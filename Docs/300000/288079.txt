<DOC>
<DOCNO> 288079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonsiy20.html </URL>
<DATE> 2004/11/11/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
CHP, Sarıgül'ü kesin ihraç talebiyle Disiplin Kurulu'na gönderdi... 
</HEADLINE>
<TEXT>

     CHP Merkez Yönetim Kurulu MYK , Şişli Belediye Başkanı Mustafa Sarıgül'ü kesin ihraç istemiyle tedbirli olarak Yüksek Disiplin Kurulu'na sevketti. 
     CHP MYK, bugün Genel Başkan Deniz Baykal başkanlığında toplandı. 
     Basına kapalı gerçekleştirilen toplantı sonrasında Genel Başkan Yardımcısı Eşref Erdem açıklamalarda bulundu. 
     Erdem, Şişli Belediye Başkanı Mustafa Sarıgül hakkındaki iddialarla ilgili olarak, 3 milletvekilinden oluşan bir komisyon oluşturulduğunu anımsattı. İstanbul milletvekilleri Mehmet Ali Özpolat, İsmet Atalay ve Sırrı Özbek'ten oluşan komisyonun, 60 sayfalık raporu MYK'ya sunduğunu belirten Erdem, şunları söyledi 
     ''Raporda çok ayrıntılı ve ciddi değerlendirilmiş, kapsamlı, çok etkili, çok çarpıcı iddialar yer alıyor. Açıklandığında çoğu çevrenin, adı geçen arkadaşımızı sahiplenemeyeceği ciddi iddialar var. Rapor, MYK'da değerlendirildi. Değerlendirme sonunda Şişli Belediye Başkanı Mustafa Sarıgül'ün, tüzüğümüzün 70. maddesi uyarınca tedbirli ve kesin ihraç istemiyle Yüksek Disiplin Kurulu'na sevkine karar verildi.'' Erdem, raporda adı geçen Şişli Belediye Başkanvekili Bayram Özata'nın da aynı şekilde, kesin ihraç istemiyle tedbirli olarak il disiplin kuruluna sevkedildiğini bildirdi. 
     Erdem, raporla ilgili olarak daha sonra ayrıntılı açıklama yapılacağını kaydetti. 
     
</TEXT>
</DOC>
