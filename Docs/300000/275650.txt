<DOC>
<DOCNO> 275650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonsiy13.html </URL>
<DATE> 2004/09/28/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
AB-İKÖ toplantısı öncesinde KKTC'nin temsil adı sorunu... 
</HEADLINE>
<TEXT>

     Avrupa Birliği AB ve İslam Konferansı Örgütü'nün İKÖ ikinci Ortak Forumu öncesinde KKTC'nin temsiliyet adıyla ilgili olarak ortaya çıkan sorun giderilmeye çalışılıyor. 
     AA muhabirinin diplomatik kaynaklardan edindiği bilgiye göre, 4-5 Ekim'de İstanbul'da yapılması öngörülen toplantı öncesinde, AB üyesi ülkeler konuyu değerlendirmeye devam ediyor. 
     Bu durumun ''suni bir duraksama'' olduğu belirtilirken, İKÖ'nün Haziran'da İstanbul'da yapılan 31. Dönem Dışişleri Bakanları Toplantısı'nda alınan kararlar ve BM Genel Sekreteri Kofi Annan'ın Kıbrıs'ta çözüm planında öngörüldüğü üzere ''Kıbrıs Türk Devleti'' ifadesinin çekince yaratmaması gerektiği AB ülkelerine iletildi. 
     Diplomatik kaynaklar, Ankara'nın bu konuda kararlı olduğunu belirterek, Ortak Forum toplantısının ikincisinin yapılması isteğinin de AB tarafından geldiğine işaret ettiler. 
     KKTC'nin temsiliyet adıyla ilgili sorunun aşılamaması durumunda AB'den ''düşük düzeyde katılım'' olabileceği belirtiliyor. 
     Türkiye'nin İKÖ Dışişleri Bakanları dönem başkanı olması ve İstanbul'daki İKÖ Dışişleri Bakanları toplantısında Türkiye'nin adayı Prof. Ekmeleddin İhsanoğlu'nun 1 Ocak 2005'te Genel Sekreterlik görevine seçilmesi dolayısıyla İKÖ-AB Ortak Forum toplantısının Ankara açısından önemine dikkat çekiliyor. 
     İKÖ Dışişleri Bakanları Yıllık Eşgüdüm toplantısı da BM'nin 59. Genel Kurul çalışmaları çerçevesinde bugün New York'ta yapılacak. 
     Toplantıya Dışişleri Bakanı ve Başbakan Yardımcısı Abdullah Gül başkanlık edecek. 
     
</TEXT>
</DOC>
