<DOC>
<DOCNO> 264395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/soneko08.html </URL>
<DATE> 2004/08/18/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Nemayı ne zaman, ne kadar alacaksınız 
</HEADLINE>
<TEXT>

     Zorunlu Tasarruf nema ödemelerinin 3'üncü taksit ödemelerinin Eylül ayında yapılması beklenirken, ödeme tarihi Hazine tarafından belirlenecek. 
     Alınan bilgiye göre, nema ödemesinde kullanılan enflasyon farklarının belirlenmesi için, öncelikle her ayın 3'ünde açıklanan enflasyon rakamı beklenecek. 
     Eylül ayında Ağustos ayı enflasyonunun açıklanmasının ardından araya hafta sonu tatili girerken, takip eden haftada Hazine'nin nemaya uygulanacak katsayı rakamını belirlemesi bekleniyor. 
     Bunun ardından Hazine'nin nakit akışına göre ödeme tarihini belirleyerek açıklaması öngörülüyor. Kanun gereği, ilgili bakanın nakit akışına göre ödeme tarihini 1 ay öne veya sonraya çekme yetkisi bulunuyor. 
     
     NEMAYI KİM NE ZAMAN ALACAK 

     Nemanın 3'üncü taksit ödemesi için kurumsal başvurular, Ziraat Bankası tarafından bugünden itibaren alınmaya başlanırken, nemanın ne zaman alınacağı Hazine'nin açıklamasıyla netleşecek. 
     Bugünden itibaren, Hazine'nin açıklayacağı ödeme başlangıç tarihinin 3 gün öncesine kadar başvuruda bulunan kurumlar, parayı ödeme tarihinin başladığı gün alabilecek. 
     Ödeme tarihinden sonra yapılacak başvurularda ise ödemeler 3 gün sonra gerçekleştirilecek. 
     Kurum aracılığı ile başvurmayan hak sahipleri ise eskiden olduğu gibi bir aylık takvim içinde sıralarını bekleyecek. 

     
</TEXT>
</DOC>
