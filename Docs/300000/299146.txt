<DOC>
<DOCNO> 299146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/soneko29.html </URL>
<DATE> 2004/12/20/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Serdengeçti Merkez Bankası faizleri gözden geçirebilecek 
</HEADLINE>
<TEXT>

     Merkez Bankası Başkanı Süreyya Serdengeçti, Banka'nın, likidite yönetimini asıl olarak bir haftalık repo ihaleleri ile gerçekleştirmeye başlayacağını bildirdi. 
     Serdengeçti, düzenlediği basın toplantısında, 2005 yılında uygulanacak para ve kur politikaları hakkında bilgi verdi. 
     Merkez Bankası'nın, likidite yönetimini asıl olarak bir haftalık repo ihaleleri ile gerçekleştirmeye başlayacağını ve bunun bir yenilik olduğunu vurgulayan Serdengeçti, bu amaçla, Merkez Bankası'nın piyasada likidite sıkışıklığının olduğu her gün, saat 10.00'da o gün gerçekleştirilecek repo ihale miktarını Reuters sisteminden ilan edeceğini belirtti. 
     Serdengeçti, ihale miktarlarını belirlerken, ortalama ihale faizlerinin mümkün olduğunca, Bankalararası Para Piyasası'nda belirlenen Merkez Bankası borçlanma faiz oranının yaklaşık 1 puan üzerinde oluşmasına özen göstereceğini söyledi. 
     Bir haftalık repo ihalelerinin saat 11.00'de gerçekleştirileceğini ve sonuçlarının en geç 11.30'da Reuters sayfasında ilan edilmesine özen gösterileceğini kaydeden Serdengeçti, ihalelere ilişkin şu bilgileri verdi 
     ''İhaleler, geleneksel ihale yöntemiyle gerçekleştirilecek, diğer bir deyişle ihaleyi kazanan teklifler, kendi faizleri üzerinden değerlendirilecektir. Gün içinde likiditenin öngörülmeyen nedenlerle aşırı azalması ve bunun da para piyasası faiz oranları üzerinde aşırı baskı yaratması halinde, Merkez Bankası gerek görürse saat 11.00'de gerçekleştirdiği olağan repo ihalesine ilave olarak daha sonra Gün İçi Repo ihalesi de açabilecektir.'' 
     
     ZORUNLU KARŞILIK UYGULAMASI 
     Merkez Bankası'nın 2001 yılından beri, finansal sistemin maliyetlerinin aşağı çekilmesi sürecine katkıda bulunmak amacıyla zorunlu karşılıklara faiz ödediğini hatırlatan Serdengeçti, önümüzdeki dönemde zorunlu karşılık uygulamasında da değişikliğe gidileceğini kaydetti. 
     Mevcut uygulamada kuruluşlar, yüzde 6'lık Türk Lirası zorunlu karşılık yükümlülüklerinin en fazla 3'lük kısmını 2 haftalık ortalama olarak tutulabilirken, en az yüzde 3'lük kısmının da yine Merkez Bankası nezdinde bloke hesaplarında tutulmakta olduğunu hatırlatan Serdengeçti, piyasadaki likidite sıkışıklığının ortaya çıkmasıyla birlikte, bankaların esnek ve etkin likidite yönetimi yapmalarını teminen, Türk Lirası zorunlu karşılık yükümlülüklerinin tamamının, 'serbest mevduatlarının 2 haftalık ortalamaları' alınarak hesaplanmasının planlandığını bildirdi. 
     Bunun da zorunlu karşılık alanında planladıkları değişiklik olduğunu kaydeden Serdengeçti, diğer yandan Merkez Bankası para politikası ve likidite yönetiminin etkinleştirilmesi temel amacı çerçevesinde, piyasa koşullarındaki değişikliklere ve ortaya çıkacak ihtiyaçlara göre, şimdiye kadar olduğu gibi, gelecek dönemde de likidite yönetimi stratejisinde ve belirtilen faiz aralıklarında değişikliklere gidilebileceğini bildirdi. 
     
     LİKİDİTENİN DAĞILIMI ÖNEM KAZANACAK 
     Likiditenin, mevcut koşullarda bankacılık sistemi içinde homojen bir dağılım göstermediğini anlatan Serdengeçti, piyasadaki likiditenin azalması ve eksiye dönmesi ile birlikte, likiditenin bankalar arasındaki dağılımının daha da önem kazanacağını ve para piyasalarının etkin çalışması açısından, ikincil piyasa işlemlerinin derinliğinin öneminin artacağını bildirdi. 
     Bu süreçte, likiditenin akışkanlığını sağlamak amacıyla, bankacılık sisteminin, risk prensiplerini de dikkate alarak gerekli önlemleri almasının faydalı olacağını kaydeden Serdengeçti, şöyle konuştu 
     ''Hiç şüphesiz unutulmaması gereken önemli bir nokta şudur, dalgalı kur rejimi altında Türk Lirası likidite politikasının sabiz öngörülebilir kur rejimine kıyasla çok daha rahat uygulanabilmesi, diğer bir deyişle bankacılık sisteminin Türk Lirası ihtiyaçlarına Merkez Bankası'nın çok daha esnek ve süratli cevap verebilmesi söz konusudur. Ancak bu durumda da, bankacılık sisteminin likidite yönetimini risk yönetimi ilkeleri çerçevesinde yapması gerektiği açıktır. Bankacılık sisteminde likidite açığının ortaya çıkması ile birlikte, pisalarda referans alınan kısa vadeli faizler Merkez Bankası'nın borçlanma faizi değil, borç verme faizleri olacaktır. Dolayısıyla, likiditenin sıkışmaya başlaması ile birlikte, referans alınan faiz oranı sadece teknik nedenlerle yükselmiş olacaktır.'' 
     
     FAİZLER HANGİ ORTAMDA GÖZDEN GEÇİRİLECEK 
     Serdengeçti, böyle bir durumun yaratabileceği olumsuzlukların önüne geçilebilmesi için, önümüzdeki dönemde fazla likiditenin 'pozitiften negatife' geçtiği bir aşamada, Merkez Bankası'nın, faizlerini gözde geçirebileceğini kaydetti. 
     Merkez Bankası Başkanı, ''Bu faiz değişikliği, tamamen likidite yönetimine dair teknik nedenlerden kaynaklanacak, para politikasının gevşetilmesi ya da sıkıştırılmasına anlamına gelmeyecektir'' diye konuştu. 
     Serdengeçti daha sonra, gazetecilerin sorularını yanıtladı. 
     
</TEXT>
</DOC>
