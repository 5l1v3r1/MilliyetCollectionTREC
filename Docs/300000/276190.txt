<DOC>
<DOCNO> 276190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/soneko06.html </URL>
<DATE> 2004/09/30/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Kıbrıs Türk Hava yolları özelleştirmeye hazırlanıyor 
</HEADLINE>
<TEXT>

     Özelleştirme İdaresi Başkanlığı'nın yüzde 50 hissesine sahip olduğu Kıbrıs Türk Hava Yolları Ltd. 
     Şti.'nin özelleştirilmesi için çeşitli alternatifler üzerinde duruluyor. 
     ANKA'nın edindiği bilgiye göre, Kıbrıs Türk Hava Yolları Ltd.'nin olağan genel kurulunda, şirketteki ÖİB'ye ait hisselerle, Türk Cemaat Meclisi Konsolide Fonu İnkişaf Sandığı'na ait hisselerin satışı ele alındı. ÖİB temsilcisi, bu kapsamda üç alternatif öneri sundu. Önerilerde, yalnızca ÖİB'ye ait yüzde 50'lik hissenin satılabileceği, ya da ÖİB'ye ait hisselerle birlikte Türk Cemaat Meclisi Konsolide Fonu İnkişaf Sandığı'na ait hisselerin de satılabileceği belirtildi. ÖİB temsilcisi ayrıca, ÖİB'ye ait hisselerin tümüyle birlikte Sandığa ait hisselerin bir bölümünün de satılabileceği görüşünü dile getirdi. 
     Söz konusu önerilere Türk Cemaat Meclisi Konsolide Fonu İnkişaf Sandığı temsilcisi Yusuf Gülçür karşı çıktı. Ancak, öneriler çoğunluk oylarıyla kabul edildi. 
     
</TEXT>
</DOC>
