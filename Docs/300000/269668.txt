<DOC>
<DOCNO> 269668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/yazar/kohen.html </URL>
<DATE> 2004/09/07/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
AB bu raporu dikkate almalı... 
</HEADLINE>
<TEXT>


"BAĞIMSIZ Türkiye Komisyonu Raporu" Türk uzmanlar tarafından yazılmış olsaydı, herhalde bundan farklı - veya daha iyi - olmazdı... 
Oysa sözü geçen Komisyon'da Türk yok. Geçen mart ayında Türkiye - AB ilişkilerini incelemek üzere kurulan Komisyon'un 9 üyesi de ünlü Avrupalı siyaset adamları. Grubun başında eski Finlandiya Cumhurbaşkanı Marti Ahtisaari bulunuyor. Üyeler arasında Michel Rocard, Emma Bonino, Hans van den Broek gibi "akil adamlar" var... 
Komisyon 5 aylık temas ve incelemelerinin sonunda 45 sayfalık raporunu dün açıkladı. Hemen belirtelim ki çok titiz ve objektif bir çalışmanın eseri olan bu rapor, gerçekten Türkiye'nin AB üyeliği davasına büyük güç katacak nitelikte... 

GERÇİ bu raporun - bağımsız Komisyon'un kendisi gibi - resmi bir yanı yok. Ama "akil adamlar" çok saygın ve etkin kişiler. Ürettikleri rapor da, herhalde AB yetkilileri kadar, Avrupa kamuoyunu da etkileyecektir. 
AB Komisyonu yani Birliğin yürütme organı tam bir ay sonra - 6 Ekim'de - Türkiye'yle ilgili İlerleme Raporu'nu yayımlayacak. AB zirvesinin aralık ayında Türkiye'yle müzakerelerin başlaması konusundaki kararını belirleyecek olan esas rapor bu. 
Komisyon raporuna son rötuşları koymadan, dün 5 günlük bir gezi için Türkiye'ye gelen Günter Verheugen, oldukça olumlu - ve de iyimser - konuştu. Komisyon'un, Türkiye'de kaydedilen ilerlemeleri "hesaba katacağını" söyledi ve aralık ayında "adil ve dürüst" bir karar alınacağını düşündüğünü ekledi. 
Umarız, Komisyon raporunu tamamlarken, Avrupa Parlamentosu konuyu tartışırken ve nihayet AB Konseyi kararını verirken, "Bağımsız Komisyon"un argümanlarına ve hele raporun sonundaki çağrısına kulak verir... 

RAPORUN 45'inci sayfasındaki son paragraf şöyle "Türkiye'nin AB üyeliği için uygunluğu, geçmiş yıllarda pek çok kez teyit edilmiştir. Genel koşulları yerine getirdiği takdirde Birlik tarafından kabul edilmeyi beklemek, Türkiye'nin her açıdan hakkıdır. Dolayısıyla Bağımsız Komisyon, AB'nin bu konuyu değerlendirirken, Türkiye'ye genel saygı, adalet ve ihtimali gösterecek şekilde davranması gerektiğine inanmaktadır..." 
Rapor, Türkiye'nin "genel koşulları yerine getirdiğine" işaret eden bir dizi gelişmeyi aktarıyor ve bu arada Türkiye'nin reform alanında son 2 yılda gösterdiği performansı "sessiz devrim" diye nitelendiriyor. 
Raporun ilginç bir yanı da, Türkiye'nin AB'ye alınmasına karşı kullanılan argümanların hepsine net yanıtlar vermesidir. Bu bağlamda raporda, Türkiye'nin gerek coğrafya, gerekse tarih açısından bir "Avrupa kimliği" taşıdığı belirtiliyor... Müslüman bir ülke olmasının bir engel sayılmaması gerektiği savunulurken, Türkiye'nin AB üyeliğinin, "medeniyetler çatışmasının kaçınılmaz olmadığı mesajını vereceği" vurgulanıyor... Türkiye'nin stratejik konumu nedeniyle, AB'ye bir "Güney boyutu" kazandıracağı öne sürülüyor... 
Kısacası, rapor objektif ve inandırıcı üslubuyla, AB'de Türkiye'nin üyeliğine karşı çıkanların kuşkularına, kaygılarına karşılık veriyor. Diğer bir deyişle, "Akil adamlar" bizim söyleyeceklerimizin hepsini çok güzel ifade ediyorlar... 



</TEXT>
</DOC>
