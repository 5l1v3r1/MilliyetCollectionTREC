<DOC>
<DOCNO> 252573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/guncel/gun01.html </URL>
<DATE> 2004/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yoldaş'lar kampı sevdi 
</HEADLINE>
<TEXT>


TKP'nin gençlik kampında çeşitli ülkelerden gelen 1500 genç, 'NATO'ya hayır' dedi, dört gün boyunca Marksizm'i, bilimi ve sanatı tartıştı. Kampta eğlence de vardı... 

ASLI ÖKTENER İstanbul 

Bir köşede toplanan gruptan "ABD Türkiye'den defol" sesleri yükseliyor, bir köşede yere oturanlar ise Marksizm'i konuşuyor. Bazı gençler öğle yemeği için köfte kızartıyor, bazıları resimler çizip heykeller yapıyor. Sıkılanlar da çadırların önünde saz çalarak özgürlük şarkıları söylüyor. Üzerlerinde "Che" baskılı tişörtler, ağaçlarda Türkiye Komünist Partisi TKP bayrakları... 

4 gün sürdü 
Burası, TKP'nin girişimi ve Dünya Demokratik Gençlik Federasyonu'nun WFDY desteğiyle Sarıyer Mehmet Akif Ersoy Piknik Alanı'nda kurulan ve dört gün süren "NATO'ya Karşı Gençlik Kampı". Herkes birbirine, "yoldaş" diye sesleniyor. Bilindik gençlik kamplarındaki gibi el ele tutuşanlar, öpüşenler yok. 

'İşimiz çok' 
Nedenini soruyoruz, şaşırıyorlar "Yapacak çok iş var. Tartışılacak birçok konu, konferanslar, paneller var" diyorlar. Türkiye'nin yanı sıra, Yunanistan, Ürdün, Suriye, Portekiz'den 20'şer milyon karşılığı kampa katılan 1500 öğrenci kamp boyunca istedikleri atölyelere katıldılar, akşam düzenlenen konserlerde eğlendiler. 

"Türkiye'yi işgale çekiyorlar" 

Kamptaki gençlerle sohbet ediyoruz. Onlara göre, NATO Zirvesi'nin Türkiye'de düzenlenmesi, bilinçli bir tercih. ABD, Afganistan ve Irak'taki işgali sürdürme planları yapıyor ve stratejik önem taşıyan Türkiye'yi de işgale katmayı amaçlıyorlar. TKP'li Utku Çakır da, kampın amacını, "Sadece NATO Zirvesi'ni protesto etmek değil. Dünyanın farklı ülkelerinden gençlerle aramızda bir köprü kuruyoruz" diye özetliyor. 


</TEXT>
</DOC>
