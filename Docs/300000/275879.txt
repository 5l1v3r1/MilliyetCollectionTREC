<DOC>
<DOCNO> 275879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sondun33.html </URL>
<DATE> 2004/09/29/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
İngiltere, Irak'a savaşmaya çok önceden hazırdı... 
</HEADLINE>
<TEXT>

     İngiltere'de yayımlanan Evening Standart gazetesi, ABD Savunma Bakanlığı Pentagon belgelerine dayandırdığı haberinde, İngiltere'nin Irak'ta geçen yılın Mart ayında başlayan savaşa birkaç ay önceden hazırlık yaptığını ileri sürdü. 
     Evening Standart'taki habere göre, Amerikalı ve İngiliz üst düzey askeri yetkililer, 28 Haziran 2002'de savaş planları için toplantı yaptı. 
     Haberde, askeri operasyon hazırlığı yapılması için emirlerin, BM'nin Saddam Hüseyin yönetimine son uyarısını yaptığı kararın alınmasından bir ay önce, 7 Ekim 2002'de verildiği ileri sürüldü. 
     İngiltere Başbakanı Tony Blair, 16 Temmuz 2003'te yaptığı açıklamada, İngiltere'nin Irak'ta çatışmaya hazırlandığını inkar etmiş, ''askeri operasyonlar için hiçbir karar alınmadığını'' söylemişti. 
     Gazetenin haberinde, son halini almış savaş planlarının BM Güvenlik Konseyi'nin Saddam Hüseyin'e uyarıda bulunduğu 1441 sayılı kararının alınmasından 8 gün önce, 31 Ekim 2002'de alındığı da ifade edildi. 
     Gazetenin, haberini ABD Savunma Bakanı Donald Rumsfeld'in geçen yıl Ağustos ayında yaptığı sunumda kullandığı bir belgeye dayandırdığı belirtildi. 
     
</TEXT>
</DOC>
