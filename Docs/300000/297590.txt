<DOC>
<DOCNO> 297590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonsiy10.html </URL>
<DATE> 2004/12/14/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Erdoğan ''17 Aralık kararı beklentilerimize uygun bir karar olacak'' 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, ''17 Aralık Zirvesi'nden çıkacak karar, milletimizin beklentilerine, devletimizin hassasiyetlerine uygun bir karar olacaktır'' dedi. 
     Erdoğan, partisinin TBMM grup toplantısında yaptığı konuşmada, Türkiye'nin 40 yıllık macerasının sonunda bugün AB'nin kararını açıklamasını beklediğini ifade ederek, şunları söyledi 
     ''17 Aralık Zirvesi'nden çıkacak karar, milletimizin beklentilerine, devletimizin hassasiyetlerine uygun bir karar olacaktır. 
     Tam üyelik dışında hiçbir perspektifi kabul etmeyeceğiz. Koşulsuz bir tam üyelik, ikinci bir karara gerek kalmaksızın müzakere süreci ve Kopenhag kriterlerinde yer almayan yeni şartlarla önümüze gelinmesin. 
     Türkiye Meclisi, Hükümeti ve kurumlarıyla Kopanhag kriterlerini hayata geçirecek adımları büyük bir kararlıkla atmıştır. Biz ülke olarak üzerimize düşün her şeyi yaptık. Bundan sonrası artık AB'nin sorumluluğundadır. Masanın üzerinde hiçbir engel bırakmadık.'' Erdoğan, AB konusunda Türkiye'nin üzerine düşen her şeyi yaptığını belirterek, bundan sonrasının AB'nin sorumluluğunda olduğunu söyledi. 
     Partisinin TBMM grup toplantısında konuşan Erdoğan, AB konusuna değindi. Erdoğan, Türkiye'nin, Meclisi, hükümeti ve kurumlarıyla Kopenhag kriterlerini hayata geçirecek adımları büyük bir kararlıkla attığını belirtti. 
     Erdoğan, ''Biz ülke olarak üzerimize düşen her şeyi yaptık. Bundan sonrası artık AB'nin sorumluluğundadır. Masanın üzerinde hiçbir engel bırakmadık. Türkiye'nin en iyisine layık olduğunu gördüğümüz için bizden istedikleri A, B, C ile yetinmedik alfabenin hepsini tamamladık. Sümenin altında bir şeyler bırakarak önümüze yeni bir şeyler sürülmesin çıkmasın. Bunu kabul etmemiz mümkün değil'' dedi. 
     Başbakan Erdoğan, konuya bakışları, AB karşısındaki duruşlarının açık ve net olduğunu, bu nedenle ''ne siyasi zam ne de siyasi tenzilat istediklerini'' belirterek, konuşmasını şöyle sürdürdü 
     ''AB zemininde dile getirilen insani değerlere, evrensel ölçütlere ve objektif kriterlere ilke olarak bütün samimiyetiyle inandığımız için bu uzun yolu katettik. 70 milyonluk ülke olarak gelecek adına kurduğumuz bu hedeflere ilerleme gayretimiz, takdirle karşılanması gereken erdemli bir duruşa işaret etmektedir. Şimdi samimi duruşu AB'nin kuruluş ilkelerinde kayda bağlanmış evrensel değerler adına Avrupalı dostlarımızın göstermesini bekliyoruz. AB'nin felsefi değerlerinin ne kadar sağlam, ne kadar objektif, ne kadar hakkaniyetle bir zeminde işlenmiş olduğuna inanıyoruz ki 17 Aralık'ta tartışmaya yer bırakmayacak bir kesinlikle ortaya konacaktır. Aksini düşünmek, aksine inanmak, aksiyle karşılaşmak istemiyoruz.'' Erdoğan, 70 milyonluk bir Türkiye'nin, 40 yıldır kaybetmediği Avrupa idealleri hakkında sukutu hayale uğratılmaması gerektiğini ifade ederek, ''Dostlarımız şunu da unutmamalıdır ki tarihin terazisi asla şaşmaz, ancak terazisi adaletle, hakkaniyetle ölçenler tarihin şeref salonunda ağırlanırlar. Bunu yapamayanlar ise tam aksi bir muameleye dünya karşısında muhatap olurlar'' dedi. 
     Erdoğan, ''Başımızı önümüze eğdirecek hiçbir zorluğa boyun eğmeyeceğimizi açıkça ilan ediyorum'' dedi. 
     Erdoğan, partisinin TBMM Grup toplantısında yaptığı konuşmada, milletle tek bir ruh gibi teneffüs ettikleri havanın, ''ülkenin büyük hedeflerini ve halkın büyük rüyalarını gerçekleştirmek için var güçleriyle yeni ufuklara doğru durmadan koşma iradelerinin havası'' olduğunu söyledi. 
     Gecelerini gündüze, gündüzlerini geceye katarak ve takatlerine milletin dualarını adeta katık yaparak çalıştıklarını, çabaladıklarını ifade eden Erdoğan, şöyle devam etti 
     ''Milletimizle güç birliği içinde 2 yıl gibi kısa bir zamanda aldığımız mesafe, kaydettiğimiz gelişme açık, net ortadadır. Kuşkusuz elde edilen ne varsa, milletimizin azim ve iradesinin ürünüdür. Bizler sadece mütevazı birer vesileyiz. Bu onurla onurlanıyor, bu onurla geleceğe daha gayretli bir şekilde yürüyoruz. Bugün halkımızla birlikte adil ve kalkınmış bir Türkiye hedefine doğru ilerlerken, maneviyatımızın yüksek, öz güvenimizin tam olduğunu rahatlıkla ifade edebiliyoruz. Çünkü, bu ülkeyi yöneten siyasi kadrolar, milletle aynı ruhtan, aynı renkten ve aynı coşkudan beslenen kadrolardır. 
     2 sene önce milletimizin büyük teveccühü ile iktidara geldiğimiz o günleri hatırlayalım. İktidara gelen AK Parti siyaseti, ülkenin gelecek perspektifini genişletmekle kalmamış, siyasetin çatısını da bu aziz millete layık bir seviyeye yükseltmiştir. Bugün bu ülkede yüreğinde adil ve kalkınmış Türkiye umudu filizlenmemiş bir tek insanımız bile kalmamıştır. Geçmişte mutsuz ve karamsar sabahlara gözünü açan insanlarımız, bugün her güne yepyeni bir Türkiye heyecanı ile yeni umutlarla yeni hedeflerle uyanmaktadır. 'Acaba bugün hükümet, ne gibi bir müjdeyle önümüze gelecek' umuduyla sabahları ayağa kalkmaktadır. Çocuklarımızın gözlerindeki ışıltı geri gelmiştir. Büyüklerimizin dualarının coşkusu artmıştır. Ülkesini seven, bu millete mensup olmaktan şeref duyan, devletini yüceltmek isteyen, geleceğine inan, insani değerlere sonuna kadar bağlı kalarak bütün dünyaya bir medeniyet örneği maletmeye kararlı yeni nesillerin önü açılmıştır.'' 
     Erdoğan, yeni nesillerin, sadece bu ülkenin değil, aydınlığını kaybetmeye yüz tutan dünyanın da ışığı, umudu olacaklarını söyledi. 
     Siyasetlerine baştan beri, ''millet siyaseti'' dediklerini ifade eden Erdoğan, şöyle dedi 
     ''Kendi kaderimizi toplum kaderiyle bütünleştirdiğimiz için her zaman milletimiz için, ülkemiz için ileri mesafelere, yeni ufuklara bakmayı kendimize şiar edindik, gaye edindik. Önümüzde yeni hedefler var. Biz yürüyüşümüzü halkımızla devletimizle bir bütün olarak birlikte sürdürüyoruz. Esas olan da budur. Biz, yıllar boyunca eteğimizden tutan ümitsizlikleri, yılgınlıkları, güneşi unutmaya yüz tuttuğumuz karanlık geceleri artık geride bıraktık. Hazreti Mevlana 'Gece neye gebeyse sabah onu doğurur' diyor. Her gün yeni bir başlangıç, her sabah, güneşli aydınlık bir gün vaat ediyor bize... Çünkü, ülke olarak topyekün bir irade göstererek, karanlıklara, mağlubiyetlere, zorluklara asla teslim olmayacağımızı bir kere daha gösterdik. 
     Gelecek nesiller için tarih önünde risk almaktan çekinmedik. Geleceğimizi geri kazanmak için canımızı dişimize takarak, milletçe büyük bir mücadele verdik. Başımızı önümüze eğdirecek hiçbir zorluğa boyun eğmeyeceğimizi açıkça ilan ediyorum. 
     Bugün bütün dünya biliyor ki Türkiye Cumhuriyeti, devleti ve milletiyle silik, güçsüz, naçar bir ülke olmaya asla razı olmaz. Bir kere daha ortaya çıkmıştır ki tarihin bu millete bağışladığı en büyük servet, işte bu varoluş iradesi, bu istiklal aşkıdır.'' 
     
     AB 

     Başbakan Erdoğan, 40 yıllık bir maceranın sonunda bugün AB'nin Türkiye'ye verilecek müzakere tarihi konusunda kararını açıklamasını beklediklerini hatırlatarak, şöyle konuştu 
     ''17 Aralık Cuma günü toplanacak AB Zirvesi'nden çıkacak olan karar, inanıyorum ki milletimizin beklentilerine, devletimizin hassasiyetlerine uygun karar olacaktır. Bizim açımızdan olması gereken bellidir tam üyelik perspektifine oturmayan, tam üyelik dışında özel bir statüye yönelik hiçbir kararı kabullenmeyeceğimizi daha önce defalarca ifade ettik. 
     Buradan bir kere daha ifade ediyorum koşulsuz bir tam üyelik, ikinci bir karara gerek kalmaksızın bir müzakere süreci ve Kopenhag siyasi kriterlerinin içerisinde yer almayan yeni bir siyasi kriterle önümüze gelinmemesi...'' Erdoğan, Türkiye'de AB ile ilgili tartışmaların müzakere tarihine kilitlenmiş durumda olduğunu belirterek, bugünden 17 Aralık sonrasının konuşulması gerektiğini söyledi. 
     Erdoğan, partisinin TBMM grup toplantısında yaptığı konuşmada, asıl hedeflerinin dünyanın 21.yüzyılın başlarında yaşamakta olduğu sıkıntıları medeniyetler çatışmasına götüren bu yolculuğu değiştirmeye yönelik olduğunu belirtti. ''Bu nedenle son 2 yılda özel bir gayretle bu yolda koştuk'' diyen Erdoğan, medeniyetler uzlaşmasını bunun için istediklerini vurguladı. 
     Başbakan Erdoğan, ''Madem ki AB bir çelik, kömür birliği değil, madem ki AB bir ekonomik birlik değil, madem ki AB bir Hıristiyan kulübü değildir, o zaman medeniyetler uzlaşmasının adresi olarak gelin bunu Türkiye'nin katılımıyla ilan edin diyoruz. 17 Aralık bu...'' diye konuştu. 
     AB'nin kendi temellerini zayıflatacak tarihi bir hataya asla imza atmayacağına olan inancını dile getiren Erdoğan, konuyu 17 Aralık'ta bu yönde sonuçlandıracağını vurguladı. Erdoğan, AB'nin kendine ait iddiaları, üzerinde yer aldığı zemini, Türkiye konusunda takınacağı tavırla test edeceğini kaydetti. Başbakan Erdoğan, bunun da ötesinde Türkiye'ye ilişkin kararın, AB'nin siyasi misyonunun küresel düzlemde nasıl bir güç olmak istediğini de belirlemiş olacağını söyledi. 
     ''AB hakikaten çoğulcu bir yapıysa, belli evrensel demokratik normlara dayalı bir ortaklıksa kendi dışındaki dünyaya ve insanlığın bütününe dair kaygıları varsa Türkiye'nin tam üyeliğine evet demelidir'' diyen Erdoğan, bu anlamda Avrupalı dostların Türkiye üzerinden yürüttüğü tartışmaların bir bakıma kendilerine yönelik olduğunu vurguladı. 
     
     TARTIŞMALARA DAVET 

     Türkiye içinde AB ile ilgili tartışmaların müzakere tarihine kilitlenmiş olduğuna işaret eden Erdoğan, şunları kaydetti 
     ''Halbuki tartışma vizyonumuz, belli bir tarihle sınırlanmamalıdır. Onun ötesine geçmeli, bugünden 17 Aralık sonrasını konuşmalıyız. Aydınlarımız, bilim adamlarımız, basınımız, sivil toplum kuruluşları 17 Aralık'tan sonrasını, Türkiye'nin gelecek perspektifini konuşabilmelidir. Mazisi insanlık tarihi kadar eski bu millet asırlara sığmaz ki tek bir tarihe sığsın. Milletimin geleceğiyle ilgili tüm toplum kesimlerini kısır siyasi tartışmalara saplanmadan bakış açımızı genişletecek tartışmalara katılmaya davet ediyorum.'' 
     
     ''KİMSENİN BİZİM ADIMIZA...'' 

     Müzakerelerin kısa ya da belli bir sürede başlamasının her şeyin halledilmesi anlamına gelmeyeceğini, demokratikleşmeden ekonomik yapıya, kentleşmeden tarım sektörünün yapısal sorunlarına, hukuk alanındaki problemlerden kamu yönetiminin rasyonelleştirilmesine kadar pek çok sorunun devam edeceğine dikkati çeken Erdoğan, sözlerini şöyle sürdürdü 
     ''Bunlar bizim sorunlarımız... Çözümü de bize bağlıdır. Kimsenin bu ülkeyi bizim adımıza kalkındırmasını, sorunlarımızı çözmesini, refahımızı artırmasını bekleyemeyiz. Bu ülkeyi kalkındıracak olan güç, bu milletin o sarsılmaz medeniyeti ve büyük potansiyelidir. Kendi irademizden başka sihirli değnekler aramamalıyız. Milletin iradesine yardımcı açılımlar yapmaya evet, lakin milletin iradesinden daha büyük sihirli siyasi iradeler vehmetmeye hayır.'' 
     
</TEXT>
</DOC>
