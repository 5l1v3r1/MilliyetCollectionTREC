<DOC>
<DOCNO> 260126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/spor/aspo.html </URL>
<DATE> 2004/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖĞÜN, ÇALIŞ, GÜVEN 
</HEADLINE>
<TEXT>


Galatasaray, Porto galibiyetiyle yeşeren umutlarından üç ders çıkardı 1 - 96 ruhuyla gurur duy, ama yeni zaferler üret. 2 - Pes etme, mücadele et. 3 - Hocana güven tam destek ver 

HABER YORUM HALİL ÖZER 


Galatasaray, Porto önünde, hiç kimsenin beklemediği şekilde iyi mücadele ederken, bomba transferler yapan Fenerbahçe ve Beşiktaş'a "Ben de varım. Beni unutmayın" sinyalini, hem de uzak diyarlardan duman işaretleriyle gönderdi. Kamp başında krizle yoğrulan, Hagi'yi tartışan Galatasaray, herşeyin süt liman olmasıyla güvene ne kadar ihtiyacı olduğunu da gösterdi. 
Sezon başında hoca tartışılmaz... Hele bir de bu hocayla işe giriyorsan, start almışsan, hiç olmaz... Ne kadar güven duymuyorsan da, inanmıyorsan da, hocana desteğini vereceksin. 
Maçtan sonra dikkat ettim, hiçbir futbolcu 96 ruhundan söz etmiyor. Çünkü o ruhun sonsuza dek yaşayacağını, ancak bir daha yaşanmayacağını, belki de acı çekerek öğrendiler. Eskiler artık önlerine bakıyorlar. Şu ölümlü dünyada, futbol hayatlarının "son baharında" futbol adına yeni üretkenlikler peşindeler. Çünkü bunu yaptıkları zaman 96 ruhunun çok daha muhteşem olarak insanlar tarafından hatırlanacağını biliyorlar. 

Sadece Hakan 
Porto maçında Galatasaray'ın eksiği elbette vardı. Hagi de maçtan sonra bunları zaten söyledi. Öncelikle mücadeleci futbollarını henüz 90 dakikaya yayamıyorlar. Ve en önemlisi Hakan dışında gol silahları yok... Hakan'ı durdurursan, gücün büyük kısmı otomatikman düşecek. O yüzden Hagi bunun bilinciyle, önümüzdeki maçlarda Hasan Şaş, Necati ve Baliç gibi oyuncuları gol bölgesinde daha etkili kullanmak istiyor. 
Yeni transfer Song, garanti belgesini Amerika damgalı vermesine rağmen çevresindeki zaaflar gün gelir, onu da yer bitirir gibi gözüküyor. Petre ile sürekli olmaz. Kötü demiyorum, ama her zaman yürümez. İyi bir Tomas ve Song ikilisi daha çok iş yapar. Ancak Tomas'ı da tanıyoruz. Ani deparları Song gibi çok yüksek değil, ama kesiciliği iyi... O yüzden savunmanın süratli takımlara karşı çok daha radikal önlemler alması gerekir. Ve tabii ki yine söylüyoruz 10 numara hep soru işareti kalacak. Çünkü orta alanda yer alan Ergün ve Conceicao bu işi yapamaz. Bu artık bir gerçek... Eğer transfer yapmayacaksan, en uygun adam kesinlikle Volkan. Ancak onun da günü gününe uymuyor. Tam güvenemiyorsun. Onunla birileri, elinde sopa ya da kamçı sürekli oturup bir güzel konuşmalı... "Bak kardeşim böyle böyle" demeli. Çünkü Volkan da bu yetenek var. Kullanmak lazım. 

Hagi'ye dikkat 
Galatasaray Futbol Takımı, şu anda umutsuzluğun içinde yeşeren bir çiçek misali... Hep söylüyorum dinamit gibi değiller, ancak iş bitiriciler. Bu çok önemli bir özellik. Hele bir de oyun disiplinleri uzun zamandır görmediğimiz şekilde yüksek. Bu daha da önemli... 
Galatasaray'da birçok şey kötü gitmesine rağmen futbol takımının umut vermesi çok ilginç... Bunu biraz da 96 değil, Hagi ruhuna bağlamak lazım... Hırslı, çılgın, öfkeli, akıllı, aksi ve yürekli gibi onca özelliği taşıyan bir futbol hocası, belki de Galatasaray'da doğmakta... 


</TEXT>
</DOC>
