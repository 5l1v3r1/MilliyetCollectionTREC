<DOC>
<DOCNO> 271633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sondun22.html </URL>
<DATE> 2004/09/14/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
AP, Türkiye raporu hakkında görüş belirtmek istiyor 
</HEADLINE>
<TEXT>

     Avrupa Parlamentosu AP Başkanı Josep Borrel, AB Komisyonu'nun tam üyelik müzakerelerinin başlaması konusunda yayınlayacağı rapordan sonra AP'nin de tavsiye niteliğinde kendi görüşünü bildireceğini açıkladı. 
     AP'nin yeni çalışma dönemine başlaması dolayısıyla bir konuşma yapan Borrel, AB Komisyonu'nun raporunu açıklamasından sonra AP'nin de bu konuda sessiz kalmasının doğru olamayacağını söyledi. 
     Borrel, AP'nin görüşünün sadece tavsiye niteliği taşıyabileceğine dikkati çekti. 
     AP Başkanı, ''Ne karar alırsak alalım, Müslüman dünyasına sınırlarımızı kapatmadığımızı göstermemiz bizim sorumluluğumuzdur'' dedi. 
     Bu arada, AP'deki Sosyalist Grup Başkanı Martin Schulz, basın toplantısında, ''AB Komisyonu Türkiye'ye evet derse biz de evet deriz'' dedi. 
     Hıristiyan Demokrat Grup Başkanı Hans-Gert Pöttering ise bu konuda kendi grubunun ikiye bölündüğünü söyledi. 
     Kişisel olarak Türkiye'ye tam üyelik yerine özel ortaklık verilmesini istediğini belirten Hıristiyan Demokrat Grup Başkanı, grup içinde Türkiye'nin üyeliğini isteyenlerin de bulunduğunu hatırlattı. 
     AP başkanlık divanı, perşembe günü yapılacak toplantıda, Türkiye raporunu kimin yazacağını ve bu raporun ne zaman gündeme geleceğini tartışacak. 
     
</TEXT>
</DOC>
