<DOC>
<DOCNO> 256387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/guncel/gun01.html </URL>
<DATE> 2004/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Alın yazısı'ndan kaçamadı 
</HEADLINE>
<TEXT>


Çakıcı, yurtdışına kaçtıktan sonra görüntüsünü tümüyle değiştirdi. Ancak alnındaki yara izi Avusturya'da yakalandığında gerçek kimliğini ele verdi 

ANKARA Milliyet 

Antalya Limanı'ndan sahte pasaportla kaçışından 72 gün sonra Avusturya'da yakayı ele veren organize suç örgütü lideri Alaattin Çakıcı'nın kimliğinin tespitinde alnındaki yara izi etkili oldu. Daha önce 1994'te Türkiye'nin başvurusu üzerine çıkartılan ve Mayıs 2004'te yenilenen kırmızı bültende, Çakıcı'nın dört ayrı resmi yer aldı. Türkiye, Çakıcı'nın firarının hemen ardından İnterpol nezdinde yeni bülten hazırlığı yaparken, Emniyet Genel Müdürlüğü de Avrupa'daki yedi ülkeye Çakıcı ile ilgili belge, bilgi ve fotoğraf gönderdi. 
Çakıcı'nın kırmızı bülteninde gençlik yıllarına ait bıyıklı, sakallı, gözlüklü fotoğrafları yer alırken, Avusturya'nın Graz şehrinde geçen perşembe yakalandığı sırada kırmızı bültendeki fotoğraflarından farklı bir görüntüde olduğu anlaşıldı. Milliyet'in ulaştığı gözaltındaki ilk fotoğrafında Çakıcı'nın bitkin ve gergin olduğu ortaya çıktı. 
Çakıcı'nın daha önceki görüntüsünün aksine kırlaşmış saçları ve bıyıklarıyla eşkal değiştirmeye çalıştığı görüldü. Ancak eski ve yeni görüntüsünde değişmeyen tek unsur, Çakıcı'nın alnının sağ tarafındaki kaza iziydi. Avusturya polisi Çakıcı'nın aracını durdurduğu sırada elindeki fotoğraflarla Çakıcı'yı karşılaştırdı. Saç ve yüz görüntüsünü değiştirmeyi beceren Çakıcı alnındaki izi silemediği için kimliğini açıklamak zorunda kaldı. 

Parmak iziyle kesinlik kazandı 
Gözaltına alınan Çakıcı'nın kimliği, geceyarısı parmak izleriyle yapılan eşleştirme işleminden sonra da kesinlik kazandı. 
Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı KOM , Çakıcı'nın yakalandığı "Gökyüzü" operasyonunda yeni bir yöntem uyguladı. Çakıcı'nın yurtdışına kaçışının kesinleşmesiyle birlikte bazı Avrupa ülkelerini alarma geçiren KOM, hazırlanan dosyaları hemen ilgili ülkelere gönderdi. Adalet Bakanlığı da, istinabe işlemleriyle ilgili ülkelerin çalışmalara hız vermesini sağladı. 


</TEXT>
</DOC>
