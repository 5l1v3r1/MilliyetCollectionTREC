<DOC>
<DOCNO> 287103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/soneko26.html </URL>
<DATE> 2004/11/08/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Merkez Bankası İç talebin artış hızı yavaşlayabilir 
</HEADLINE>
<TEXT>

     Merkez Bankası, ertelenmiş talebin önemli bir bölümünün karşılanmış olması ve yılın ikinci yarısında bir dizi seçici önlem alınmasına bağlı olarak, iç talebin artış hızının yavaşlayacağının tahmin edildiğini bildirdi. 
     Merkez Bankası tarafından yapılan açıklamada, ''Ekim Ayı Enflasyonu ve Görünüm'' değerlendirildi. 
     Açıklamada, önümüzdeki dönem enflasyon dinamiklerini etkileyebilecek olası gelişmeler sıralandı. 
     Buna göre, iç talep göstergeleri, canlanmanın dayanıklı tüketim malları dışındaki sektörlere de yayıldığını, yarı dayanıklı ve dayanıksız tüketim malları ile diğer hizmetlere yönelik harcamaların hız kazandığını gösteriyor. 
     Buna karşın, ertelenmiş talebin önemli bir bölümünün karşılanmış olması ve yılın ikinci yarısında bir dizi seçici önlem alınmasına bağlı olarak, iç talebin artış hızının yavaşlayacağı tahmin edildi. 
     Nitekim, kredi hacminde ve para talebinde gözlenen yavaşlama eğiliminin de bu beklentiyi destekler nitelikte olduğu belirtilen açıklamada şöyle denildi 
     ''Yine de, söz konusu yavaşlamanın dengeli olacağı ve güçlü seyretmeye devam etmesi beklenen dış talep ile tüketici güveninin de desteğiyle yüksek üretim seviyelerinin korunacağı öngörülmektedir. 
     2004 yılı sonunda ulaşılacağı öngörülen üretim seviyesinin enflasyon üzerinde belirgin bir baskı yaratmayacağı tahmin edilmekle beraber, önümüzdeki dönemde talep gelişmelerinin yakından izlenmesi giderek daha fazla önem kazanmaktadır.'' 
     
     VERİMLİLİK ARTIŞI 
     Verimlilik artışları ile makine-teçhizat yatırımlarındaki yüksek seyrin devam ettiğinin belirtildiği açıklamada, bu gelişmelerin potansiyel üretim seviyesini yukarı çektiği, fiyatlar üzerindeki baskının, imalat sanayi sektöründe yüksek seyreden kapasite kullanım oranları ve iç talepteki göreli canlanmaya rağmen, sınırlı kalmasına katkıda bulunduğu ifade edildi. Açıklamada, şöyle denildi 
     ''Ne var ki, verimlilik artışları ve yüksek üretim seviyelerinin bir süre sonra yeni iş sahalarının açılması, işgücü talebinin artması ve ekonominin genelinde reel ücret artışlarına yol açması kaçınılmaz olarak görülmektedir. 
     Bu nedenle, önümüzdeki dönemde de enflasyondaki düşüş sürecinin devam edebilmesi açısından, enflasyon hedefiyle tutarlı kamu ücret ve gelirler politikasının sürdürülmesi kritik önem taşıyor. 
     Zira geçen üç yıldaki tecrübeler, enflasyon hedeflerinin güvenilir olarak algılanmasının başlıca nedenlerinden birinin hedeflerle tutarlı bir bütçe politikasının uygulanması olduğunu gösterdi. 
     Diğer yandan, verimlilikteki artış eğiliminin orta ve uzun dönemde de devam etmesi, ancak ve ancak yatırımın ve üretimin önündeki engellerin ortadan kalkması, kamu sektöründeki verimliliğin artması ve rekabet ortamının geliştirilmesiyle mümkün olacak.'' 
     
     DIŞ FAKTÖR GELİŞMELERİ 
     2005 yılı enflasyonuna ilişkin önemli bir diğer faktörün dış gelişmeler olacağı vurgulanan açıklamada, ABD Merkez Bankası'nın faiz politikasında çok keskin hareketler yapmayacağı ve faiz artırımlarında yumuşak davranacağına dair sinyaller verdiği belirtildi. 
     AB'ye uyum sürecinde beklenenden olumsuz bir haberin, piyasalardaki risk algılamasını artırarak dalgalanma yaratabileceği ifade edilen açıklamada şöyle denildi 
     ''Ancak, burada bir kez daha vurgulanması gereken nokta, önümüzdeki dönemde yapısal reformların kararlılıkla yürütülmesi ve mali disiplinin devam ettirilmesi durumunda, dış gelişmelerdeki olumsuzlukların temel eğilimden geçici sapmalar olarak kalmaya mahkum olacağıdır.'' 
     
     HİZMET SEKTÖRÜ 
     Açıklamada, hizmet sektörü fiyatlarındaki katılığın azalmakla beraber hala devam ediyor olmasının gelecek dönem enflasyonuna ilişkin bir risk unsuru olduğu bildirildi. 
     Buna göre, hizmet fiyatlarının mal fiyatlarına göre daha hızlı artması, kısmen yapısal olarak açıklanabilen ve genel olarak bütün dünyada görülen bir durum. 
     Önümüzdeki dönemde söz konusu fiyat artışı farklılaşmasının 2004 yılına göre azalacağı tahmin edilse de orta ve uzun vadede mal fiyatlarındaki artışların hizmet sektöründeki artışların altında kalmaya devam etmesi ve hizmet sektöründeki fiyat katılığının enflasyondaki düşüş sürecini yavaşlatması bekleniyor. 
     
     HAM PETROL FİYATLARI 
     2005 yılı enflasyonu açısından en belirleyici faktörlerden birinin uluslararası ham madde fiyatlarının seyri olacağı öngörüldü. 
     Tek haneli enflasyonun hedeflendiği bir dönemde, dışsal şoklardan kaynaklanan göreli fiyat değişimlerinin etkisi gittikçe önem kazanacak. 
     Uluslararası piyasalarda gerek ham petrol gerekse ana metal fiyatlarının yükseliş eğiliminin uzun süredir devam ediyor olması ve kısa vadede söz konusu eğilimin tersine dönmesinin oldukça düşük bir olasılık olması 2005 yılı enflasyonu açısından önemli bir risk unsuru yaratmakta. 
     Ham petrol ve ana metal ithal fiyatlarının yüksek düzeylerde seyretmesinin enflasyon üzerindeki doğrudan etkileri bir süredir hissedilmekle beraber, Ekim ayında bu etki, yukarıda değinilen kamu fiyatlama politikasının da katkısıyla daha şiddetli oldu. 
     Bugünkü veriler itibarıyla genel enflasyon eğilimi üzerinde belirgin bir baskı yaratmamakla beraber, söz konusu maliyet artışlarının önümüzdeki dönemde enflasyon bekleyişleri ve fiyatlama davranışlarına dolaylı etkilerinin yakından izlenmesi büyük önem taşıyor. 
     
     TARIM FİYATLARI 
     Tarım ve gıda fiyatlarının 2005 yılı içerisindeki seyrinin, enflasyon hedefine ulaşılabilmesi açısından belirleyici faktörlerden biri olacağı tahmin edildi. 
     Önümüzdeki dönemde toptan eşya fiyatlarındaki hızlı artışların TÜFE'ye yansıma derecesi 2005 yılı enflasyonu için belirleyici olacak. 
     Bu konuda kritik faktörlerin ise iç talebin kontrolü, ve bekleyişlerin yönetimine dair gelişmeler olacağı ifade edilen açıklamada şöyle denildi. 
     '' Böyle bir dönemde, üç yıllık ulusal programda öngörülen yapısal düzenlemelerin bir an önce hayat geçirilmesi, bütçe disiplininden ödün verilmemesi ve mali disiplinin kalitesinin artırılması çok daha büyük önem taşımaktadır. 
     Özellikle Ekim ayı verileri, enflasyonla mücadele açısından, mali disiplinin kalitesini artırmaya yönelik yapısal reformların önemini bir kez daha ortaya çıkarmıştır. 
     Enflasyonda son otuz yıldır görülmemiş bir dönüşüm yaşanırken, kamu iktisadi teşebbüslerinde mali disiplinin en önemli belirleyicisinin kamunun ürettiği mal ve hizmetlerin fiyatlarının artışı olmaması, bunun yerine kamu sektöründe verimliliğin artırılarak mali uyumun derinleştirilmesinin bu rolü üstlenmesi giderek artan bir önem kazanıyor.'' 
     
</TEXT>
</DOC>
