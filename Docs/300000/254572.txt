<DOC>
<DOCNO> 254572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sondun26.html </URL>
<DATE> 2004/07/11/ </DATE>
<TIME> 18.39 </TIME>
<AUTHOR>  </AUTHOR>
<HEADLINE>
New York Post Gazetesi "El-Kaide, Wall Street'i hedef alabilir" 
</HEADLINE>
<TEXT>

     ABD istihbarat birimlerinin, El-Kaide terör örgütünün bir sonraki büyük terörist saldırı için ABD ekonomisinin kalbi Wall Street borsasını hedeflediğinden ciddi endişe duydukları bildirildi. 
     ''New York Post'' gazetesinin haberine göre, anti-terör yetkilileri, dinlenen telefon görüşmeleri ve internet üzerinden yapılan yazışmalardan elde ettikleri bilgiler doğrultusunda, teröristlerin ABD içinde yapmaya hazırlandıkları saldırılarda, Wall Street ve diğer finans kuruluşlarını hedef alacaklarının tespit edildiğini söylediler. 
     Amerikan Merkezi Haberalma Teşkilatı CIA , Federal Soruşturma Bürosu FBI , İç Güvenlik Bakanlığı ve Hazine Bakanlığı arasındaki görüşmelerde Wall Street'in hedef olabileceğinin ciddi şekilde tartışıldığını yazan New York Post gazetesi, son günlerde New York Borsası ve diğer önemli finans kuruluşlarının çevresinde güvenlik önlemlerinin aşırı derecede artırıldığına dikkat çekti. 
     Gazete, El Kaide lideri Usame Bin Ladin'in, terör saldırılarında ABD'nin ekonomik hedeflerine öncelik vereceklerini defalarca açıkladığını hatırlattı. 
     ABD İç Güvenlik Bakanı Tom Ridge ve diğer bazı hükümet yetkilileri, birkaç gün önce yaptıkları açıklamalarda, teröristlerin Amerika içindeki bazı hedeflere büyük bir saldırı yapabileceği uyarısında bulunmuşlardı. 
     Ellerindeki istihbaratın, Bin Ladin ya da üst düzey yardımcılarının böyle bir saldırının planlamasıyla bizzat ilgilendiklerini gösterdiğini söyleyen yetkililer, bu muhtemel saldırının kasım ayında yapılacak başkanlık seçimlerinden önce olabileceğini söylemişlerdi. 
     Ancak, Ridge ve diğer yetkililer olası terörist saldırılar konusunda spesifik bir plana dair ellerinde bilgi olmadığını söylemişlerdi. 
     
</TEXT>
</DOC>
