<DOC>
<DOCNO> 298542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sontur02.html </URL>
<DATE> 2004/12/17/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Hastanede duman paniği... 
</HEADLINE>
<TEXT>

     Karaman Devlet Hastanesi'nde kalorifer kazanının tahliye borusunun arıza yapması sonucu binaya dolan duman nedeniyle, hastalar başka hastanelere sevk edildi. 
     AA muhabirinin aldığı bilgiye göre, saat 02.30 sıralarında, Karaman Devlet Hastanesi'nin kazan dairesinden dumanlar yükseldi. Kısa sürede bütün binaya dağılan duman yüzünden, servislerde yatan hastalar, Karaman SSK Hastanesi ile Doğumevi'ne nakledildiler. 
     Vali Yardımcısı Sait Aşkın, hastaneye gelerek incelemelerde bulundu ve yetkililerden bilgi aldı. Aşkın, ''Servislerde yatan 80 hastamız, tedbir amacıyla başka hastanelere sevk edildi. Duman nedeniyle zehirlenen olmadı'' dedi. 
     Dumanın, tahliye edildiği borudaki arıza nedeniyle önce kazan dairesine, sonra da bütün binaya yayıldığı kaydedildi. 
     
</TEXT>
</DOC>
