<DOC>
<DOCNO> 252532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sontur30.html </URL>
<DATE> 2004/07/02/ </DATE>
<TIME> 19.23 </TIME>
<AUTHOR>  </AUTHOR>
<HEADLINE>
Van'daki bombalı saldırıya tepkiler devam ediyor. 
</HEADLINE>
<TEXT>

     Elazığ Ticaret ve Sanayi Odası ETSO Başkanı Suat Öztürk, eski DEP'li milletvekillerinin serbest bırakılmasının yasadışı terör örgütü üyelerini cesaretlendirdiğini öne sürdü. 
     Öztürk, AA muhabirine yaptığı açıklamada, Van Valisi Hikmet Tan'a bu sabah yapılan saldırıyı şiddetle kınadıklarını belirterek, bölgede bu tür olayların meydana gelmesini onaylamadıklarını ifade etti. 
     Son zamanlarda bölgede yaşanan olayların Türkiye'nin demokratik ve ekonomik olarak iyileşmesini içine sindiremeyenler tarafından gerçekleştirildiğini vurgulayan Öztürk, şunları söyledi 
     ''DEP'li milletvekillerinin serbest bırakılması yasadışı terör örgütü üyelerini cesaretlendirdi. Milletvekillerinin serbest bırakılmasıyla taviz verilmiştir. Terör örgütü gelecekte de Türkiye Cumhuriyeti'nden başka tavizler isteyecektir. Ama kimse unutmamalıdır ki Türkiye Cumhuriyeti Devleti, Silahlı Kuvvetleri ve halkıyla büyük bir devlettir, bir bütündür ve bu bütünlüğü kimse bozamayacaktır. Bu devlet bundan önce daha zor şartlar altında birçok sorunun üstesinden gelmeyi başarmıştır.'' 
     
</TEXT>
</DOC>
