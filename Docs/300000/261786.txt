<DOC>
<DOCNO> 261786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sonsiy13.html </URL>
<DATE> 2004/08/09/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
CHP'den Van Valisi'ne sert tepki Görevini yapsın 
</HEADLINE>
<TEXT>

     CHP Genel Başkan Yardımcısı Eşref Erdem, Van Valisi Hikmet Tan'ın açıklamaları konusunda, ''Vali, siyaset adamı gibi cevap vereceğine görevini yapsın'' dedi. 
     Erdem, bugün yaptığı yazılı açıklamada, Vali Tan'ın, CHP Genel Başkanı Deniz Baykal'a hükümet sözcüsü gibi cevap vermeye çalıştığını savundu. 
     Hikmet Tan'ın, ''Van Raporu''nu açıklayan Baykal'a, ''haddini aşan'' yanıtlar verdiğini ileri süren Erdem, şunları kaydetti 
     ''Vali, siyaset adamı gibi cevap vereceğine görevini yapsın. Van'da olaylar birbirini izliyor. 
     Uyuşturucu kaçakçılarını kurtarmak isteyenlerin baskını sırasında, emniyet biriminin sessiz kalmasının, teslim olmasının hesabını veremeyenlerin, konuşmaya hakkı yoktur. Hele hele Vali'nin, ana muhalefet partisinin muhatabı gibi cevap vermeye hiç hakkı yoktur. 
     Van Valisi, AK Parti iktidarının sözcüsü gibi davranmak yerine, devletin otoritesini sağlamak için üzerine düşeni yapmalıdır.'' 
     
</TEXT>
</DOC>
