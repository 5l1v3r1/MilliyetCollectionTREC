<DOC>
<DOCNO> 267448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/guncel/gun01.html </URL>
<DATE> 2004/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacda 'ünlü hoca' rekabeti 
</HEADLINE>
<TEXT>


Diyanet'in yasağına rağmen hacda "özel hoca" görevlendirecek olan turizm şirketleri, arayanları "En ünlü hocalar bizde" diyerek çekmeye çalışıyor... 

PINAR AKTAŞ İstanbul 

Turizm şirketleri, hac dönemi yaklaşırken hacı adaylarını çekmek için "ünlü hocalar"a sarıldı. Firmalar, Diyanet İşleri Başkanlığı'nın tahsisi dışında hoca görevlendirmek yasak olmasına rağmen, "En ünlü hocalar bizde" diyerek hacı adaylarını çekmeye çalışıyor. 
Diyanet, hacda dini sohbetler yapması için her 50 hacı adayı için bir din görevlisi tahsis ediyor. Diyanet bunun dışında şirketlerin kendilerinin hoca tahsis etmesine izin vermiyor. Ancak bazı turizm şirketleri, hacı adaylarını çekebilmek için cemaat çevrelerinde tanınmış isimleri ya kendi şirketlerinden hacı kaydı yaparak ya da şirket görevlisi olarak göstererek hacca götürüyor. 
Müşteri gibi aradığımız birçok turizm şirketi, Diyanet'in kuralları çerçevesinde sadece bu kurumun kendilerine tahsis ettiği din görevlilerinin hizmet vereceğini söylüyor. Ancak geçen yıl da Cüppeli Ahmet Hoca'nın adını kullanarak hacı adayı çekmeye çalışan İklim Turizm bu yıl da yine ünlü isimlerin adlarını veriyor. İklim Turizm'den konuştuğumuz Ahmet Özdemir, "Ünlü hocalardan Cüppe Ahmet Hoca var. Ancak hasta, gidip gidemeyeceği belli değil. Ama Avrupa ve Türkiye'de oldukça ünlü olan Haşim Akten'in 'Gözyaşı Geceleri' var. Cevat Gündoğdu, Emine Şenlikoğlu da geliyor. Bütün ünlüler bizde" diyor. 
Eda Tur'dan bir yetkili ise Diyanet'in hocalarına ihtiyaç duymadıklarını belirterek, "Bizim hocalarımız daha önce Arabistan'da kalmış, çalışmış insanlar. Umre'yi, Arapça'yı bilen insanlar. Dini konularda net bilgi verebilecek kendi şirket yönetim kurulumuzdan insanlar var" diye konuşuyor. 

5 yıldızlı otel ve zemzem bidonu 

Hacda bu yıl fiyatlar 1800 dolarla 8500 dolar arasında değişiyor. En yüksek fiyata uçak, 5 yıldızlı otelde iki kişilik odalarda konaklama, sabah, öğle ve akşam yemekleri, Mekke ve Medine'deki ziyaretler ve transferler, din görevlisi ve rehberlik hizmetleri, seyahat çantası, Mekke'de verilmek üzere dolu zemzem bidonu dahil ediliyor. 

Kredi kartını kabul etmiyorlar 

Hac turizmi yapan şirketlerin çoğu, ödemeyi nakit istiyor, kredi kartını tercih etmiyor. Gerekçe olarak, "Hac, yükümlülüğü, parası olana farzdır. Taksitle uygun görülmüyor" diyorlar. Diyanet İşleri Başkanlığı Fetva Bölümü yetkilileri, "Kredi kartıyla hac masrafı ödenir mi" sorusuna, "Borç alarak hacca gitmenin bir anlamı yok" yanıtını verdi. 


</TEXT>
</DOC>
