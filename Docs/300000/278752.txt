<DOC>
<DOCNO> 278752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sontur17.html </URL>
<DATE> 2004/10/09/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Konya... 2 ayrı işyeri silahlı ve bıçaklı kişilerce soyuldu... 
</HEADLINE>
<TEXT>

     Konya'da iki ayrı işyerinde yapılan bıçaklı ve silahlı soygunlarla ilgili 4 kişi gözaltına alındı. 
     Edinilen bilgiye göre, merkez Karatay İlçesi Selim Sultan Mahallesi'nde bulunan Yıldırım Market'e giren 3 kişi bıçak zoruyla, tezgahtar Mustafa Meydan'dan kasadaki parayı kendilerine vermesini istedi. Soyguncular, kendilerine direnen Meydan'ı omzundan bıçakladıktan sonra cep telefonu ve bir miktar sigarayı alarak kaçtı. 
     Bu olaydan bir süre sonra merkez Meram İlçesi Arif Bilge Mahallesi Taşköprü Caddesi'nde bulunan Şaşkın Bakkal'ın sahibi Abdülcelil Sezer'in dükkanına gelen silahlı 3 kişi kasadaki paraları vermesini istedi. 
     Silahlı kişiler, Sezer'in başına silah dayadıktan sonra bir cep telefonu, 50 milyon lira ve 3 karton sigara alarak beyaz bir araçla kaçtı. 
     Aracın plakasını alan Sezer, polislere şüphelilerin 42 ED 605 plakalı araçla kaçtığını söyledi. Plaka üzerinde çalışma yapan ekipler, kısa süre sonra tespit ettikleri beyaz otomobili, Karatay İlçesi Melike Hatun Çarşısı önünde buldu. 
     Aracın H. Ü. tarafından emanet alındığını öğrenen polis, kısa süre sonra olaya karıştıkları gerekçesiyle H.Ü, Bahri K, Ziya A. ve Emir Z'yi, 60 paket sigara, 38 milyon lira para ve 2 cep telefonuyla yakaladı. 
     Her iki olaya karıştıkları öne sürülen şüpheliler Asayiş Şube Müdürlüğü'nde gözaltına alınırken, olayla ilgili soruşturmanın sürdüğü bildirildi. 
     
</TEXT>
</DOC>
