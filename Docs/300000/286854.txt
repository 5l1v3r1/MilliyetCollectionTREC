<DOC>
<DOCNO> 286854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sondun22.html </URL>
<DATE> 2004/11/07/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
B.Z'den Coats'a Yeni Rumsfeld siz mi olacaksınız 
</HEADLINE>
<TEXT>

     Almanya'nın başkenti Berlin'de yayımlanan B.Z gazetesi, ''Bay Coats, yeni Rumsfeld siz mi olacaksınız '' başlığıyla ABD'nin Berlin Büyükelçisi Daniel Coats ile yapılan bir röportaja yer verdi. 
     Büyükelçi Coats, ''Bush'un yeni kabinesinde yakında Savunma Bakanı olacak mısınız '' şeklindeki bir soruyu, ''Bunlar sadece spekülasyon. Bu konuda Başkan Bush karar verecek'' diye yanıtladı. 
     Coats, Bush'un yeniden başkanlığa seçilmesiyle ilgili olarak da, Bush'un Amerikan halkının çoğunluğu tarafından büyük onay gördüğünü, Texaslı olarak ''tipik bir Amerikalı'' olduğu için Alman halkının kendisini anlamakta zorluk çektiğini söyledi. 
     Bu arada Amerikan yönetiminin karşı karşıya bulunduğu zorlukların da unutulmaması gerektiğini kaydeden Coats, ''Başkan Bush'un sıkı sıkıya inandığı idealleri var. Bu idealler de Amerikan halkının çoğunluğuyla aynı'' diye konuştu. 
     Coats ayrıca, ABD-Almanya ilişkilerinin yeniden düzelmeye başladığını belirterek, ''21. yüzyıldaki zorlukların üstesinden gelebilmek için birlikte çalışıyoruz. Her iki taraf da ilişkilerin iyi olması için çaba harcıyor'' dedi. 
     
</TEXT>
</DOC>
