<DOC>
<DOCNO> 285290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/siyaset/siy08.html </URL>
<DATE> 2004/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yiğit basınımız sakalı tartışsın' 
</HEADLINE>
<TEXT>


ANKARA Milliyet 


TBMM Başkanı Bülent Arınç, köşe yazarlarını TBMM'deki askeri tabur gazinosunda bir milletvekilinin sakallı misafirine servis yapılmaması konusunu tartışmaya çağırdı. Yeni seçilen Meclis Başkanlık Divanı üyeleri ile birlikte basın açıklaması yapan Arınç, tabur gazinosunda askeri kuralların geçerli olduğunu belirtti. Arınç, bu kurallar içinde sakalı olan milletvekilleri veya misafirleri ile başörtüsüyle gelen misafir veya milletvekili yakınlarına servis yapılmadığını hatırlattı. Aynı şekilde sakalı biraz uzamış olanlara da servis yapılmadığını ifade eden Arınç, şunları söyledi "Siz sormasaydınız ben söylemeyecektim. O yiğit ve gayretli basınımıza bir görev düşüyor. Bu konuda ne düşündüklerini açıklıkla, özellikle birinci sayfadan yazsınlar. Köşe yazarlarını da göreve davet ediyorum. Böyle bir şeyin TBMM kampusü içinde olup olamayacağı konusunda kamuoyuna yol göstersinler. Sadece yalın haberi verip buradan sonuca gitmemek dürüst bir davranış olamaz." 



</TEXT>
</DOC>
