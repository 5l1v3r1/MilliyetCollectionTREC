<DOC>
<DOCNO> 252844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sonsiy06.html </URL>
<DATE> 2004/07/04/ </DATE>
<TIME> 17.58 </TIME>
<AUTHOR>  </AUTHOR>
<HEADLINE>
Devlet Bakanı Akşit Münih'te... 
</HEADLINE>
<TEXT>

     Aileden sorumlu Devlet Bakanı Güldal Akşit, Almanya'daki Türk çocuklarının, ulusal kimliklerini kaybetmeden iki dilli yetişmelerinin önemli olduğunu söyledi. 
     Almanya'nın Münih kentinde bulunan Akşit, kent yakınlarındaki Markt Schwaben kasabasında Almanya Federal Aile Bakanı Renate Schmidt ile biraraya geldi ve kasabanın belediyesinde düzenlenen ''Ebersberg Yaz Buluşması'' adlı şenlikte konuşma yaptı. 
     Bakan Akşit, buluşmayı iki ülke gençliği adına iyi bir başlangıç olarak değerlendirerek, bu tür toplantıların karşılıklı diyaloga katkıda bulunacağını belirtti. Akşit, ''Almanya'daki Türk çocuklarının ulusal kimliklerini kaybetmeden iki dilli yetişmeleri önemli. Ancak Türkçe'nin iyi öğrenilmesi şart'' dedi. 
     AK Parti hükümetinin aile ve kadın politikasına öncelik verdiğini kaydeden Akşit, sağlam aile yapısı ve eğitim politikasıyla Türk toplumunun birçok zorluğu yendiğini ifade etti. Akşit, bazı televizyon kanalları ve basının, çocukları, ihtiyaçları olmayan şeylere özendirdiğini, buna karşı daha duyarlı olunması gerektiğini söyledi. 
     Akşit, türban tartışmalarıyla ilgili bir soruya karşılık da, bu konunun Türkiye'de siyasi malzeme yapıldığını, inancın gereği olan türbanla ilgili bazı değerlendirmelerin yanlış olduğunu, yasak konusunda genel bir yasanın bulunmadığı gibi bunun hükümet politikasında da öngörülmediğini belirtti. 
     Alman Bakan Schmidt de, Türk çocuklarının Almanya'daki demografik gelişmeyi olumlu yönde etkileceklerini, bu nedenle çocukların sadece aileler değil herkes tarafından desteklenmeleri gerektiğini söyledi. Türkiye'nin AB üyeliğini de desteklediğini ifade eden Schmidt, ''Biz Türkiye'ye 'evet' derken Türkiye'ye lütufta bulunmuyoruz. Bunu, hepimiz kazançlı çıkacağımız, kendi menfaatimiz için istiyoruz'' dedi. 
     Devlet Bakanı Akşit, yarın da Bavyera eyaletinin aile ve kadınlardan sorumlu Bakanı Christa Stewens ve Münih Büyükşehir Belediye Başkanı Christian Ude'yi ziyaret edecek ve bazı Türk özürlü ve kadın dernekleri temsilcileriyle Türkiye'nin Münih Başkonsolosluğu'nda bir araya gelecek. 
     Bakan Akşit 6 Temmuz Salı günü yurda dönecek. 
     
</TEXT>
</DOC>
