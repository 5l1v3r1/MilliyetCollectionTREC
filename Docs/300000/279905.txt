<DOC>
<DOCNO> 279905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/guncel/axgun02.html </URL>
<DATE> 2004/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar ve Bilgin'in 'cephaneliği' satışta 
</HEADLINE>
<TEXT>


TMSF, Bilgin ve Uzan ailesine ait 140 silahı ihaleyle satacak. Ancak Bilgin'in 20 tüfeği, Demirel'in hediyesi olan Uzi tabanca ve bazı suikast silahları listede yok 

LUBE AYAR İstanbul 

Tasarruf Mevduatı Sigorta Fonu TMSF , Dinç Bilgin ve Uzan ailesine ait 140 silahı açık artırmayla satışa çıkaracak. Muhammen bedelleri belirlenen silahlardan toplam 150 milyar lira gelir bekleyen TMSF, emniyetin satış izni vermediği Bilgin'e ait 20 tüfekle 9. Cumhurbaşkanı Süleyman Demirel'in Hakan Uzan'a armağan ettiği Uzi marka tabanca ve bazı suikast silahları satış listesinde olmayacak. Mikro Uzi, Smith Wesson, Colt, Calico, Beretta, Heckler, Browning marka tabanca ve tüfeklerle bıçak ve kamalardan oluşan 160 adet silah, TMSF'nin Esentepe'deki merkezinde tanıtıldı. 

Bazı silahlara engel 
TMSF'nin hazırlattığı değer tespit raporuna göre, Bilgin'e ait L 16 Sporten Lighwhite Nato ibareli Colt tüfeğe 8.5 milyar, 9 mm. Colt marka yivli av tüfeğine 8 milyar, Uzanlar'a ait 9 mm. Mikro Uzi'ye 7.5 milyar, 9 mm. Calico marka tabancaya da 6.5 milyar lira muammen bedel belirlendi. TMSF Satış Komisyonu Başkanı Fethi Çalık, 21 yaşını doldurmuş ve silah bulundurmaya yasal engeli olmayan herkesin ihaleye girebileceğini söyledi. Çalık, şu bilgileri verdi 
"Emniyet'le yapmış olduğumuz yazışmada, Cesa marka 20 tüfeğin satışının yapılmayacağı belirtildiği için bunları satış dışı bırakacağız. Ayrıca suikast silahı olarak öngördüğümüz bir takım silahların da başkanımız Ahmet Ertürk'ün talimatı doğrultusunda Emniyet Müdürlüğü'ne satışını yapacağız." 
Çalık, 7.5 milyar liralık Uzi'nin, talep edilmesi halinde satış bedeli alınmak üzere Emniyet Müdürlüğü'ne verileceğini bildirdi. 
Uzanlar'ın çiftliğine yapılan baskında ele geçirilen Uzi'yi 9. Cumhurbaşkanı Demirel'in Uzan'a hediye ettiği belirlenmişti. Çalık, en pahalı silah olan 8.5 milyar liralık Colt tüfeğin ise ihalede satılacağını duyurdu. Açık artırma bir ay içinde yapılacak. 


</TEXT>
</DOC>
