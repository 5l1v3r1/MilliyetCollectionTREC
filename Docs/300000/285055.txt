<DOC>
<DOCNO> 285055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sondun34.html </URL>
<DATE> 2004/11/01/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
KKTC'de seçim için 60 gün beklenecek 
</HEADLINE>
<TEXT>

     KKTC Başsavcısı Akın Sait, ''meclis çoğunluğuna dayalı hükümet kurulamaması halinde, anayasayla cumhurbaşkanına verilen meclisi feshetme yetkisinin ciddi bir yetki olduğunu'' belirterek, ''bu çerçevede 60 günlük anayasal sürenin beklenmesi gerektiğini'' söyledi. 
     Başsavcı Akın Sait, Türk Ajansı-Kıbrıs'a TAK yaptığı açıklamada, ''Anayasada öngörülen 60 günlük anayasal süre, bize göre zorunlu bir süreç. Burada cumhurbaşkanına meclisi feshederek seçime gitme yetkisi veriliyor. Bu ciddi bir yetki'' dedi. 
     ''Anayasanın ilgili maddesiyle cumhurbaşkanına, meclis çoğunluğuna dayalı hükümet kurulması için yetki verildiğini, bunun için öngörülen sürenin de toplam 60 gün olduğunu'' kaydeden Sait, ''Bu süre sonunda hala hükümet kurulamamışsa cumhurbaşkanı meclis başkanı, başbakan ve parti liderleriyle görüşüp seçime karar verebilir'' diye konuştu. 
     ''Cumhurbaşkanı Rauf Denktaş'ın 60 günlük süreyi görevlendirme yaparak veya bekleyerek geçirebileceğini, ama her halükarda bu sürenin dolması gerektiğinin'' altını çizen Akın Sait, ''Meclis bu süreyi beklemeden seçim kararı almak isterse bunun yolu var. Meclis toplanıp yasa yapar, seçim tarihi belirler ve seçime gidilir'' dedi. 
     Başsavcı Sait, seçim takviminin veya seçimin hangi tarihte yapılacağınınsa seçim kararının resmi gazetede yayımlanmasının ardından siyasi iradeye göre belirlenebileceğini belirtti. 
     
</TEXT>
</DOC>
