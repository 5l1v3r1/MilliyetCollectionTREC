<DOC>
<DOCNO> 271821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sontur57.html </URL>
<DATE> 2004/09/14/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
"Gılgamış" filmi Türkiye'de çekilecek... 
</HEADLINE>
<TEXT>

     Sümer destanı Gılgamış, bir Hollywood yapımı olarak ''Gılgamesh'' adıyla Türkiye'de çekilecek. 
     Filmin tanıtımı amacıyla Ritz Carlton Otel'de düzenlenen basın toplantısında konuşan filmin yönetmeni Roger Christian, orijinali Bağdat ve çevresinde geçen Gılgamış destanını filme çekmek için uygun ülke aradıklarını ve Türkiye'de karar kıldıklarını belirterek, ''Film için Türkiye'yi seçmekle doğru karar verdik. Çekimleri İstanbul, Kapadokya ve Antalya'da gerçekleştireceğiz'' dedi. 
     Christian, destanları filme çekmenin son dönemde moda olduğuna işaret ederek, Gılgamış destanıyla da öyküyü seyirciyle buluşturacaklarını ifade etti. 
     İstanbul'u bir ''mücevher'' olarak nitelendiren Christian, Kapadokya ve Antalya gibi mekanları da Batı'ya tanıtmanın kendileri için zevk olduğunu söyledi. 
     Christian, filmde Gılgamış'ın yakın arkadaşı Enkidu karakterini bir Türk oyuncunun, Kenan İmirzalıoğlu'nun canlandıracağını dile getirerek, İmirzalıoğlu'nun bu rol için güçlü bir oyuncu olduğunu ve İngilizce çekilecek film için hızla bu dili öğrendiğini kaydetti. 
     Roger Christian, Enkidu'nun aşık olduğu kadın Simha karakteri için de bir Türk aktrist aradıklarını, bunun için 16-17 Eylül'de amatör ve profesyonel oyunculara açık bir deneme çekimi gerçekleştireceklerini anlattı. 
     Filmlerinde Amerikan sisteminin dışında çalıştığını ve bu şekilde öyküleri özgün olarak anlatabildiğini ifade eden Christian, Gılgamış destanının muhteşem bir öykü olduğunu ve sinema seyircilerinin bu öyküden hoşlanacaklarını anlattı. 
     Film için Kemerburgaz'da bir şehir inşa ettiklerini ve çekimlerin bir bölümünün burada, bir bölümünün Kapadokya'da uygun mekanlarda çekileceğini kaydeden Christian, Babil Kulesi'nin yıkılışı ve Nuh tufanının da yer aldığı filmde görsel efektlerden de yararlanacaklarını söyledi. 
     Filmin yapımcısı Amerikan prodüksiyon firması Stonelock Picture International Başkanı Beni Atoori de bir Hollywood yapımcısı olarak İstanbul'da ve Türkiye'de pek çok ülkede olmayan özellikleri bulduklarını ve filmin çekimleri için Türkiye'de karar kıldıklarını ifade ederek, ''Gılgamış, Türkiye ile ilişkisi olan bir film. Bu filmden sonra Hollywood'un Türkiye'de başka filmler yapacağına inanıyorum'' dedi. 
     Atoori, Türk oyuncu İmirzalıoğlu'na karar verilmesine ilişkin, ''Hayatımda hiç bu kadar kolay rol vermemiştim. Enkidu'nun yüz ifadeleri çok önemli. Kenan'ın da bu konuda doğal yetenekleri var. Başarılı olacağına inanıyorum'' şeklinde konuştu. 
     ''Troy'' çapında bir film yaptıklarını dile getiren Atoori, filmle, Gılgamış'ın öyküsüyle günümüz insanlarının ilişki kurmalarını istediklerini de anlattı. 
     
     TÜRK HÜKÜMETİ ARKAMIZDA 
     Atoori, Türkiye'de film çekmek için pek çok bürokratik işlem bulunduğuna işaret ederek, ''Türk Hükümeti yüzde 100 arkamızda. Mümkün olan her türlü kolaylık gösteriliyor'' dedi. 
     Film için Türkiye'ye karar verdikten sonra yaşadıkları bazı sıkıntılara da dikkati çeken Atoori, filmin sigorta şirketinin Türkiye'ye gelmek istemediğini, ama Türkiye'de film çekmekte ısrarlı oldukları için bir süre önce bunu sigorta şirketine kabul ettirdiklerini anlattı. 
     Filmle ABD'deki genç izleyicilerin ilgisini çekmeyi amaçladıklarını da belirten Atoori, ABD'nin kültürünün çok yeni olduğunu, Amerikan halkına eski kültürleri de anlatmak istediklerini söyledi. 
     Atoori, Türkiye'de çok yetenekli oyuncular bulunduğunu ve bunları dünyadaki film yapımcılarına göstermek gerektiğini dile getirdi. 
     Beni Atoori, Ekim ayında başlanacak çekimleri 10-11 hafta sürecek filmin, Haziran-Temmuz 2005'te vizyona gireceğini ifade ederek, filmin galasını da aynı anda hem Türkiye'de, hem de ABD'de yapmak istediğini anlattı. 
     Basın toplantısının ardından filmin çekimleri için Kemerburgaz'da kurulan setin maketi ve kostümlerden bazı örnekler de basına gösterildi. 
     Yaklaşık 20 milyon dolarlık bir bütçeyle çekilmesi düşünülen filmde, Max Ryan, Ömer Şerif, Peter O'Toole, Leonor Varela gibi ünlü isimler de rol alıyor. 
     
</TEXT>
</DOC>
