<DOC>
<DOCNO> 261039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/yazar/altan.html </URL>
<DATE> 2004/08/06/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Karamsarlıktan, iyimserliğe geçme çağı başlarken... 
</HEADLINE>
<TEXT>


AKLIMA bazen eski bir İran efsanesi takılır. 
Çok genç yaşta İran tahtına çıkan bir Şah, hayatın ve dünya tarihinin ne olduğunu öğrenmek istemiş. Ülkenin bütün bilge ve bilginlerini toplamış 
- Bana, demiş, hayatın ve dünya tarihinin ne olduğunu anlatan bir çalışma yapın. Hayatın ve dünya tarihinin ne olduğunu bilmeden, yönetmek istemiyorum ülkemi. 
Bilge ve bilginler 
- Emredersiniz, deyip hep birlikte çalışmaya çekilmişler. 

Aradan geçmiş 10 yıl, 15 yıl, 20 yıl... Bilgelerle bilginlerden ne ses çıkmış, ne seda... 
Ve bir gün, bilgelerle bilginler, 40 deve yükü kitapla, sarayın kapısı önüne gelmişler Şah'a 
- Emrinizi yerine getirdik, demişler hayatın ve dünya tarihinin ne olduğunu araştırıp inceledik çalışmalarımız tam 40 deve yükü kitap tuttu. 
Şah 
- Benim, demiş, 40 deve yükü kitabı okuyacak zamanım yok artık. Gidin, 40 deve yükü kitabı biraz daha özetleyerek gelin. 
Bilgelerle bilginler, bitirdikleri ayrıntılı çalışmalarını, biraz daha kısaltıp özetlemek için, çekilip gitmişler yeniden... 

Aradan geçmiş 3 yıl, 5 yıl, 10 yıl... Şah da bir hayli yaşlanmış. Bilgelerle bilginler, bu kez 2 deve yükü kitapla gelmişler saraya 
- Hayatın ve dünya tarihinin ne olduğunu özetledik efendim, demişler, bu kez 2 deve yükü kitap tuttu. 
Şah 
- Benim, demiş, 2 deve yükü kitabı okuyacak zamanım da yok artık. Gidin daha da özetleyerek gelin. 
Bilgelerle bilginler çekilip gitmişler yine... 

Aradan geçmiş 3 yıl, 5 yıl... 
Bilgelerle bilginlerden sağ kalmış olanlar, bir eşeğe yükledikleri görkemli koskocaman bir kitapla gelmişler bu kez saraya... 
Şah da, artık ölüm yatağındaymış. Hayatın ve dünya tarihinin ne olduğunu, özetin özeti olarak anlatan görkemli koskocaman kitap, Şah'ın yatağının yanına çıkarılmış. 
Şah, görkemli kitaba şöyle bir bakmış 
- Benim, demiş, artık bunu da okuyacak zamanım kalmadı. Hayatın ve dünya tarihinin ne olduğunu da öğrenmeden ölmek istemiyorum. Acaba biriniz bana sözlü olarak anlatamaz mısınız bunu 
Bilginlerin en yaşlısı, ak sakalıyla yataktaki Şah'a doğru eğilmiş ve hayatla dünya tarihinin ne olduğunu bir tek cümlede özetlemiş 
- Doğdular, acı çektiler ve öldüler... 

Hayat ve dünya tarihiyle ilgili onca efsane, fıkra, öykü, şiir vs... 
Zaman zaman geleceğe dönük umut dolu mısralarında hayatın zorluklarını insanın yarattığını ve bu zorlukları da yine insanın yeneceğini dalgalandıran Tevfik Fikret bile ünlü "Hayat" şiirinde, oğlu Haluk'a seslenirken acı bir karamsarlığa düşüyor ve şöyle diyor 

Yarın, ümit ediyorlar ki, bir genişçi 
adım, 
Bir atlayış, - ne diyorlardı pek de 
anlamadım - 
hayatı kurtaracak 
Beşer... Bu şimdi muazzep sürüklenen 
mefluç felçli 
Adım adım edecek zirve - i halasa uruç 
kurtuluş doruğuna yükselecek 
İnan, Haluk, ezeli bir şifadır aldanmak 

Yeryüzünde 6.5 milyar insan yaşıyor. Her birinin yaşam serüveni, salt kendine özgü ayrı bir film gibi... Ve bir yığın da ortak noktası var bu filmin, doğal olarak bir kadınla bir erkekten dünyaya gelmek gibi, çocuk olmak, genç olmak, yaşlanmak gibi... 
Bir başka açıdan bakıldığında, her bireyin kendine özgü bir yaşam serüveni, kendine özgü bir yaşam filmi olması da, bir yaşam özgürlüğü... 

Ne var ki... 
Ne var ki "Yer" yuvarlağının şu bölümünde yaşayanların ortak olanakları örneğin ulaşım olanakları, kentleşme düzenleri, üretim ve servis örgütlenmeleriyle eğitim ve sağlık kurumlarının düzeyleri, çok daha kolaylaştırıyor oralarda yaşayanların yaşam serüvenlerini... 
"Yer" yuvarlağının başka bir bölümünde yaşayanlar ise, aynı olanaklardan yoksunlar... 
Sorun da burada... "Yer" yuvarlağının değişik yörelerinde yaşayanlar yine insan çabasıyla, insan hayatını daha kolaylaştırıp, daha renklendiren olanaklardan, niye aynı oranda yararlanamıyorlar 

Bu sorun, oldum bittim Türkiye'nin de sorunu... 
Ve anlaşılıyor ki, III. Selim'den bu yana Türkiye'nin iç dinamikleri, bu sorunu - zaman zaman çözüyormuş gibi gösterilse de - çözmeye yetmiyor. 

Birleşmiş Milletler'in, içeride pek de dillendirilmeyen raporlarına göre Türkiye, gerek "bireylerin yaşam kalitesi" açısından, gerek "düzgün ve güvenli bir geleceği" açısından yapılmış incelemelerde 177 ülke arasında, 88'inci basamakta... 
200 yıllık bir sürede, geline geline ancak buraya gelinebilmiş. 

Neden bu kadar gerilerde kalınmış 
Ortak bir merak da, pek kristalleşmiş değil, bu konularda "at binenin, kılıç kuşananın", yahut "gemisini kurtaran kaptan" inancı ağır basıyor herhalde... 

Neyse ki, onca demagojiye karşın, sorunlar bir hayli açığa çıkmış durumda... 
Sorunlar açığa çıkınca da, er geç çözümler bulunur bir gün... 
Karamsar İran efsanesinin çerçevelediği gibi, hayat "doğmak, acı çekmek ve ölmek"ten ibaret değildir. 
Enseyi karartmayın... 



</TEXT>
</DOC>
