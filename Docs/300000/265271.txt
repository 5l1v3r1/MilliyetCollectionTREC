<DOC>
<DOCNO> 265271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sonsiy01.html </URL>
<DATE> 2004/08/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
AKP ile ilahiyatçıların yüzü güldü... 
</HEADLINE>
<TEXT>

     İktidarda henüz iki yılını doldurmayan AKP, yaptığı öğretmen atamalarıyla ilahiyat fakültesi mezunlarına ciddi oranda istihdam olanağı sağladı. 
     Kısa bir süre sonra tamamlanacak 2004 yılı ikinci dönem atamalarıyla birlikte AKP'nin iktidara geldiğinden bu yana yaptığı toplam öğretmen alımı 38 bine, bunun içinde ilahiyet mezunlarının sayısı 1974'e ulaşacak. Buna göre AKP hükümeti, atama yaptığı öğretmen kadrolarının yaklaşık yüzde 5'ini ilahiyat fakültesi mezunlarına ayırdı. AKP hükümetinin iş başına gelmesinden önceki iki yılda ataması yapılan toplam 63 bin 336 bin öğretmenin sadece yüzde 0.5 oranındaki 
     311'ini ilahiyatçılar oluşturmuştu. 
     AKP'nin, 2003 yılında Milli Eğitim Bakanlığı'na verdiği 20 bin öğretmen kadrosunun 700'ünü ilahiyat fakültesi 
     ilköğretim din kültürü ve ahlak bilgisi öğretmenliği, 150'sini de imam hatip lisesi meslek dersi öğretmenliği için kullandı. Bu yıl da söz konusu branşlara ayrılan kontenjanlar artırıldı. 2004 yılında MEB'e ayrılan 18 bin kadronun 877'si ilköğretim din kültürü ve ahlak bilgisi öğretmenliğine, 247'si de imam hatip lisesi meslek dersi öğretmenliğine ayrıldı. Milli Eğitim Bakanlığı, iki aşamalı olarak gerçekleştirdiği 2004 yılı öğretmen alımlarının ikinci aşaması için ilana çıkarken de ilahiyat fakültesi mezunlarının oranını yüksek tuttu. İlköğretim din kültürü ve ahlak bilgisi öğretmenliği bölümü ile ilahiyat bölümü mezunlarının istihdam edildiği öğretmenlik branşlarına alınacakların sayısında rekor artış yaşandı. Böylece AKP'nin, 19 aylık iktidarı döneminde Milli Eğitim Bakanlığı, 20 bini 2003, 18 bini de 2004 yılında olmak üzere toplam 38 bin öğretmen atarken, bunlardan 1974'ünü ilahiyatçılara ayırmış oldu. 
     
     ÖNCEKİ İKİ YILDAKİNİ 6'YA KATLADI 
     İki yıllık AKP iktidarı, ilahiyatçıların istihdam edildiği öğretmen kadrolarına yaptığı atamalarda, önceki iki yıldaki sayıyı 6'ya katladı. 
     Bülent Ecevit'in başbakanlığındaki DSP-MHP-ANAP koalisyon hükümeti son iki yılında 63 bin 336 öğretmen ataması yaparken, bunlardan sadece 311'ini ilköğretim din kültürü ve ahlak bilgisi öğretmenliği ile imam hatip lisesi meslek dersi öğretmenliğine ayırmıştı. Koalisyon hükümetinin atadığı toplam öğretmen sayısı içinde ilahiyaçıların oranı yüzde 0.5'te kalmıştı. 
     
</TEXT>
</DOC>
