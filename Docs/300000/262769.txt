<DOC>
<DOCNO> 262769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/soneko28.html </URL>
<DATE> 2004/08/12/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Oğuz Satıcı Bizi yiyip bitirecek tek sorun yüksek reel faiz 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, Türkiye'nin gündemindeki en önemli konunun yüksek reel faiz olduğunu belirterek ''Bizi yiyip bitirecek tek sorun şu anda ülkemizin ödemiş olduğu yüksek reel faiz'' dedi. 
     Satıcı, TİM'in hazırladığı ''Türkiye'nin En Büyük İlk ve İkinci 500 Büyük İhracatçı Firması'' araştırma sonuçlarının açıklandığı basın toplantısında yaptığı konuşmada, bugüne kadar yaptıkları bütün konuşmalarda iki temel eksenin altını çizmeye çalıştıklarını ifade ederek, bunlardan birincisinin Türkiye için ihracatın hayati önemi, diğerinin Türkiye'nin değerler sisteminin yaratıcı bir hedefe doğru ilerletilmesi olduğunu vurguladı. 
     Oğuz Satıcı, ihracatın Türkiye gibi kaynakları sınırlı bir ülke için küreselleşme sürecine sağlıklı entegre olmanın tek yolu olduğunu belirterek, ''Son günlerde yapmaya başladığımız dış açık ve cari açık tartışması da çok net bir şekilde göstermiştir ki Türkiye ekonomisinin yoluna sağlıklı bir şekilde devam edebilmesinin ve Türkiye'nin büyüyebilmesinin tek yolu ihracatın ithalatı karşılama oranının yükselmesidir'' diye konuştu. 
     Türkiye Cumhuriyeti Hükümeti ve devletinin Devlet Bakanı Kürşad Tüzmen'in komşularla ticareti artırmak için gösterdiği yoğun enerjinin dışında Türkiye ihracatının hızla artması için hiç bir özel teşvik ve politika uygulamadığını kaydeden Satıcı, şöyle konuştu 
     ''İhracatın bugün uzun vadeli stratejik bir planın etkisiyle değil bugün varlıklarını açıkladığımız firmaların büyük kişisel gayretleriyle gerçekleşmiştir. Ne mevcut girdi maliyetleri ne mevcut kur politikası ne mevcut teşvik ve kaynak kullanım politikası ihracat için göstermemiz gereken büyük seferberliğin ip uçlarını içermemektedir.'' 
     
     İHRACAT İÇİN BÜYÜK SEFERBERLİK 
     TİM Başkanı Satıcı, ihracat için büyük bir seferberlik göstermek gerektiğini vurguluyarak, şöyle devam etti 
     ''İhracat için büyük bir seferberlik göstermek zorunda mıyız Buna hayır diyen, bunu geciktiren, buna konsantre olmayan herkesin gaflet içerisinde olduğunu rahatlıkla söyleyebiliriz. Türkiye Cumhuriyeti'nin geleceğinin mimarları uluslararası alanda rekabet etmeyi beceren yapılar olacaktır. 
     İhracata ayrılan kaynakların son derece düşük olduğu, bu kaynakların en yaratıcı bir şekilde kullanılması halinde dahi ihracata gerçek anlamda bir destek oluşturamayacağı ve ivme kazandıramayacağı bilinmelidir. Görüldüğü üzere biz ihracatçılar başımızın çaresine bakıyoruz, bu girdi maliyetlerine rağmen uluslararası rekabette kıran kırana çarpışıyor, ayakta kalıyor ve ihracatımızı artırıyoruz. Kimse artık bu firmaların verimli olup olmadığını soruşturmaya, bizim talep ettiğimiz şeylerin verimsiz yapıları desteklemeye yol açacağını iddia etmeye kalkmamalıdır. 
     Mevcut girdi maliyetlerine ve kura rağmen yapılan bu rekabetin dünyanın en ucuz emekle çalışan üreticileriyle olduğunu ve bu rakabette ayakta kalmanın yıllar içerisinde edindiğimiz kalite tecrübesiyle olduğunu herkes bilmelidir.'' Oğuz Satıcı, Türkiye ihracatını uluslararası kalite standartlarına taşıyan, bunda emeği olan herkese teşekkürlerini sundu. 
     Satıcı, ihracatın ilk ve ikinci 500'ü araştırmasının önümüzdeki yıllarda ihracatçı kurumların onore edildiği büyük bir ödül töreni ile gerçekleştirileceğini bildirdi. 
     
     ''İHRACAT ARTIŞI VERİMLİLİKTEN KAYNAKLANIYOR'' 
     Soruları da yanıtlayan Satıcı, hükümetten beklentilerinin sorulması üzerine, teşvikten ziyade Türkiye'nin bozulan dengelerinin yerli yerine oturtulması gerektiğini söyledi. 
     Son 2 yılda enflasyonun düştüğüne ihracatın arttığına ve AB konusunda önemli adımlar atıldığına dikkat çeken Satıcı, ''Ama bir taraftan da bu rekorlarla birlikte Türkiye, Cumhuriyet tarihinin rekor reel faizini ödüyor. Türkiye'nin bugün gündemindeki en önemli konu ödediği yüksek reel faiz. Bunun çözümü reel faizi aşağı çekecek tavrı geliştirmek. Bunun yolu da yapısal reformların hızla yapılması, kamunun küçültülüp, serbest piyasa koşullarında çalışılabilmesi için gerekli liberalizasyonun sağlanmasıdır. Bunun hiç birisi mucize değil'' dedi. 
     Bunlar gerçekleştirildiğinde en fazla ihracat yapan bin firmanın performansının artacağını söyleyen Satıcı ''Eğer Türkiye 60 milyar dolarlık hedef koyup gerçekleştiriyorsa herhangi bir teşvik sağlanmadan, sadece eşit şartlara geldiğinde bu performansı kat be kat büyüyecektir'' diye konuştu. 
     İlk 500 ihracatçı firmanın geçen yıl toplam 32 milyar dolarlık ihracatı elektrik tüketiminin azalmasına karşın başardığını belirten bir gazetecinin ''Bunu kaçak elektrik kullanımı, hayali ihracat bağlamında açıklar mısınız '' sorusu üzerine Satıcı, bu ihracat artışının verimlilikten ve teknolojiye dayalı yatırımlardan kaynaklandığını söyledi. 
     Satıcı, şunları keydetti 
     ''Türk ihracatçısı, üreticisi 2 yıllık dönemde mevcut şartlarını teknolojik olarak geliştirdi, verimliliğini artırdı. Daha az enerji, daha az istihdam kullanıp daha çok üretti. Fiyat ortalamalarında da belirli artışlar gösterdi. Artık pazar odaklı olma gereğini gördü.'' 
     
     IRAK PAZARI 
     Satıcı, hayali ihracat konusunda şunları kaydetti 
     ''Hayali ihracat lafının artık, özellikle bu yeni dönemde Türkiye'nin gündeminde hiç bir yeri yok. Bunu yapmak için herhangi bir sebep yok, sebep olursa sonuç olur. 
     Bütün arkadaşlarımdan Türkiye'nin en önemli konusu olan yüksek reel faiz konusunda uzun uzun tartışmalar yapmasını rica ediyorum. Çünkü bizi yiyip bitirecek tek sorun şu anda ülkemizin ödemiş olduğu yüksek reel faiz. Bu reel faizi öderken 70 milyon insan birlikte borçlanıyoruz. Bunun yükü, sorumluluğu bizi çok sıkıyor.'' UND'nin Irak'taki ABD yüklerinin taşınmasını durdurma kararına ilişkin bir soru üzerinde de Satıcı, terörün yaratmak istediği korku ve paniğe kapılarak bir yerde olup olmamaya karar verme lüksleri bulunmadığını söyledi. 
     Bu pazarlarda gelecekte de var olmaya devam edeceklerini dile getiren Satıcı, şunları söyledi 
     ''Irak'la ilgili çalışmalarımız sürüyor. Pazarı hem ihracatçı arkadaşlarımızla hem de oradaki ticaret müşavirliğimizle sürekli takip ediyoruz, inceliyoruz. Bir takım altyapı çalışmalarımız var. Tam manasıyla ihracatçılarımız için güvenli olduğunu tespit ettiğimiz noktada oradaki operasyonlarımızı fiilen başlatacağız.'' Bir soru üzerine kendilerinin dış ticaret açığı ve cari açığa dikkat çektikleri günlerde bazılarının buna güleceklerini ifade ettiklerini belirten Satıcı, şöyle devam etti 
     ''Bugün bunu geçtik. Yüksek reel faize tüm kamuoyunun, ekonomistlerin, gazetecilerin, simitçilerin, domatesçilerin bile dikkatle sahip çıkması gerekir. Bugün yüksek reel faize de gülenler varsa yarın buna karşı nasıl tavır alacaklarını da hep birlikte izlememiz gerekir.'' TİM Genel Sekreteri Emre Alkin de bir soru üzerine Türkiye'nin en büyük 500 ihracatçı firmasından 100'den azının enerji tüketimi ile ilgili bilgileri vermediğini bunun 47'sinin Marmara Bölgesi'nde özellikle yüksek enerji kullananlar olduğunu bildirdi. 
     İhracatta ithalata bağlı ara malı hammadde tedarik edilmesinin tehlikeli bir durum doğurduğunu kaydeden Alkin, ''Ödemeler dengesinde 15 milyar dolarlık açık olursa, döviz kurunun bir hafta içinde bile çok hızlı sıçradığını göreceğiz. Bu ihracatçının istemediği bir şey'' dedi. 
     
</TEXT>
</DOC>
