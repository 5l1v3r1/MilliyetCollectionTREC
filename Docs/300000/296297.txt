<DOC>
<DOCNO> 296297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonspo20.html </URL>
<DATE> 2004/12/09/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Daum Türkler tahmin ettiğimizden daha hoşgörülü 
</HEADLINE>
<TEXT>

     Fenerbahçe Teknik Direktörü Christoph Daum, Türkler'in tahmin edilenden daha fazla hoşgörülü olduklarını söyledi. 
     Christoph Daum, Alman Stern dergisine verdiği demecinde, Türkiye'yi ikinci vatanı olarak gördüğünü belirterek, ''Türkler tahmin ettiğimizden daha hoşgörülü'' dedi. 
     Türk vatandaşı olmak istediğini, ancak Almanya'da çifte vatandaşlık hakkı olmadığı biçin bundan vazgeçmek zorunda kaldığını ifade eden Daum, kendisini Türkiye ve Almanya arasında ''insani açıdan bir arabulucu'' olarak gördüğünü kaydetti. 
     Daum, Türkçe'yi ne kadar öğrendiği biçimindeki bir soruya karşılık Türkçe olarak, ''Biraz, biraz. Burada sizinle birlikte olmaktan çok mutluyum'', daha sonra da Almanca olarak, ''Henüz Tarzan Türkçesi'ni aşamadım'' diye yanıt verdi. 
     Daum, İstiklal Marşı'nın ilk 2 mısrasını da Türkçe olarak okuyarak, her maçtan önce milli marşı söylemeyi sevdiğini bildirdi. 
     Türkiye'de bazı futbolcuların kendisine ''Baba'' lakabıyla hitap ettiklerini ifade eden Daum, ''Çevremdeki insanların sadece sevgisini değil saygısını da kazanmak istiyorum'' dedi. 
     Türkiye'de futbolun çok önemsendiğini, hatta bazı taraftarların takımları yenilince işe bile gitmediklerini anlatarak, ''Avrupa'da futbol coşkusu, Türkiye'de ise futbol fanatikliği var'' diye konuştu. 
     Daum ayrıca, Türkiye'de Almanlar'ın bazı özelliklerini de savunduğunu ifade ederek, bu özelliklerin güvenilirlik, hassasiyet ve disiplin olduğunu kaydetti. 
     Yaptıkları maçları ''acilen yapılan ameliyatlara'' benzeten Daum, ''Böyle ameliyatlarda cerrah, hemşire ve narkoz uzmanı gibi kişiler var. Bir kişi dikkat etmezse hasta ölür'' dedi. 
     Daum, sabırlı bir insan olmadığını da belirterek, ''Sabırlı olmayı da yaşlandıkca öğreniyorum'' diye konuştu. 
     
</TEXT>
</DOC>
