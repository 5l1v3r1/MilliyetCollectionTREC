<DOC>
<DOCNO> 260127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/spor/axspo01.html </URL>
<DATE> 2004/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ligin havası başka 
</HEADLINE>
<TEXT>


Hertha Berlin maçının ölçü olmayacağını savunan Siyah-Beyazlı oyuncular, Malatyaspor karşılaşmasına bambaşka bir Beşiktaş'ın çıkacağını iddia ettiler 

BİLAL MEŞE 


'Savunma ağır değil' 
BEŞİKTAŞLI futbolcular, Hertha Berlin maçının lig için ölçü olmayacağını söylediler. Ahmet Yıldırım, "Bireysel hatalar yaptık, bu bireysel hataları asgariye indirdiğimiz zaman daha iyi oynayacağız. Güzel bir hazırlık dönemi geçirdik. Yoğun antrenman programımız olduğu için maçlarda istenileni ortaya koyamadık. Ama ligde bu böyle olmayacak. Savunmanın ağır olduğuna da katılmıyorum" ifadesini kullandı. 

'Hatalar bitecek' 
ORTA sahanın dinamosu Okan Buruk ise "Ne ortaya koyduğumuz futbol, ne de hazırlık maçlarında aldığımız skorlar bizi tatmin etti. Önümüzde bir haftalık süreç var ve bu dönemi iyi kullanacağız. Yoğun bir tempoda çalıştık. Ligin havası başka. Her şey daha güzel olacak" diye konuştu. Ali Güneş ise "Bireysel hatalardan bir an önce arınmak zorundayız, arınacağız da" yorumunu yaptı. 

'Çok iyi yoldayız' 
KAPTAN Tayfur da "İlk yarıda iyi oynadığımızı söylemek çok zor. Ancak lig ile bu tür hazırlık maçlarının havası farklıdır. Konsantrasyon meselesi. Bu futbolu lige yansıtmamız söz konusu bile olamaz. Biz yeni arkadaşlarla birlikte daha güçlü olduk. Biraz sabır istiyoruz. Her geçen gün daha iyiye gidiyoruz. Lige galibiyetle başlayacağız. Bundan kimsenin şüphesi olmasın" dedi. 

Dursun idmana çıktı 

SİYAH - Beyazlılar, Malatyaspor maçının hazırlıklarına dün akşam yaptığı çalışmayla başladı. Yönetimin isteği, Del Bosque'nin onayıyla Ahmet Dursun dün ilk kez arkadaşlarıyla idmana çıktı. Göze girebilmek için oldukça hırslı gözüken golcü oyuncu 15 günlük deneme sonrası beğenilirse sözleşme imzalanacak. Aksi taktirde kendisine kulüp arayacak. 
TAKIMDAN gönderilmesine karar verilen Okan Koç ise "Ben en çok Beşiktaş taraftarından ayrılacağım için üzgünüm" dedi. Genç yıldız, "Şimdi birinci ligde iyi bir takıma gidip, iyi oynayıp, Beşiktaş taraftarıyla bir yıllık aradan sonra yeniden buluşmak istiyorum" ifadelerini kullandı. 

Futbol zirvesi 

UFUK TUNCAELLİ 

Futbol Federasyonu Başkanı Levent Bıçakçı dün akşam düzenlediği kokteylle futbol ailesini biraraya getirdi. Geceye İstanbul Valisi Muammer Güler, Fenerbahçe, Trabzonspor, Beşiktaş ve Galatasaray ile profesyonel liglerde yer alan öteki kulüplerin başkan ve yöneticileri katıldı. Bıçakçı yaptığı konuşmada, yabancı kontenjanı konusunda gelecek hafta kesin karar alacaklarını söyledi. 

'Çok şey öğrendik' 

TEKNİK Direktör Vicente Del Bosque, "Hertha Berlin maçında çok şeyler öğrendik. İyi yoldayız, iyi yerlere geleceğiz" dedi. İspanyol çalıştırıcı, "Bu sınav bize önümüzdeki günler için çok yardımcı olacak. Takımla ilgili yararlı notlar aldık. Çalışmalara başladığımız 40 günlük sürede, belki de Hertha Berlin mücadelesi bize en çok şey öğreten maçtı" ifadelerini kullandı. 
HAZIRLIK döneminde karamsarlık yaratacak bir tablonun yaşanmadığına dikkat çeken Del Bosque, "Malatyaspor maçı ile lige iyi bir giriş yapacağımızı ve ilerleyen zamanda da grafiğimizi daha üst seviyeye çıkartacağımızı düşünüyorum. Sezon öncesi dönemdeki maçlar ligde göstereceğiniz grafiği her zaman ortaya koymazlar. Sizi hem iyi hem de kötü açıdan kandırabilirler" dedi. 

Formalar tanıtılıyor 

KARTAL'IN 2004 - 2005 futbol sezonunda giyeceği formaların tanıtımı bugün yapılacak. Siyah - Beyazlılar'ın spor giyim sponsoru Puma firması tarafından Parkorman'da düzenlenecek defilede futbolcular ve mankenler podyuma çıkacak. Defileye yönetim kurulu üyeleri, teknik heyet, futbolcular ve davetliler katılacak. 

Juanfran yüzde 50 

İSPANYA'NIN Celta Viga kulübünün Juanfran konusundaki katı tavrı sürüyor. Tecrübeli oyuncuya Beşiktaş için izin çıkmadığı, bu transferin olma olasılığının yüzde 50'ye düştüğü öğrenildi. Bu arada yönetimin Emre Belözoğlu için de görüşmelerini sürdürdüğü, bu futbolcunun kazandığı 3.5 Euro'nun yarısını Beşiktaş'ın ödeyeceği bildirildi. 


</TEXT>
</DOC>
