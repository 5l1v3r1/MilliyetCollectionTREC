<DOC>
<DOCNO> 253905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonspo31.html </URL>
<DATE> 2004/07/08/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Ziya Doğan takımından memnun... 
</HEADLINE>
<TEXT>

     Trabzonspor Teknik Direktörü Ziya Doğan, takımının kamp programında ve hazırlık maçlarında gösterdiği performanstan dolayı memnun olduğunu belirtti. 
     Doğan, yaptığı açıklamada, dün akşam oynadıkların Alman 3.lig temsilcisi Holstein Kiel maçında ortaya konan oyundan oldukça memnun olduğunu kaydetti. 
     Hazırlık maçının skorundan ziyade oynanan oyunun kendisi için önemli olduğunu ifade eden Doğan, ''Oyuncularımın oynama hırsları, mücadeleleri, pres anlayışları, alan daraltmaları yani istediğim her şeyi sahaya yansıttılar'' dedi. 
     Oyunun 20-25 dakikalık bir bölümünde fazla oyuncu değiştirdiklerini belirten Doğan, ''Çünkü çok yoğun bir tempoda çalıştığımız için oyunculara yük bindirmek istemedim. Oyuncuları alıştıra alıştıra lige kadar en iyi duruma getirip istediklerimizi ligde ve Avrupa Kupaları'nda uygulamak istiyoruz'' diye konuştu. 
     Öte yandan, futbolculardan Mehmet Yılmaz ise takımın bu karşılaşmada çok iyi mücadele ettiğini ve iyi oynadığını ifade ederek, ''Skor daha da farklı olabilirdi, ama hazırlık maçı olduğu için kendimizi fazla zorlamadık. Bütün herkeste yükselen bir grafik var. Bu hazırlık maçlarında eksiklerimizi görüp hatalarımızı en aza indirmek istiyoruz'' dedi. 
     Emrah Eren de her geçen gün biraz daha iyi oynadıklarını ve daha fazla mücadele ettiklerini vurgulayarak, oynadıkları maçların Şampiyonlar Ligi için bir ölçü olmadığını, ama eksiklerini gördüklerini kaydetti. 
     
</TEXT>
</DOC>
