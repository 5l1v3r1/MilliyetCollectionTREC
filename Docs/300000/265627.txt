<DOC>
<DOCNO> 265627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/yazar/toruner.html </URL>
<DATE> 2004/08/23/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Hoppala 
</HEADLINE>
<TEXT>


Tarih, 3 Ocak 2003. Merkez Bankası basın bildirisi, madde 23 "...para politikası 2002 yılında olduğu gibi, 2003 yılında da... temel para politikası aracı olan kısa vadeli fazi oranları sadece ve sadece enflasyon hedefine ulaşmak amacıyla etkin olarak kullanılacaktır. Enflasyon hedeflemesine geçilinceye kadar, başarısı 2002 yılında açıkça görülen örtülü enflasyon hedeflemesi stratejisine devam edilecek, kısa dönemli fazi oranları gelecek dönem enflasyonuna odaklı olarak belirlenecektir." 
Tarih, 2 Ocak 2004. Merkez Bankası basın bildirisi, madde 15 "Merkez Bankası, 2004 yılında da dalgalı kur rejimi altında örtük enflasyon hedeflemesine devam edecektir. Bu çerçevede parasal büyüklüklere de dikkat edilecek, ancak öncelik, gerçekleşecek olan enflasyonun hedeflenen düzeye yakınsanması olacaktır." 
Tarih, 19 Ağustos 2004. Merkez Bankası basın bildirisi, madde 2 "Öte yandan, açık ya da örtük biçimde enflasyon hedeflemesi uygulamasına geçilmesini engelleyen en önemli olgu, maliye politikasının yeteri kadar disiplin altında olmamasıdır. Hele, bu ekonomilerde bir de kamunun borç stoku çok yüksekse, açık veya örtük bir enflasyon hedeflemesinden söz etmek dahi mümkün olmayacaktır." 
Merkez Bankası şimdiye kadar "örtülü enflasyon hedeflemesi" uyguladığını söylerken, geçen hafta aniden "ne açık ne de örtülü enflasyon hedeflemesi" uygulamadığını söylemeye başladı. 
Ayrıca, bu basın bildirisinde bakın neler diyor 
a Maliye politikası yeteri kadar disiplin altında değildir. Yani, Unakıtan ve ekibi işini iyi yapamıyor. 
b Kamu borç stoku yüksek ve disiplinsiz maliye politikası uygulayan bizim gibi ülkelerde, faiz yükseltilirse, 
- Hazine borcunun sürdürülebilirliği hakkındaki şüpheler gittikçe artabilir. 
- Ülke para birimi hızla değer kaybedebilir, yani devalüasyon olabilir. 
- Enflasyonist bir süreç başlayabilir. Yani, faiz yükseltmeyi düşünmüyorum. 
c Mali disiplin, parasal disiplin ve yapısal reformların uluslararası kurumlarca da desteklenen bir orta vadeli programla sürdürülmesi halinde 2005 hedeflerine de ulaşılması beklenir. Yani, hükümet kendisi bir şey beceremiyor bari, IMF'nin emrinden çıkmasın. 
d Petrol fiyatlarından kaynaklanan, kontrol edemeyeceğimiz bir risk vardır. Bu yüzden kriz çıkarsa, sorumluluk bizde değildir. 

Bizim bu açıklamalardan anladığımız şu 
a Ben bildiğimi okurum ama sorumluluk almam. Özerk merkez bankacılığı bu demektir. 
b Benim dışımda tüm ekonomi yönetimi bozuktur. 
c "Örtülü enflasyon hedeflemesi" uygulaması yapıyordum ama kızdım, vazgeçtim. 
d IMF desteği almadıkça, bu hükümetin ekonomi politikalarına kimse güvenmemelidir. Ben de, hükümete değil, IMF'ye güveniyorum. 
e Galiba, faizleri yükseltsem de düşürsem de devalüasyon olacak. En iyisi, hareketsiz durmak. 



</TEXT>
</DOC>
