<DOC>
<DOCNO> 275174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/guncel/axgun01.html </URL>
<DATE> 2004/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Boğazı geçilmez 
</HEADLINE>
<TEXT>


Türkiye Çevre Kozası'nın düzenlediği eyleme katılan 500 balıkçı teknesi, tehlikeli madde taşıyan tankerlerin Boğaz'dan geçişini 4 saat engelledi 

İSTANBUL Milliyet 

Tehlikeli madde taşıyan dev tankerlerin geçişini protesto etmek için bir araya gelen yaklaşık 500 balıkçı teknesi ve yolcu motorunun katıldığı eylem, İstanbul Boğazı'nı dört saat süreyle tanker trafiğine kapattı. 
İstanbul Büyükşehir Belediyesi, Türk Boğazları ve Belediyeler Birliği, Bakırköy, Beykoz ve Beşiktaş belediyelerinin destek verdiği ve 244 sivil toplum kuruluşunun oluşturduğu "Türkiye Çevre Kozası", İstanbul Boğazı ve Karadeniz'de tehlikeli madde taşıyan gemilerin yol açtığı tehlikeyi protesto için dün eylem yaptı. 
Eylem sırasında "Türk Boğazları Dostluk ve Barış Yolu Olmalıdır", "Türk Boğazları Petrol Boru Hattı Değildir" ve "Türk Boğazları ve Karadeniz İçin El Ele" yazılı dövizler taşıyan irili ufaklı yaklaşık 500 tekne, Kabataş'tan hareket ederek Beykoz açıklarında toplandı. 

Yangın mizanseni 
Burada siren çalarak dönüş için tekrar hareket eden büyüklü küçüklü yaklaşık 500 tekne, Kabataş'a doğru yola çıktı. 
Çevreciler, Fatih Sultan Mehmet ve Boğaziçi Köprüsü arasında duman fişekleri yakarak Boğaz'da yangın mizanseni yaptı. 

'Tanker kazası, yaşamı etkiler' 
Türkiye Çevre Kozası Temsilcisi Bahri Türkyılmaz, Türk Boğazları'nda tehlikeli madde taşıyan gemilerin ve yüklerinin canlı yaşamı ile doğal, tarihi, kültürel ve ekonomik değerler açısından doğurduğu tehlikenin her geçen gün artmakta olduğunu söyledi. Türkyılmaz, "Bir tanker kazasında UNESCO'nun dünya mirası listesindeki 3 bin yıllık tarihi İstanbul kenti ve 14 milyondan fazla insanın yaşamı etkilenecektir" diye konuştu. 




</TEXT>
</DOC>
