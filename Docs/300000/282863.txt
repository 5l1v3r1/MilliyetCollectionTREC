<DOC>
<DOCNO> 282863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/yasam/yas01.html </URL>
<DATE> 2004/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Oscar şansımızı bu yıl kaçırdık 
</HEADLINE>
<TEXT>


Türkiye, aday gönderme tarihi öne çekilen Oscar'a, başvuru tarihini kaçırdığı için film gönderemiyor 

YASEMİN BAY 

Bu yıl, Oscar'a En İyi Yabancı Film dalında 49 ülke başvururken, Türkiye başvuru tarihini kaçırdığı için davetli olduğu törene film gönderemiyor. 
Amerikan Film Akademisi Ödülleri'ne Oscar En İyi Yabancı Film dalında yarışmak üzere 49 ülke katılırken, bu yılki başvuruda 89 davetli arasında bulunan Türkiye yer almıyor. 

Şubat sonuna alındı 
Türkiye'de Oscar için aday olan film, Kültür Bakanlığı'nın bir temsilcisinin de yer aldığı bir komite tarafından belirlendi. Komitenin üyelerinden SESAM Başkanı Kadri Yurdatap, Türkiye başvuru tarihini kaçırdığı için aday film gönderilmediğini belirtti. Önceki yıllarda mart ayı sonunda açıklanan Oscar ödüllerinin, bu yıl şubat ayı sonuna çekildiğini ifade eden Yurdatap, "Aday gösterme tarihi de 31 Ekim'den 30 Eylül'e alınmış. Antalya Film Festivali telaşı nedeniyle, SESAM'ın bu tarihten haberi olmadı" dedi. 
Öte yandan Yunanistan Oscar'a, İstanbul doğumlu yönetmen Tassos Boulmetis'in 'A Touch of Spice Bir Tutam Baharat' adlı filmiyle başvurdu. Yunanistan - Türkiye ortak yapımı filmde, Tamer Karadağlı ve Başak Köklükaya da yer alıyor. 




</TEXT>
</DOC>
