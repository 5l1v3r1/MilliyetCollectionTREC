<DOC>
<DOCNO> 289366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonyas17.html </URL>
<DATE> 2004/11/16/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Pilot açığı, gençlere cazip iş imkanı sunuyor... 
</HEADLINE>
<TEXT>

     Türkiye'de gelecek 5 yıl içinde her yıl 200 olmak üzere yaklaşık bin pilota ihtiyaç duyulacağı, geleceğini garanti altına almak isteyen gençlerin, 30 bin euroluk eğitim masrafıyla pilot olabileceği bildirildi. 
     Ulaştırma Bakanlığı Sivil Havacılık Daire Başkanı Oral Büyüksarı, AA muhabirine yaptığı açıklamada, dünya havacılık sektörünün ''11 Eylül, SARS ve ekonomik krizler''le olumsuz etkilendiğini belirterek, sektörün bu olumsuzlukları aşıp yeniden büyüme eğilimine girdiğini ifade etti. 
     Türkiye'de de son birkaç yıl içinde havacılık sektörünün beklenenin üzerinde canlılık gösterdiğini ifade eden Büyüksarı, Avrupa Sivil Havacılık Güvenliği Teşkilatı Eurocontrol verilerine göre, Türkiye'deki 2004 yılı hava trafiği artışının yüzde 13'e çıktığını, bu oranın Avrupa'da eksilerde bulunduğunu ifade etti. 
     Büyüksarı, bu durumun başlıca nedeninin Ulaştırma Bakanlığı'nın havacılığa verdiği destek ve turizmle artan yolcu talebi olduğuna işaret ederek, şöyle konuştu 
     ''Hava sahamız üzerindeki bu artış, yurtdışındaki firmaların da iştahını kabartmaktadır. Hava yolu şirketlerine sağlanan kolaylıklar yeni firmaların da önünü açmıştır. Bugün itibariyle Türk Hava Yolları THY ve özel sektördeki yolcu uçak sayısı toplamı 200'lere ulaşmıştır. Her yolcu uçağı için 8 pilotun görevli olduğu düşünülürse önümüzdeki 5 yıl içinde her yıl 200 olmak üzere yaklaşık bin pilota ihtiyaç duyulacaktır. Pilotların şirketler arası yer değiştirmesi ve açık, sektörü ciddi olarak endişelendirmektedir.'' 
     
     ''HAVACILIK SEKTÖRÜ GENÇLERİ BEKLİYOR'' 
     Anadolu Üniversitesi Sivil Havacılık Meslek Yüksekokulu'nun yılda ancak 10 pilot yetiştirebildiğini anlatan Büyüksarı, ''Emekli askeri personelin özel sektöre katılımı da yaklaşık aynı sayıdadır. Bu sayı sadece birkaç uçak için ihtiyaç duyulan mürettebattır ki, talebin çok altındadır. Bu açık, gençlere cazip ve nitelikli iş olanağı sağlamaktadır'' dedi. 
     Büyüksarı, geleceklerini garanti altına almak isteyen gençler için en iyi yatırımın şu anda ''pilot''luk olduğunu ifade ederek, şöyle devam etti 
     ''Kendilerine yapacakları yaklaşık 30 bin euro eğitim masrafıyla gençler pilot olabilirler. Ayda en az 3 bin euro kazanarak bir yılda bu harcamalarını amorti edebilir ve gözde bir meslek sahibi olabilirler. Bu eğitimi yurt içindeki özel pilot okullarında alabilecekleri gibi ABD ve Avrupa ülkelerinde de aynı eğitimler, değişik alternatif ücretlerle sağlanmaktadır. Pilot lisansını alan bir kişi, daha sonra bir havayolu şirketine başvurarak, uçağının similatör ve tip intibak eğitimini alarak mavi semalarda yerini alabilir. Havacılık sektörü gençleri bekliyor'' 
     
</TEXT>
</DOC>
