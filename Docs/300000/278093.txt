<DOC>
<DOCNO> 278093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonsiy19.html </URL>
<DATE> 2004/10/07/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Sezer Atatürk ilke ve devrimleri ''Aydınlık Türkiye'nin vazgeçilmezidir 
</HEADLINE>
<TEXT>

     Cumhurbaşkanı Ahmet Necdet Sezer, Atatürk ilke ve devrimlerinin ''Aydınlık Türkiye'nin vazgeçilmezi'' olduğunu bildirdi. 
     Çukurova Üniversitesi'nin ÇÜ Mithat Özsan Amfisi'nde düzenlenen 2004-2005 akademik yılının açılış törenine katılan Sezer, ÇÜ'nün kısa sürede saygın üniversiteler arasında yer aldığını, bilim üretmesinin yanında yeni üniversitelerin kurulması yolunda da büyük bir övgüyü hakettiğini belirtti. 
     Tarım, sanayi ve ticaret alanlarındaki potansiyeli ile önemli zenginliğe sahip olan Adana'nın Cumhuriyet ile birlikte hızlı bir kalkınma sürecine girdiğini ve üniversitenin kurulmasının bölgeye yeni bir zenginlik ve hareketlilik kazandırdığını ifade eden Sezer, Adana'nın üretimdeki payı ile bugün ülke ekonomisinin itici güçlerinden biri olduğunu belirtti. 
     Sezer, şunları söyledi 
     ''Adana'nın başarılı ve örnek bir gelişme modeli oluşturmasında son yıllardaki kapsamlı, bilimsel çalışmaları ile üniversitemizin de önemli rol oynadığına inanıyorum. Teknolojik yenilikleri üretimde etkin kılmak ve sanayi ile işbirliği yaparak verimliliği artırmak üniversitelerimizin temel işlevleri arasındadır. 
     Bunun için araştırmaya önem vermek, araştırmalarla ulaşılan bilgileri uygulamaya dönüştürmek, toplumun ve insanlığın yararına sunmak üniversitelere saygınlık kazandırmaktadır. Bilginin insanlığın gelişimi yönünde kullanılmasını amaç edinen üniversiteler, insanlığın aydınlık geleceğinin habercisidir.'' 
     
     ÜNİVERSİTELERİN SORUNLARI 
     Geçen yıl katıldığı, üniversite etkinliklerinde üniversitelerin sorunlarına, geniş olarak değindiğini anımsatan Sezer, ''Kuşkusuz yüksek öğretimimizin ekonomik, siyasal ve yönetsel birçok sorunu bulunmaktadır. Bu sorunlar üniversitelerimizin büyük olanaklara sahip, köklü gelenekleri olan dünyanın sayılı üniversiteleri ile rekabet etmelerini güçleştirmektedir. Yine de sorunlar içinde boğulmadan, evrensel ilkeler ışığında yapacağımız bilimsel araştırmalar ve bilgi üretimi üniversitelerimizin rekabet gücünü artıracaktır''dedi. 
     Üniversitelerin evrensel kurumlar olduğuna dikkat çeken Sezer, belli bir öğrenim düzeyine gelen bireyleri aklın ve bilimin ışığında aydın birer kişi ve nitelikli meslek insanı olarak yetiştiren üniversitelerin, yaptıkları bilimsel araştırmalar ve bilgi üretimi ile de geleceğe yön verdiğini vurguladı. Üniversiteye adım atan bireyin yaşamı ve kendini değiştirmeyi, üretken olmayı ve aldığı sorumluluğu taşımayı öğrendiğini belirten Sezer, 'Üniversiteli birey, yorumlama, algılama, düşünme, araştırma ve sorgulama yetilerini geliştirerek, topluma ve insanlığa yararlı duruma gelir'' dedi. 
     Türkiye'nin Cumhuriyet'le birlikte büyük bir çağdaşlaşma hareketi başlattığını ifade eden Sezer, şöyle devam etti 
     ''Yüce Atatürk'ün devrimleri ve buna bağlı yeniden yapılanma tasarımı ülkemizin bu süreçte önemli yol almasını sağlamıştır. Ulusumuz başta üniversitelerimiz olmak üzere toplumun tüm katmanlarından Cumhuriyet'le başlatılan demokratikleşme ve kalkınma sürecinin sürdürülmesini beklemektedir. 
     Ülkemizin, güçlü ve üreten bir ekonomiye kavuşması, demokratikleşmesini tamamlaması hukuk devleti ilkesinin egemen kılınması, siyasetin toplumun isteklerine yanıt verecek saydam bir yapıya kavuşması, dünyanın gelişmiş ülkeleri arasına girmesi ulusumuzun en büyük ereğidir. Bu ereği gerçekleştirmesi sürecinde üniversitelerimizin bilim insanlarımızın ve üniversite gençliğinin üzerine düşen sorumluluğu yerine getireceğine inanıyoruz.'' 
     
     GENÇLERE SESLENİŞ 
     Konuşmasının bir bölümünde de gençlere seslenen Sezer, ''Sizler milyonlarca kişi içinden üniversite eğitimi almaya hak kazandınız. Üniversitenin sunduğu olanakları en iyi biçimde kullanmalısınız. Alacağınız eğitimin yanında demokrasi kültürünün gelişmesi ve evrensel barışın sağlanması için çaba göstermelisiniz'' dedi. 
     Sezer, sözlerini şöyle sürdürdü 
     ''Dünyadaki ve ülkemizdeki gelişmeleri izlemeli, insanlığı tehdit eden sorunlara kendinizce çözüm getirebilmelisiniz. Bilgi toplumunun etkin bireyleri olabilmeniz için kendinizi her alanda yetiştirmelisiniz. Üniversitede öğreneceğiniz bilgiler ileride yaşamınızı yönlendirecektir. Sizlerin yetişmesi yalnızca üniversite eğitimi ile sınırlı kalmamalı. Sizlere sunulan olanakların değerini iyi bilmeli, eğitimin yaşam boyu sürecek bir etkinlik olduğunu unutmadan okumalı, araştırmalı, sorgulamalı, tüm bilgi kaynaklarını iyi kullanmalısınız. 
     Belli yönlendirmeler ve dogmalardan sıyrılıp, bilimsel ve eleştirel düşünce sistemini benimsemeli, ülkenize ve insanlığa yararlı bireyler olmalısınız. Tüm bunların yanında ve her şeyden önce Atatürk ilke ve devrimlerini yol gösterici olarak belirlemeli ve benimsemelisiniz. Bilmelisiniz ki bu ilke ve devrimler aydınlık Türkiye'nin vazgeçilmezleridir. Sizlerin Atatürk ilke ve devrimlerine bağlı, insan haklarına saygılı bireyler olarak demokratik, laik Türkiye Cumhuriyeti'ne karşı görev ve sorumluluklarınızı en iyi biçimde yerine getireceğinize, gerektiğinde sorumluluk almaktan kaçınmayacağınıza yürekten inanıyorum.'' Sezer, öğrencilerin isteklerinin haklı, beklentilerinin ve umutlarının büyük olduğunun farkında olduklarını, ancak gençlere sağlanan olanakların beklentilerini tam olarak karşılayamadığını gördüklerini bildirdi. 
     Sezer, ''eğitim sürecinde ve sonrasında karşılaşacağınız sorunların bilincindeyiz. Bunları çözmek ve sizlere daha iyi bir gelecek hazırlamak için çaba gösteriyoruz. Geleceğe inancınızı, umudunuzu hiçbir zaman yitirmeyin. Ülkenize ve kendinize güvenin. Yurdumuza ve insanlığa yararlı olmak için her koşulda çaba göstereceğinize kuşku duymuyoruz. Sizlerin canlılığı ve coşkusu bizleri güçlü kılmakta, aydınlık yarınlara ulaşma yolunda umutlarımızı artırmaktadır'' diye konuştu. 
     
     ADANA VALİSİ CAHİT KIRAÇ 
     Adana Valisi Cahit Kıraç da, konuşmasında, üniversite gençlerinden hedeflerini Atatürk'ün gösterdiği muassır medeniyet seviyesine ulaşma yolunda çizmelerini istedi. 
     Çağımızda bilginin değerinin diğer tüm ekonomik değerlerin önüne geçtiğini, kitle iletişim araçlarındaki gelişme sonucu toplumların birbirine daha da yakınlaştığını belirten Kıraç, ''Bilime yapılan yatırım en önemli yatırım haline gelmiştir. Bilimsel düşünceyi özümseyip, bir hayat tarzı olarak yaşayamayan toplumlar, üretimde, ticarette, hizmetlerin kalitesinde ve fertlerinin refah seviyesinin artırılmasında rekabet üstünlüğünü elde edemeyeceklerdir. Zira bu dönüşümü başaran toplumlar, tarihin bu imtihanını başaramayan toplumlara hayat hakkı tanımayacaktır''diye konuştu. 
     
     REKTÖR AKINOĞLU 
     Çukurova Üniversitesi Rektörü Prof. Dr. Alper Akınoğlu ise, üniversitelerinde 32 bin 700 öğrenci bulunduğunu, öğretim üyesi başına 33 öğrenci düştüğünü kaydetti. Bir ülkenin insan yetiştirme politikasının bir bütün olduğunu vurgulayan Akınoğlu, ''Bu ileriye dönük ve gelişmeye yönelik çok kapsamlı bir planlama gerektirmektedir. Cumhuriyetimizin milli eğitim olarak adlandırdığı bu kavram bir sistemler bütünü olmak zorundadır. Bir ülkede iki değişik kavramla eğitim yapılması sadece o ülkenin geleceğinde gereksiz zaman kaybı olur'' dedi. 
     Akınoğlu, her zaman geniş ufuklu ve çağdaş üniversite olmaya özen gösterdiklerini, amaçlarının eğitim kalitesini artırmak olduğunu ifade ederek, ''sayın Cumhurbaşkanım bu programa katılarak bizleri onurlandırdınız, heyecanlandırdınız. Büyük Önder Atatürk'ün gösterdiği yolda eğitimi en iyi şekilde sürdüreceğiz'' diye konuştu. 
     
     NOTLAR 
     Cumhurbaşkanı Sezer'in bulunduğu otomobil, Adana Havaalanı'na inişi sonrasında, valiliğe giderken, kavşakta kırmızı ışık yanması üzerine durdu. 
     Valilik ziyareti sonrasında da Cebesoy İlköğretim Okulu, Paksoy Lisesi ile Petrol Ofisi İlköğretim Okulu öğrencileri, okullarının yakınlarında yol boyunca ellerinde bayraklarla Cumhurbaşkanı Sezer'i selamladılar. Sezer, buralarda makam aracından inerek yürüdü, öğrenciler ve öğretmenlere teşekkür etti. 
     Sezer'i, Çukurova Üniversitesi Mithat Özsan Amfisi'ne girişi sırasında, öğretim üyeleri ve öğrenciler, coşkulu bir şekilde alkışlarla karşıladılar. Sezer, bu sevgi gösterisine eliyle selamlayarak karşılık verdi. Salonun girişinde de tekerlekli sandalyede kendisini karşılayan öğretim üyesi ile tokalaştı. 
     Bu arada, Sezer'in amfiye gelişi sırasında, okuldan uzaklaştırıldıkları öğrenilen iki kişi, ''Öğrenim hakkımızın iade edilmesini istiyoruz'' şeklinde bağırdılar. Bu kişiler, güvenlik ekiplerince gözaltına alındı. 
     Cumhurbaşkanı Sezer ve eşi Semra Sezer, törenin ardından, öğrenci ve öğretim üyeleri ile Ç.Ü Merkezi Kafeterya'da yemek yedi. 
     Cumhurbaşkanı Sezer'in Adana Valisi Cahit Kıraç ve 6. Kolordu Komutanı Korgeneral Ayhan Taş'ı ziyareti basına kapalı olarak gerçekleştirildi. 
     
</TEXT>
</DOC>
