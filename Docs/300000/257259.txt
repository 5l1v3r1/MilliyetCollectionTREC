<DOC>
<DOCNO> 257259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/spor/spo04.html </URL>
<DATE> 2004/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz'in sitemi 
</HEADLINE>
<TEXT>


Bordo-Mavili kulüp ile anlaşmadan önce şerefsizlikle suçlandığını hatırlatan Milli futbolcu, "Trabzon kökenli futbolculara sahip çıkılması şart. Yattara kadar sevilmiyoruz" dedi 


'Bize güç versinler' 
SEZONUN sona ermesiyle birlikte iç transfer pazarlıklarıyla gündeme gelen ve kulübüyle 5 yıllık sözleşme imzalayan Gökdeniz Karadeniz, Trabzon'da yerel bir gazeteye çarpıcı açıklamalar yaptı. Trabzon kökenli futbolculara sahip çıkılmasını isteyen yıldız oyuncu, "Ben dahil, yerel futbolcular Yattara kadar sevilmiyor. Bize destek ve güç versinler" ifadelerini kullandı. 

'Herkesi susturdum' 
GÖKDENİZ, imza atmadan önce şerefsizlikle suçlandığını hatırlattı. Milli futbolcu şunları söyledi "Şimdi onlar yüzüme nasıl bakacaklar. Kötülüğe kötülükle yanıt vermek istemiyorum. İmza attım, 'daha sonra gidecek, Şampiyonlar Ligi umutları sona erdikten sonra gidecek' diye yazdılar. İnsanları susturmak için imza attım. Hatta 10 yıllık imza bile istedim." 

'Özür de dilerim' 
KİME karşı hata yaptıysa özür dilemeye hazır olduğunu söyleyen Trabzonspor'un gözde ismi, temiz bir sayfa açmaya ihtiyaç duymadığını dile getirdi. Gökdeniz, yeni sezon için iddialı olduklarını da vurgulayarak, "Takım olarak iyiyiz. Savunmamız sağlam, kalemiz emin ellerde, orta sahamız güçlü, forvetimizde de çok kaliteli oyuncular var. Hedef şampiyonluk" dedi. 

Mehmet krizi 

TRABZONSPOR'UN yıldız ismi Mehmet Yılmaz, 4 yıllık sözleşmesi olmasına rağmen sözleşme şartlarının iyileştirilmesi konusunda baskı yapıyor. Golcü futbolcunun, ağabeyi Coşkun Yılmaz ve Menajeri Mustafa Üçüncü, dün Genel Sekreter Yusuf Ziya Yılmaz ile 2 saat süren pazarlık yaptı. Mehmet Yılmaz'ın, dört senelik sözleşmesinin kısaltılmasını teklif ettiği öğrenildi. 

Rakip Skonto Riga 1-3 

TRABZONSPOR Şampiyonlar Ligi İkinci Ön Eleme Turu'nda Letonya'nın Skonto Riga takımıyla eşleşti. Skonto Riga, ilk maçta sahasında 4 - 0 mağlup ettiği Galler'in RHYL takımını, deplasmanda da 3 - 1 devirdi. Letonya temsilcisinin gollerini Miholaps 2 ve Dedura kaydetti. Trabzonspor, 28 Temmuz'da deplasmanda karşılaşacağı Skonto Riga'yla rövanşı 4 Ağustos'ta Avni Aker'de oynayacak. 

Trabzon rahatladı 

DİGİTÜRK her hafta yayınlayacağı üç maçı üç büyüklerden seçme ve TRT'nin de sürekli Trabzonspor karşılaşmalarını vereceği endişesi son buldu. Digitürk yetkililerinin Başkan Atay Aktuğ'u arayarak, "Asla üç büyüklerin maçlarını sürekli verme ve Trabzonspor'u TRT'ye kaydırma niyetimiz yok. Bu konuda endişeye kapılmayın" dedikleri öğrenildi. Bu gelişme Trabzonspor'u rahatlattı. Öte yandan UEFA yetkilisi Gornelis de Bruin dün Avni Aker'i gezerek incelemelerde bulundu. 


</TEXT>
</DOC>
