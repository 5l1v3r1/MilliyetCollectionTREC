<DOC>
<DOCNO> 284530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/guncel/gun03.html </URL>
<DATE> 2004/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitede şaibe 
</HEADLINE>
<TEXT>


Sayıştay, Niğde Üniversitesi'nde yapılan inşaat ihalesini, fahiş fiyat teklif eden bir şirketin aldığını ortaya çıkardı 

HAKAN ŞANLITÜRK Ankara 

Prof. Dr. Ferhat Ecer'in başında bulunduğu Niğde Üniversitesi Rektörlüğü'nün, İktisadi ve İdari Bilimler Fakültesi ikmal inşaatı ihalesini, yetersiz olmasına rağmen fahiş fiyat veren şirketin kazandığı ortaya çıktı. Sayıştay uzmanları, "sözleşmenin tescilinde tereddüde düşülmüştür" raporu verdi. 
İhalenin, 2 trilyon 750 milyar lira teklif veren Ahenk - Tisa ortak girişimi yerine 3 trilyon 324 milyar teklif veren Özyay İnşaat Taahhüt Ticaret Sanayi Limited Şirketi'ne verilmesi şaibeye yol açtı. Sayıştay denetçileri İlhan Aydın ve Gülnihal Acar, Niğde'de konuyu araştırdı. Denetçilerin raporunda, "İhaleye katılımda rekabetin sağlanması ilkesine aykırı hareket edilmiş, bazı isteklilerin yetersiz bulunarak ihale dışı bırakılmalarına neden olunmuştur... Yetersiz olan istekliye işin ihale edilmesinin nedeni açıklanmalıdır... Ahenk - Tisa ortak girişimi yeterli ve teklifi en avantajlı olanıdır" denildi. 


</TEXT>
</DOC>
