<DOC>
<DOCNO> 275678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonspo22.html </URL>
<DATE> 2004/09/28/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Beşiktaş'ta Bodo Glimt alarmı... 
</HEADLINE>
<TEXT>

     Beşiktaş'ta, Birinci Süper Futbol Ligi'ndeki kötü gidişin ardından, çıkış noktası olarak görülen UEFA Kupası'ndaki Bodo Glimt maçı öncesi adeta seferberlik ilan edildi. 
     Teknik Direktör Vicente Del Bosque'nin Beşiktaş'taki belki de son maçı olacak Bodo Glimt karşılaşması için siyah-beyazlılar 2 gün önceden kampa girecek. 
     Bu gece Ümraniye BJK Nevzat Demir Tesisleri'nde kampa girecek olan ''Kara Kartallar'', 30 Eylül Perşembe günü oynanacak karşılaşmanın hazırlıklarını sürdürecek. 
     
     BODO GLIMT MAÇI HAZIRLIKLARI 
     Büyükşehir Belediyesi Ankaraspor yenilgisinin ardından kapılarını dış dünyaya kapayan siyah-beyazlılar, Bodo Glimt maçının hazırlıklarını bugün yaptığı antrenmanla sürdürdü. 
     BJK Nevzat Demir Tesisleri'nde gerçekleştirilen antrenman toplu ısınma hareketleriyle başlarken, Teknik Direktör Vicente Del Bosque, daha sonra futbolcuları iki gruba ayırdı. Gruplardan biri dar alanda pas çalışması yaparken, diğer grup ise kanatlardan yapılan ortalarla gol çalıştı. Daha sonra gruplar yer değiştirdi. 
     Sakatlıkları süren Ronaldo Guiaro ve Oscar Cordoba'nın katılmadığı çalışma yarım sahada yapılan çift kale maçla tamamlandı. 
     Siyah-beyazlılar yarın sabah yapacağı idmanla hazırlıklarını sürdürecek. 
     
</TEXT>
</DOC>
