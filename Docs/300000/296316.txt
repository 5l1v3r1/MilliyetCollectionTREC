<DOC>
<DOCNO> 296316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sontur10.html </URL>
<DATE> 2004/12/09/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Eski ve yeni sevgili karşılaşınca kan aktı .. 
</HEADLINE>
<TEXT>

     
     Kemal ÖZGÜLER VİZE Kırklareli , DHA 
     

KIRKLARELİ'nin Vize ilçesi Mesleki ve Teknik Eğitim Merkezi METEM son sınıf öğrencisi 16 yaşındaki İdris Küçükoğlu, aynı kızın eski ve yeni sevgilisi arasında çıkan kavgayı ayırmak isterken kalbine isabet eden tek bıçak darbesi ile hayatını kaybetti. Küçükoğlu dün gözyaşları arasında toprağa verilirken cinayet suçlaması ile yakalanan yeni sevgili R.G. ile suç ortağı lise öğrencisi B.D. çıkarıldıkları mahkemece tutuklandı. Yara almadan kurtulan eski sevgili Ü.A. ise serbest bırakıldı. 
     Vize'de iki yıl önce Kız Meslek Lisesi, Endüstri Meslek Lisesi ve Ticaret Meslek Lisesi'nin birleştirilmesi ile kurulan Mesleki ve Teknik Eğitim Merkezi METEM öğrencileri, önceki gün saat 12.10'da çalan yemek ziliyle sınıflarından çıktı. 
     Okulun son sınıfında öğrenim gören ve üniversiteye hazırlanan 16 yaşındaki İdris Küçükoğlu okuldan çıkarak 200 metre uzaklıktaki parkta bulunan arkadaşları Vize Lisesi son sınıf öğrencisi 16 yaşındaki E.K. ve bisiklet tamircisinin yanında çalışan 16 yaşındaki G.Ö. ile sohbet etmeye başladı. 
     
     ESKİ VE YENİ SEVGİLİ KARŞILAŞTI 
     METEM'in Tekstil ve Konfeksiyon Bölümü 1'inci sınıfının kız öğrencilerinden 15 yaşındaki S.C. ile bir süre flört eden 17 yaşındaki Ü.A. da bir süre sonra parka geldi. İstanbul'dan Vize'deki yakınlarını ziyarete gelen ve tanıştığı S.C. ile bir süredir flört eden 17 yaşındaki R.G. de akrabası olan lise 2'nci sınıf öğrencisi 16 yaşındaki B.D. ile tesadüfen aynı parkta buluştu. 
     S.C.'nin ikisi de lise mezunu olan eski ve yeni sevgilileri aynı parkta karşılaşınca aralarında tartışma çıktı. R.G. ve Ü.A. arasındaki tartışma kısa sürede yumruklaşmaya döndü. Bu sırada kavgaya tanık olan İdris Küçükoğlu, E.K. ve G.Ö. eski ve yeni sevgililerin kavgasını ayırmak için araya girdi. Kavga eden gruptan R.G. ile B.D. üzerlerinde taşıdıkları bıçağı çıkararak rasgele sallamaya başladı. Kavgayı ayırmak isteyen lise son sınıf öğrencisi İdris Küçükoğlu kalbine isabet eden bıçak darbesi ile olduğu yere yığıldı ve hayatını kaybetti. Bisiklet tamircisinin yanında çalışan G.Ö. bacağından, lise son sınıf öğrencisi E.K. ise omuzundan ve bacağından aldığı bıçak darbesiyle yaralandı. Kırklareli Devlet Hastanesi'ne kaldırılan yaralıların hayati tehlikesinin olmadığı bildirildi. 
     Olaydan kısa süre sonra cinayet zanlısı olarak gözaltına alınan R.G. ve B.D., çıkarıldıkları mahkemece tutuklandı. 
     
     GÖZYAŞLARI ARASINDA TOPRAĞA VERİLDİ 
     Cinayetten sonra İstanbul Adli Tıp Kurumu'na gönderilen ceset, otopi yapıldıktan sonra yeniden Vize'ye getirildi. Vizeye yasa boğan cinayetten sonra İdris Küçükoğlu'nun evinde toplanan yakınları, sınıf arkadaşları gözyaşlarını tutamadı. Evden alınan cenaze Dörtoluk Camii'ne getirildi. Küçükoğlu'nun cenazesi ikindi namazının ardından cenaze namazı kılındıktan sonra Vize Şehir Mezarlığı'nda toprağa verildi. 
     
</TEXT>
</DOC>
