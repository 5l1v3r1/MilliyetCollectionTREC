<DOC>
<DOCNO> 277300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/ekonomi/aeko.html </URL>
<DATE> 2004/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Borçlar öteleniyor, ön ödemesiz kredi geliyor 
</HEADLINE>
<TEXT>


Üç yıllık yeni ekonomik programdaki IMF kredisi 2.5 ile 3.5 yıl arasında ön ödemesiz kullanılabilecek. Aynı zamanda 2005 - 2006 ve 2007'yi kapsayan geri ödemelerde ötelemeler söz konusu olabilecek 

Amet Erhan Çelik - Washington 

Uluslararası Para Fonu IMF , Türkiye'nin 21.5 milyar dolarlık borcunun belli bölümlerini ötelemeyi kabul etti. Türkiye'nin 2005 - 2007 dönemi kaynak açığının yeni stand - by düzenlemesi çerçevesinde IMF tarafından karşılanmasında prensip olarak mutabakata varıldı. 
"Son dakikaya kadar aşağı ya da yukarı yönlü sürprize açık" diye nitelenen mali desteğin, IMF heyetinin ekimin en geç üçüncü haftasında Ankara'ya yapacağı ziyarette şekilleneceği bildirildi. IMF kredisinin tespitinin zamana bırakılmasının nedeni, reel faiz ve dış borçlanma gibi parametrelerin netleşmemesiyle açıklandı. IMF borcunun ötelenmesiyle birlikte yeni kredinin en az 2.5 en fazla 3.5 yıl ödemesiz şekilde kullanılmasının gündemde tutulduğu öğrenildi. 

Miktar aralıkları çıkartıldı 
IMF - Dünya Bankası yıllık toplantıları için Washington'da bulunan Devlet Bakanı Ali Babacan, IMF borcunun 1999 - 2002 döneminde sürekli büyüdüğünü, ancak Türkiye'nin, Kasım 2003'ten itibaren AKP iktidarında net borç geri ödeyicisi olduğunu belirterek, "Türkiye yeni ekonomik programın uygulanacağı üç yılda da net borç geri ödeyicisi olacak. Kullanılan krediden daha fazla geri ödeme yapılacak. " dedi. 
Uzmanlar bu açıklamayı şöyle yorumluyor "IMF kredisi 2.5 ya da 3.5 yıl süreyle ön ödemesiz kullanılabilecek. Ön ödemesiz borç kullanımı 2005 - 2006 ve 2007'yi kapsayan öteleme operasyonuyla da desteklendiğinde Türkiye otomatik olarak kullandığı krediden daha fazla borç ödeyecek." 
Babacan'ın 2 Ekim tarihli Milliyet gazetesinde yayımlanan açıklamasında yer alan '2004 bakiyesi 1.3 milyar dolarlık kredinin yeni stand - by'a ekleneceğini ve destek miktarının belli olduğu' ifadesini de yorumlayan uzmanlar, Babacan'ın sözünü ettiği finansman rakamının miktar aralıklarına işaret ettiğini kaydetti. Uzmanlar, Türkiye'nin değişen senaryolara göre bu aralıklardan birini tercih edeceğini ifade ediyor. 

Kredi miktarı reel faiz hesabına göre belli olacak 
BABACAN DİYOR Kİ... 
IMF ile yapılacak Yeni anlaşmayla 20 milyar dolar civarındaki IMF'ye olan borcun ödemesi uzun vadeye yayılacak. 2007 itibarıyla borç makul seviyeye inecek. 

NE DEMEK İSTİYOR .. 
-Türkiye'nin IMF'ye 21.5 milyar dolar borcu bulunuyor. IMF'yle sağlanan ön mutabakata göre, Türkiye, Ağustos 2003'te olduğu gibi borç ödeme takvimini ikinci kez "erken expectation kategorisinden normal obligation ödeme" kategorisine çekecek. Mevcut anlaşmaya göre, önümüzdeki dört yıla yayılan IMF borçlarından 2007'den sonraki bölümler ertelenebiliyor. Ancak IMF'yle varılan mutabakatla, 2005 ve 2006'ya ait ödemelerin belli bölümleri sonraki yıllara aktarılabilecek. Öteleme operasyonu 2007'yi de kapsayacağı için IMF'ye olan borçlar aynı yıl makul seviyeye düşecek. 

BABACAN DİYOR Kİ... 
Türkiye'nin 2006'daki 3.6 milyar dolarlık borcunun 2007'ye kaydırılması hakkı baki. 

NE DEMEK İSTİYOR .. 
-Taraflar borç ötelemesinde anlaşmaya vardı. 

IMF'ye mevcut ödeme tablosu milyon dolar Yıl Miktar 2005 8.548 2006 11.687 2007 1.263 Toplam 21.489 

BABACAN DİYOR Kİ... 
O hakkın borcun ötelenmesi hakkının nasıl kullanılacağını yakında açıklayacağız. Kredi miktarı program açıklanınca belli olacak. 

NE DEMEK İSTİYOR .. 
-IMF'yle müzakere planı aksaksız hayata geçerse, öteleme açıklaması kasımda yapılacak. Bunun için öncelikle IMF İcra Kurulu direktörlerinin Türkiye'nin talebini onaylaması gerekiyor. IMF yeni stand - by'ın 2005 - 2007 döneminde uygulanacağını göz önüne alarak Türkiye'ye üç yıl süreli yeni kredi verecek. Ancak reel faiz ve dış borçlanma kapasitesi gibi parametreler henüz netleşmediğinden 2006 ve 2007'ye ilişkin enflasyon ve büyüme hedeflerinde mutabakata varılamadı. Ancak toplam kamu sektörünün gayri safi milli hasılaya oranla 2005'te yüzde 6.5 ya da yakın oranda faiz dışı fazla vermesi konusunda ön anlaşma sağlandı. Sonraki iki yılın faiz dışı fazla hedefleri ile reel faiz varsayımları netleşmediği için kredinin miktarına karar verilemedi. Reel faiz varsayımının yarım puan aşağı ya da yukarı belirlenmesi dış kaynak ihtiyacının 1 - 2 milyar dolar artmasına neden oluyor. 

Enflasyon hedefin altında kalacak Devlet Bakanı Babacan, eylül enflasyon rakamlarının beklenenden daha iyi olduğunu belirterek, "Tüketici enflasyonunda yıllık tek haneli rakamı gördük. Yıl sonunda yüzde 12 olan hedefin altında gerçekleşme olacağı şimdiden belli. Yüksek petrol fiyatlarına rağmen hedefi tutturacağız" dedi. 

ABD kredisi askıda tutuluyor Babacan, 8.5 milyar dolarlık ABD kredisinin ihtiyaç olmadığı için askıda tutulduğunu söyledi. Kredinin yeni yıl bütçesi ile birlikte iptalinin söz konusu olmadığını kaydeden Babacan, "ABD Hazine Bakan Yardımcısı, görüşmemizde konuyu gündeme getirdi. Biz bu işi rafa kaldırdık. ABD iradesi de askıda tutmaktan yana" dedi. 


</TEXT>
</DOC>
