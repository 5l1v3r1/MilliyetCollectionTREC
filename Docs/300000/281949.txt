<DOC>
<DOCNO> 281949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sontur27.html </URL>
<DATE> 2004/10/20/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Otobüs durağında döner bıçaklı gasp .. 
</HEADLINE>
<TEXT>

     Bursa'da, otobüs durağında beklediği sırada, iki kişinin kendisini döner bıçağıyla tehdit ederek cep telefonunun gasp ettiğini öne süren genç, polise başvurdu. 
     Alınan bilgiye göre, merkez Nilüfer İlçesi'nde oturan İlker Çelik 25 , başvurusunda, Ataevler Mahallesi İslam Uyar Ticaret Lisesi yanındaki otobüs durağında çalıştığı fabrikanın servisini beklediği sırada, yanına iki kişinin geldiğini söyledi. 
     Servis otobüsünün geç gelmesi nedeniyle cep telefonuyla şoförü aradığını anlatan Çelik, ''Görüşmem bittikten sonra, bu kişilerden biri, verdiği numarayı aramamı istedi. Numarayı aradığımda, kullanılmadığını öğrendim. Bu sırada zanlılardan biri döner bıçağı diğeri de küçük bir bıçağı boynuma dayadı. Cep telefonumu alarak kaçtılar'' dedi. 
     Polis, gencin verdiği eşkal doğrultusunda zanlıların bulunması için çalışmalarını sürdürüyor. 
     
</TEXT>
</DOC>
