<DOC>
<DOCNO> 272579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/yazar/guclu.html </URL>
<DATE> 2004/09/17/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
1 liseye mi, okul öncesine mi eklensin 
</HEADLINE>
<TEXT>


Milli Eğitim Bakanı Çelik, liseler gelecek yıldan itibaren 4 yıla çıkacak demiş. Geçen yıl da söylemişti. Ama arkası gelmedi. Gelecek yıl gelir mi gelmez mi O ayrı bir konu. Ama eğer eğitim süresi ille de bir yıl uzatılacaksa, bu liseye değil, okul öncesine eklenmelidir. 
Öğrenim yaşının 7'den 6'ya indirilmesi, eğitim adına çocuklarımıza yapabileceğimiz en büyük iyilik olur. 
Liseler, bugüne kadar üç yıldı. Ne eksikliği görüldü ki 4 yıla çıkarılmak isteniyor Liselerin önüne bir yıl yabancı dil hazırlık sınıfı koyacağız deniliyorsa, o ayrı bir konu. Ama o zaman da hangi kadroyla bunu gerçekleştireceksiniz sorusunu yöneltmemiz gerekiyor. 
Çelik, tam uçmaktan vazgeçti, ayakları biraz olsun yere basmaya başladı derken, yine uçmaya başladı. 
Cumhurbaşkanı Sezer'in geçen yıl veto ettiği, özel okullarda 10 bin çocuk okutma projesini, allayıp pullayıp yeniden gündeme getirecekmiş. Helal olsun. YÖK yasası vardı onu da getirsin. O yetmedi, imam hatipleri de getirsin. Getirsin ki kamuoyu incir çekirdeğini doldurmayacak tartışmalarla zaman öldürüp yapması gerekenleri neden yapmadığını sorgulamasın Taktik olarak iyi ama kendisine, hükümete, partisine, Türkiye'ye ne kazandırır İşte o tartışılır. 
Hemen her gün gazetelerde, televizyonların ana haber bültenlerinde insanın yüreğini parçalayan görüntülere rastlamak mümkün. Beni en çok etkileyen zorunlu eğitim çağındaki çocukların, pamuk tarlalarında çalışmak zorunda kaldıkları için, okula gönderilmemeleri oldu. 
Hükümet bir yandan Haydi Kızlar Okula kampanyası düzenliyor, öte yandan okula gitmeyenlere seyirci kalıyor. 
Uzağa gitmeye gerek, İstanbul sokakları okula gitmeyen çocuklarla dolu. Diğer kentlerde de durumun farklı olduğunu sanmıyorum. Hadi aileleri onları para kazansınlar diye okula göndermiyor. Peki, ya Anayasa'nın gereğini yerine getirmesi gereken devlet nerede, hükümet nerede Ya sivil toplum örgütleri .. 
Milli Eğitim Bakanı, zorunlu eğitim çağındaki bir çocuğun, okullar açıldığı halde hala pamuk tarlasında çalışıyor olmasına nasıl seyirci kalır Ya Çalışma Bakanı'na, işçi sendikalarına ne demeli 10 - 12 yaşındaki çocukların ırgat gibi çalıştırılmaları hiç mi yüreklerini sızlatmıyor 
Bunlar, Türkiye'nin gerçekleri derseniz, sizin de diğerlerinden hiçbir farkınız yok demektir. Böyle gelmiş böyle gitmemeli. Birileri bu yanlışa dur demeli. Ama kim Ankara'da böyle birini bulmak o kadar zor ki 

Esnek yarıyıl sistemi 
Türkiye'de okulların aynı gün açılması zorunlu değil. Temel Eğitim Yasası buna müsait. Asgari eğitim süresi 180 iş günü. Bunun altına inmemek koşuluyla her il, kendi koşulları çerçevesinde okulların açılış ve kapanış tarihini kendisi belirleyebilir. Hatta biraz daha esneklik sağlayıp sömestr sayısını da yine kendilerine göre ayarlayabilirler. Pek çok özel okul 4 yarıyıllık sisteme geçti. Devlet okulları neden geçmesin ki .. 
Türkiye coğrafyası bir ölçüde bunu zorunlu kılıyor. Kimi yerde karakış nedeni ile sokağa çıkılamazken kimi yerde de sıcaktan eğitim yapılamıyor. O zaman tek tip eğitimde neden ısrar ediyoruz ki Hani özgür insanlar yetiştirecektik Laf değil icraat zamanıysa, önce tek tip önlük, tek tip okul, tek tip eğitim modelinden vazgeçelim. 
Lafla iktidarda kalınsaydı, öncekiler kalırdı. AKP'nin özellikle eğitimde lafın ötesine geçme zamanı çoktan geldi de geçiyor. 

TED'e ne oldu 
TED, Atatürk'ün kurduğu çok saygın vakıflardan biri. Okulları da öyle. Ankara'da çok modern eğitim kampusu kurdular. Ama servisler yüzünden okul kapalı. Umarız, sorun bir an önce çözülür. Yoksa, yazılacaklara, hava atmaya gelince mangalda kül bırakmayan, sorun çıktığında ise ortadan kaybolan yöneticiler çok üzülürler. 



</TEXT>
</DOC>
