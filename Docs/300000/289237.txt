<DOC>
<DOCNO> 289237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/soneko16.html </URL>
<DATE> 2004/11/16/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
2005'te enerji sektörü hareketlenecek 
</HEADLINE>
<TEXT>

     Enerji sektörü 2005 yılında, yeniden yapılanma ve serbestleşme faaliyetlerinin hızlandığı hareketli bir döneme girecek. 
     2005 Yılı Programı'na göre, gelecek yıl doğalgaz piyasasının serbestleştirilmesi kapsamında, Botaş'ın faaliyet gösterdiği alanlara ait hesaplarının ayrıştırılmasına ve mevcut doğalgaz alım sözleşmelerinin devrine ilişkin düzenlemelerin gerçekleştirilmesi bekleniyor. 
     Ancak, doğalgaz ithal sözleşmelerinin özel sektöre devri için açılan ilk ihalelerde, lot başına 500 bin dolardan fazla bedel istenmesinin doğalgaz fiyatlarını artıracağı belirtiliyor. 
     Strateji Belgesi uyarınca, elektrik dağıtım sisteminin 21 bölge olarak yeniden yapılandırılması, kamu elektrik üretim varlıklarının portföy üretim şirketleri olarak yapılandırılması, maliyet bazlı tarife uygulamasına geçilmesi, ancak ilk uygulama dönemi boyunca, ülke çapında aynı abone gruplarına eşit fiyatla satış yapılmasını sağlamak için fiyat eşitleme mekanizmasının kurulması, dağıtım bölgelerinin özelleştirilmesi işlemlerinin 2005-2006 yılları içerisinde gerçekleştirilmesi, üretim varlıklarının özelleştirilmesi işlemlerinin piyasa yönetim sisteminin işler hale geleceği Temmuz 2006 tarihi itibarıyla başlatılması öngörülüyor. 
     
     YİD VE Yİ PROJELERİNE TAVSİYE 
     Öte yandan, bir türlü çözülemeyen YİD ve Yİ sözleşmeleri sorunu ''cek-cak''lı ifade yerine daha ziyade IMF ilerleme raporlarında görüldüğü şekilde eleştirilerek programda, ''piyasaya uyumlaştırılması öngörülen sözleşmelerin yeni sistemde sorunsuz yaşayabilmesi için devam eden sözleşme tadilatı çalışmaları tamamlanmalıdır'' şeklinde yeralması dikkati çekti. 
     Programda garantilere sahip santralların, bir yandan piyasaya avantajlı biçimde girecekleri, bir yandan da sarmal maliyete neden olarak elektrik fiyatının artmasına yol açacaklarının düşünüldüğü belirtildi. 
     Bakanlık, şirketlerin sözleşmelerden kaynaklanan hukuki hakları ve kreditörlerin de içinde bulunduğu uluslararası konsorsiyum karşısında ''ben yaptım oldu'' diyemediği gibi, sözleşmelerin iptali veya erken devralmadan doğacak tazminatların yüksekliğinden de çekiniyor. 
     Söz konusu sorun, TBMM'nin önceki oturumunda gündeme gelen, ancak yeni döneme kalan yasal düzenleme ile ''yeniden satış'' yöntemiyle yani tesislerin vaktinden önce devralınarak anında özelleştirilmesi yoluyla giderilmeye çalışılıyor. 
     
     UFUKTA ZAM GÖRÜNÜYOR 
     Programa göre, 2005 yılında da ham petrol fiyatlarında ulaşılan seviyeden önemli bir gerileme olmayacağı varsayılıyor. 
     Ham petrol fiyatlarındaki bu sürekli ve yüksek artışın doğalgaz alım maliyetlerine ortalama 6 ay gecikmeli olarak yansıması nedeniyle, 2004 yılının ikinci yarısından itibaren doğalgaz alım fiyatında bir artış meydana geldiği belirtiliyor. 
     Maliyetlerdeki bu artışın, başta BOTAŞ olmak üzere enerji KİT'lerindeki maliyetleri zincirleme olarak etkilemesi beklenirken, bu çerçevede, EÜAŞ'ın doğalgaz santralleri ile doğalgazla üretim yapan yap-işlet ve yap-işlet-devret santrallerinin üretim maliyetlerindeki artışın elektrik satış fiyatları üzerinde baskıya yol açacağı öngörülüyor. 
     Nitekim, geçen yıl 956 trilyon lira kar eden Botaş'ın ithal maliyetlerindeki artışı fiyatlarına yansıtmaması nedeniyle bu yıl 117 trilyon lira zarar etmesi bekleniyor. 
     Bu arada, 2005 yılında doğalgaz yakıtlı santralların elektrik üretimindeki payında artış olacaktır. Ayrıca, aralarında enerji kitlerinin de bulunduğu KİT'lerin 2005 yılındaki finansman fazlasının GSMH'ya oranının 0,27 puan artışla bin 38 seviyesinde gerçekleşmesi programlanıyor. 
     Programda, ''bu iyileşmeyi sağlayan en önemli etken, girdi maliyetlerindeki artışın KİT ürünlerinin satış fiyatlarına yansıtılacağının öngörülmüş olmasıdır'' denildi. 
     Diğer taraftan Türk Lirası'nın 2004 yılında yabancı paralar karşısında reel olarak değer kazanması maliyetleri olumlu yönde etkiliyor. 
     
     İHRACATÇI OLDUK 
     Programa göre, 2003 yılında 0,6 milyar kWh olarak gerçekleşen net elektrik ithalatı, 2004 yılında net ihracata dönüşerek net ihracatın 0,6 milyar kWh olarak gerçekleşeceği tahmin ediliyor. 
     Bu durum, ana ithalat ülkesi olan Bulgaristan'ın sözleşme şartlarını yerine getirmemesinden ve ilk kez serbest piyasa faaliyetleri kapsamında Irak'a elektrik ihracatı yapılmasından kaynaklanırken, bu yıl sonunda elektrik ihracatının 1,1 milyar kWh'e ulaşması bekleniyor. 
     
     ELEKTRİK TÜKETİMİ YÜZDE 7,3 ARTTI 
     Geçen yıl 141,2 milyar kWh olarak gerçekleşen elektrik tüketiminin 2004 yılında yüzde 7,3 oranında bir büyüme ile 151,4 milyar kWh'e ulaşacağı tahmin ediliyor. 
     2003 yılında 2.006 kWh olarak gerçekleşen kişi başına elektrik tüketiminin ise 2004'de 2.122 kWh olarak gerçekleşmesi bekleniyor. 
     2005 yılında elektrik santralları toplam kurulu gücü, yüzde 3,6 oranında bir artışla 38 bin 552 MW'a ulaşacak. 
     Elektrik üretiminin ise yüzde 7 artışla 162,6 milyar kWh'e ulaşması beklenmektedir. Elektrik üretiminde doğal gaz yakıtlı santralların yüzde 40,6, hidrolik santralların yüzde 27,3 ve linyit yakıtlı santralların yüzde 18,5'lik paylarla ilk sıraları alacağı tahmin edilmektedir. 
     Toplam elektrik üretimi içinde 2003 yılında yüzde 45,2'lik paya sahip olan doğal gaz, 2004 yılında yüzde 38,8 olması beklenen payı ile ciddi bir düşüş gösterirken, bunun hidrolik üretime ağırlık verilmesinden kaynaklandığı belirtiliyor. 
     Bu sayede geçmiş yıllarda düzenli bir artış sergileyen doğal gaz tüketimi, 2004 yılında geriledi. 
     Bu yıl sonu itibarıyla, doğalgaz tüketiminin bir önceki yıla göre yüzde 1,6 oranında azalarak 19,1 MTEP'e düşmesi bekleniyor. 
     
</TEXT>
</DOC>
