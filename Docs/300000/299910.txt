<DOC>
<DOCNO> 299910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonsiy24.html </URL>
<DATE> 2004/12/22/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Ecevit Türkiye Kuzey Irak'a mutlaka girmelidir 
</HEADLINE>
<TEXT>

     Cumhurbaşkanı Ahmet Necdet Sezer, eski DSP Genel Başkanı Bülent Ecevit'i Çankaya Köşkü'nde kabul etti. 
     Basına kapalı kabul, yaklaşık yarım saat sürdü. 
     Ecevit, Çankaya Köşkü'nden ayrılırken gazetecilere yaptığı açıklamada, Sezer ile ''çok güzel ve olumlu'' bir görüşme yaptıklarını söyledi. 
     Görüşmede, özellikle Kuzey Irak üzerinde durduğunu bildiren Ecevit, Kuzey Irak'ta daha ciddi ve tehlikeli gelişmelerin işaretlerinin geldiğini ifade etti. 
     Ecevit, Kuzey Irak'ta Türkler ve Türkmenlerin güvenliği konusunda çok daha olumsuz gelişmeler yaşandığını, 5 güvenlik görevlisinin öldürülmesinin bunun açık kanıtı olduğunu belirtti. 
     Ecevit, şunları kaydetti 
     ''Güvenlik ile ilgili konuların ötesinde daha ciddi ve tehlikeli gelişmelerin işaretleri var. Kuzey Irak'ta Kürtler siyasal örgütlenme içindeler. Hepsini kapsayacak güçlü bir parti oluşturmak istiyorlar. Bunu da gerçekleştirecekler. Ona paralel bir Kürt partisinin Türkiye'de gerçekleşmesini düşünüyorlar. Bunu da başarabilirler. Bunu başardıktan sonra diyecekler ki, biz niye iki ayrı toprak olalım. Beraber bir siyasal gelişme sürdürdükten sonra Türkiye'den toprak alalım havasına girecekler. Bu yönde hayaller olduğunu görüyorum. Türkiye Kuzey Irak'a, işgal amacıyla değil, güvenlik amacıyla, olumsuz gelişmeleri önlemek amacıyla mutlaka girmelidir. Yoksa Kuzey Irak Türkiye'ye girecektir. Ondan sonra sorunu çözmek çok daha güçleşecektir.'' Ecevit, bu önerinin, ABD ile diyalog kurularak gerçekleştirebileceğini söyledi. Ecevit, ''ABD, eğer bu bölgede olumlu bir şeyler yapmak istiyorsa ancak Türkiye ile birlikte bunu yapabilir'' dedi. 
     
     ''TÜRKİYE, HİÇBİR ŞEY ELDE EDEBİLMİŞ DEĞİLDİR'' 
     Sezer'e AB konusundaki son gelişmeler ile ilgili görüşlerini de anlattığını bildiren Ecevit, ''Aslında ayrıntılar incelendiğinde AB Türkiye'ye üyelik kapısını kapatmış durumdadır'' görüşünü dile getirdi. 
     Bazı ülkelerde Türkiye'nin üyeliği için referandum yapılacağını, serbest dolaşımda kısıtlamalar uygulanacağını, tarımda Türkiye'nin AB'deki olumlu gelişmelerin dışında tutulacağını, altyapı fonlarında kalıcı istisnalar öngörüldüğünü ifade eden Ecevit, ''Aslında Brüksel'de Türkiye hiçbir şey elde edebilmiş değildir'' dedi. 
     Ecevit, Türkiye'deki Kürtler ve Aleviler için ayrı statüler verilmesine yönelik tartışmalar yaşandığını da belirterek, ''Bunlar asla kabul edilemez'' diye konuştu. 
     Bülent Ecevit, Kürtler ve Alevilerin Türkiye Cumhuriyeti'nin kurucu unsurları arasında olduğunu, ''onlara ne azınlık statüsü ne de tarikat statüsü verilebileceğini'' kaydetti. 
     İktidarın seçim sistemini büsbütün adaletsiz hale getirmek istediğini de savunan Ecevit, Güneydoğu Anadolu için ayrı bir oylama sistemi öngörüldüğünü iddia etti. Ecevit, ''Bu, büsbütün felaket olur. Bu konulardaki kaygılarımı Sayın Cumhurbaşkanı'na arz ettim'' dedi. 
     Ecevit, AB ve Kuzey Irak konusundaki görüşlerine Cumhurbaşkanı Sezer'in katılıp katılmadığının sorulması üzerine ise ''Sayın Cumhurbaşkanı ile her konuda görüşlerimizde bir paralellik var, ama ayrıntılara girmek istemiyorum'' diye konuştu. 
     
</TEXT>
</DOC>
