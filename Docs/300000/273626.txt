<DOC>
<DOCNO> 273626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/soneko08.html </URL>
<DATE> 2004/09/21/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Toyota, Avrupa'daki üretimini artıracak... 
</HEADLINE>
<TEXT>

     Toyota'nın Avrupa'daki üretim kapasitesi, İngiltere'deki kapasite artırımının ardından, Fransa ve Türkiye ile birlikte yıllık 645 bin adede yükselecek. 
     Toyotasa'dan yapılan açıklamaya göre, Toyota Motor Manufacturing UK'nin TMUK mevcut 220 bin Corolla ve Avensis modelinden oluşan kapasitesi, 285 bine çıkarılacak. Bu, yaklaşık 50 milyon sterlinlik ek yatırım ve 500 kişilik istihdam anlamına geliyor. 
     Toyota Motor Manufacturing France TMMF , Mayıs başında yıllık üretim kapasitesini, Yaris modelinde, 184 binden 210 bine çıkarmış ve 500 kişiye yeni iş imkanı sunmuştu. 
     Bu yıl Ocak ayındaki kapasitesini 100 binden 150 bin adede çıkarttığını açıklayan Toyota Otomotiv Sanayi Türkiye Toyota Türkiye , Corolla Sedan ve Station Wagon modellerinin yanı sıra sadece Türkiye'de üretilen Corolla Verso'yu Avrupa pazarına sunuyor. 
     Üretiminin yüzde 85'ten fazlasını ihraç eden Toyota Türkiye'nin yıllık 150 binlik kapasitesiyle TMMF ve TMUK'nin kapasiteleri birleştirildiğinde, Toyota'nın Avrupa'daki yıllık toplam üretim kapasitesi 645 bin araca ulaşacak. 
     Ayrıca, Toyota ve PSA Peugeot Citroen 2005 yılından itibaren Çek Cumhuriyeti'nde yılda 300 bin küçük binek otomobil üretmeye başlayacak ve bunun 100 bin adedi Toyota markasını taşıyacak. 
     Toyota, bu yıl Avrupa'da 565 bin araç, 466 bin motor ve 198 bin şanzıman üretmeyi planlıyor. 
     
</TEXT>
</DOC>
