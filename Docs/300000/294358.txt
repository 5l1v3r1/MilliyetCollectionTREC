<DOC>
<DOCNO> 294358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/yazar/cemal.html </URL>
<DATE> 2004/12/03/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Futbolumu istiyorum 
</HEADLINE>
<TEXT>


Evet, futbolumu istiyorum. Çünkü soğumaya başladım. Futboldan keyif alamıyorum eskisi gibi. Statlara gitmek, tribünlere çıkıp bağırmak pek fazla içimden gelmiyor. 
Yalnız ben değilim bu durumda olan. Tribünler boşalıyor. Statlardan kaçıyor futbolseverler... 
Yöneticiler uyuyor mu 
Açıklamalara bakıyorum. 
Daha çok azı işin ciddiyetini kavramış durumda. Demeçler heyecan verici olmaktan uzak. Belki inandırıcı olmadıkları için öyle... 
Örneğin dört yıl önce de, Leeds United taraftarı iki İngiliz'in Galatasaray maçından önce İstanbul'da şişlenerek öldürülmesinden sonra benzer demeçler okumuştuk. Herkes görevini yapmalı, şiddete karşı önlem şart, titiz çalışıyoruz gibisinden... 
Ama arkası gelmemişti. 
O tarihte yine yazmıştık 
Futbol serserilerini, holiganları etkisizleştirmek, 'holiganizm'in boy attığı bataklığı kurutmak istiyorsak, en başta kulüp yönetimlerinin amigo topluluklarıyla bağlarını kesmeleri şarttır diye... 
Bedava bilet dağıtmaktan, 'militan beslemek'ten vazgeçmeleri şarttır diye... 
Futbol federasyonunun, valilerin, emniyet müdürlerinin temiz futbol için gereğini yapmaları şarttır diye... 
Statlarda 'tribün düzeni'ni sağlamak için titiz polisiye önlemler şarttır diye... 
Siyaset dünyasının, özellikle hükümetlerin temiz futbol için kolları sıvamaları ve kulüp yönetimlerini uyarıcı, hizaya getirici yaklaşımları benimsemeleri gerekir diye... 
Medyanın tiraj ve reyting aşkına futbol serserilerine prim verici tutumlardan uzak durması şarttır diye... 
Hiçbiri doğru dürüst olmadı. 
Şimdi yine yazıyoruz. 
Düzelecek mi 
Yoksa futbol terörü devam mı edecek 'Mafya'nın yeşil sahalara vuran kara gölgesi koyulaşacak mı Şike, futbolu kirletmeyi sürdürecek mi 
Ve biz futbolseverler tribünlerden uzak mı kalacağız Futbolun o güzel heyecanı yitip gidecek mi 
Ne yazık 
Yalnız Türkiye değil, Avrupa futbolunun da önde gelen ismi, UEFA Asbaşkanı Şenes Erzik'ten bu yakınlarda dinledim. 
Yıl, 1985. Brüksel'de Heysel Statı. Liverpool'la Juventus arasında Avrupa Şampiyon Kulüpler Kupası finali. İngiliz holiganları, İtalyanların bulunduğu tribüne saldırır, 39 kişi ölür. Avrupa futbolunu yöneten UEFA kararını hiç duraksamadan verir 
İngiltere ve İngiliz takımları altı yıl boyunca Avrupa kupalarına katılmaktan men edilmiştir. 
Birkaç yıl geçer, İngiliz Futbol Federasyonu, İngiliz kulüplerinin her açıdan canını yakan bu cezanın kaldırılması için kulis yapmaya koyulur. 
Bu süreçte bir gün, Şenes Erzik'in de üyesi bulunduğu UEFA Yürütme Kurulu, Başbakan Margaret Thatcher'i ziyaret eder. İngiliz Başbakan, UEFA'cıları şaşırtır, "İngiltere daha hazır değil, cezayı kaldırmayın" diyerek... Şenes Erzik, kendisinin tanık olduğu bu tavrı aktardıktan sonra ekledi 
"Bizde bunu bir başbakan söylese, herhalde vatan haini ilan edilirdi." 
Peki, biz nasıl adam olacağız 
Cinayet işlenen bir statı hiç duraksamadan bütün bir sezon kapatabilen, ismini değiştirebilen yöneticilere, siyasetçilere sahip olduğumuz zaman mı 
1980'de İtalya'da, bir dünya markası olan Milan'ı, bir başka İtalyan devi Lazio'yu futbolda şike nedeniyle küme düşürten yöneticilere Türk futbolu da sahip olabildiği zaman mı 
1990'larda Fransa'da, Avrupa ve Fransa şampiyonu Marsilya takımını küme düşürten, kulüp başkanını hapse atan mekanizmalara biz de sahip olunca mı adam olacağız 
Ya da tribünlerdeki cinayetleri münferit olaylar olarak görmeyen, futbol terörünü fazla abartılıyor diyerek küçümsemeyen, terörün de, şikenin de üzerine kararlılıkla yürüyen, hatta işkenceye olduğu gibi sıfır tolerans diye haykıran başbakanlarımız olduğu zaman mı adam oluruz 
Bir kez daha altını çizin 
Düşmanlığın, şiddetin ve üçkağıtçılığın aracı değildir ve olamaz futbol. Tam tersine dostluğun, barışın ve dürüstlüğün adıdır ve öyle olmalıdır bu güzel, heyecan dolu ve keyifli spor. 
Evet, futbolumu istiyorum. 
Çünkü futbolu çok seviyorum. 



</TEXT>
</DOC>
