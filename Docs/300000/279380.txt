<DOC>
<DOCNO> 279380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun35.html </URL>
<DATE> 2004/10/12/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
İsrail mahkemesinden Haremüşşerif'e ilave minareye onay 
</HEADLINE>
<TEXT>

     İsrail Yüksek Mahkemesi, Kudüs'te, Haremüşşerif'e ilave minare yapılmasının önlenmesi yolunda verilen dilekçeyi reddetti. 
     ''Tapınak Dağı İnananları'' adlı Yahudi hareketi, bir süre önce bölgede bazı eski iç duvarların yıkılma tehlikesine karşı onarım çalışmaları ve aynı zamanda Haremüşşerif'e ilave 5. minarenin yapılması yolundaki Ürdün önerisine tepki göstererek, hükümet ve Kudüs Belediyesi'nden inşaatların yasaklanmasını istemişti. 
     Kısa süre önce Kudüs'e gelen Ürdün heyetinin, Kral Abdullah'ın Haremüşşerif'e 5. minare yapılması önerisini iletmesi, ''Tapınak Dağı İnananları'' örgütünün tepkisine neden olmuş, hatta bazı gruplar, ''yeni bir minarenin ancak cesetleri üzerinde inşa edilebileceği'' tehdidinde bulunmuşlardı. 
     Yüksek Mahkeme ise henüz Ürdün'den bu yolda resmi talepte bulunulmadığını göz önüne alarak, dilekçenin ''zamansız'' olduğunu kaydetti ve geri çevirdi. 
     
</TEXT>
</DOC>
