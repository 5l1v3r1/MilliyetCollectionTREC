<DOC>
<DOCNO> 290226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sontur13.html </URL>
<DATE> 2004/11/19/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Aşıklar mağarada yakalandı 
</HEADLINE>
<TEXT>

     
     İsmail AKDUMAN SAMSUN, DHA 

     

SAMSUNLU 23 yaşındaki Orhan Aksu, kendisinden 15 milyar lira başlık parası istenince aşık olduğu 14 yaşındaki G.U.'yu kaçırdı. Ormanda bir mağarada 4 gün saklanıp ilişkiye giren sevgililer ihbar üzerine yakalandı. Orhan Aksu, küçük yaştaki kızı alıkoymak ve ilişkiye girmek suçundan tutuklandı. 
     Merkeze bağlı Uluçayır Köyü'nde oturan Orhan Aksu, gönlünü kaptırdığı 14 yaşındaki G.U.'yu ailesinden 2 kez istedi. Ancak genç kızın ailesi iddialara göre damat adayından 15 milyar lira başlık parası istedi. Çiftçilik yapan Aksu bu parayı verecek durumda olmadığını söyleyerek sevdiği kızla bayramın ikinci günü kaçtı. Ormanda bir mağarada saklanan aşıklar, bu arada cinsel ilişkiye girdi. 
     G.U.'nun annesi 50 yaşındaki Arife Ulutaş ve babası 52 yaşındaki İsmail Ulutaş, jandarmaya başvurarak kızlarının bulunmasını ve Orhan Aksu'nun yakalanıp cezalandırılmasını istedi. 
     Aranan aşıklar bir ihbar üzerine ormanda saklandıkları mağarada yakalandı. 15 yaşından küçük kızla cinsel ilişkiye girmek, alıkoymak ve kızlık bozmak' suçundan Nöbetçi Mahkeme'ye sevk edilen Orhan Aksu, "Benden 15 milyar lira başlık parası istediler. Veremeyince, anlaşarak birlikte kaçtık'' dedi. 
     Arife ve İsmail Ulutaş ise başlık parası istedikleri iddiasını kabul etmedi. Arife Ulutaş, "Benim kızımı istedikleri doğrudur. Ancak ben onlardan başlık parası istemedim. Sadece yaşı küçük olduğu için kızımı evlendirmek istemedim. Benim kızımı zorla kaçırdı. Şikayetçiyim'' dedi. 
     Tutuklanan Orhan Aksu cezaevine gönderilirken, G.U. ailesine teslim edildi. 
     
</TEXT>
</DOC>
