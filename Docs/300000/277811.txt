<DOC>
<DOCNO> 277811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonspo26.html </URL>
<DATE> 2004/10/06/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Galatasaray Romanya yolcusu... 
</HEADLINE>
<TEXT>

     A Milli Futbol Takımı'nın 2006 Dünya Kupası Eleme Grubu'nda yapacağı maçlardan dolayı lige verilen arayı Romanya'da düzenlenecek turnuvaya katılarak değerlendirecek Galatasaray, yarın bu ülkeye gidecek. 
     Bükreş'te organize edilecek 3'lü mini turnuvada sarı-kırmızılı takım Steaua Bükreş ve National Bükreş takımlarıyla 45'er dakikalık maçlar yapacak. 
     Sarı-kırmızılı takımın Romanya kafilesinde milli futbolcuların yanı sıra, Hakan Şükür ve Hakan Ünsal, sakatlıkları bulunan kaleci Faruk Gürsoy, Conceiçao ve Arif'in de yer almayacağı bildirildi. 
     Galatasaray'ın Romanya kafilesinde şu oyuncular bulunuyor 
     Aykut Erçetin, Hakan Cambazoğlu, Stjepan Tomas, Orhan Ak, Alioum Saidou, Ümit Karan, Sinan Turan, Oğuz Sabanoğlu, Ayhan Akman, Cihan Haspolatlı, Volkan Arslan, İbrahim Yavuz, Arda Turan, Zafer Şakar, Ovidiu Petre, Mehmet Güven, Özgürcan Özcan, Mülayim Erdem, Uğur Uçar, Suat Usta, Ergün Penbe. 
     Bu arada sarı-kırmızılı kafile, 9 Ekim Cumartesi günü sabah saatlerinde İstanbul'a dönecek. 
     Galatasaray, 12 Ekim Salı günü de Yunanistan'ın AEK takımıyla Ali Sami Yen Stadı'nda bir hazırlık maçı yapacak. 
     
     HAGİ ''GENÇ OYUNCULARI GÖRME FIRSATI BULACAĞIM'' 
     Galatasaray Teknik Direktörü Gheorghe Hagi, turnuvada yapacakları maçların yanı sıra AEK ile oynayacakları hazırlık karşılaşmasında genç oyuncuların durumunu görme fırsatı bulacağını söyledi. 
     Hagi, kulübün resmi internet sitesine yaptığı açıklamada, şunları söyledi 
     ''Maç eksiği olan futbolcuları görmek amacıyla Romanya'daki turnuvaya katılıyoruz. Bazı futbolcularımız milli takımlarına gittiler. Takımımızı genç futbolcularla takviye ederek Steaua Bükreş, National Bükreş ve AEK ile 3 maç planladık. Bu karşılaşmalarda genç futbolcularımızı maç içinde görme fırsatımız olacak. Ayrıca lig maçlarında takımda yer bulamayan oyuncularımın da maç eksiğini gidererek takım arkadaşları ile aynı düzeyde olmalarını sağlamak durumundayız. Bu üç karşılaşma, milli maçlar nedeniyle verilen arada amacımıza ulaşmak için güzel bir fırsat. Bu arayı hazırlık maçları ile değerlendirmeyi amaçladık.'' 
     
</TEXT>
</DOC>
