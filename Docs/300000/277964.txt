<DOC>
<DOCNO> 277964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/yasam/yas02.html </URL>
<DATE> 2004/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Plaza cinayetine 2 kez müebbet 
</HEADLINE>
<TEXT>


Hakan Balkaner ve Birgül Özmen'i öldürmekten suçlu bulunan Tuncay Baktimur'un 1.5 yılı hücrede geçecek 

ESRA ALUS İstanbul 

Balkaner Plaza'da Muzaffer Hakan Balkaner ve sekreter Birgül Özmen'i öldürdüğü iddiasıyla yargılanan Tuncay Baktimur'la ilgili dava sonuçlandı. 
Dünkü duruşmada son sözü sorulan Baktimur, "10 milyon dolara beni öldürtmek istiyorlar. Tetikçiyi de biliyorum" dedi. Cezasına razı olduğunu, olayı planlamadığını iddia eden ve "Beni hep onlar çağırdı. Askerliğimi Şırnak'ta yaptım. Adam öldürmek bana kolay. 8 kellem var" diye konuşan Baktimur, psikolojik rahatsızlığı olduğunu, tanıkları Ali Avni Balkaner'in satın alındığını öne sürerek, sözlerini, "Ben öldürmeseydim onlar beni öldürecekti" diyerek bitirdi. 

'İyi hal indirimi' yok 
Kararını açıklayan mahkeme heyeti, Balkaner ve Özmen'i pompalı tüfekle vurup öldürdüğü kanaatiyle, Baktimur'u 'hafif tahrik altında tasarlayarak adam öldürmek' suçundan 2 kez müebbet ağır hapis cezasına çarptırdı. Cezanın infazının 1.5 yıllık bölümünün geceli gündüzlü bir hücrede tutularak yapılmasını da hükme bağlayan heyet, Baktimur'un cezasında iyi halden dolayı indirim uygulamadı. 


</TEXT>
</DOC>
