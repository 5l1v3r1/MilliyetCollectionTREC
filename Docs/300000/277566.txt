<DOC>
<DOCNO> 277566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sonyas04.html </URL>
<DATE> 2004/10/05/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Kuşlar güneye göç etmeye başladı... 
</HEADLINE>
<TEXT>

     Asya, Avrupa ve Afrika göç yollarının kesiştiği Sultan Sazlığı Kuş Cenneti ve Hürmetçi Sazlığı'nda bulunan kuşların daha sıcak olan güneye göç etmeye başladığı bildirildi. 
     Ulusal Doğa Koruma ve Belgeselleme Derneği Başkanı Serkan Yılmaz, AA muhabirine yaptığı açıklamada, nisan-mayıs aylarında Asya, Avrupa ve Afrika'dan gelen göçmen kuşların, ekim sonuna kadar Sultan Sazlığı Kuş Cenneti ve Hürmetçi Sazlığı'nda barındıklarını söyledi. 
     Geçmişte üremek için sürüler halinde Sultan Sazlığı Kuş Cenneti'ne gelen göçmen kuşların sayılarının son yıllarda yaşanan kuraklık nedeniyle azaldığına dikkati çeken Yılmaz, ''Güney ve batısındaki tepelerle Sultan Sazlığı'ndan ve Develi Ovası'nda ayrılan Hürmetçi Sazlığı, özellikle Sultan Sazlığı'nın hızla kurumaya başlamasından sonra hala ıslak kalabildiği için başta kuşlar olmak üzere yaban hayatı için önem taşımaktadır. Bu yıl yapılan sayımlarda 29 leylek yuvası tespit edilmiştir. Yuva sayısı, Avrupa'daki sulak alanlarda bulunan yuva sayısı ortalamasının 2-3 katıdır'' dedi. Yılmaz, gece soğuğuna dayanamayan leyleklerin ağustos ayının ortasında göç ettiklerini belirterek, bahar ve yaz aylarını Sultan Sazlığı ve Hürmetçi Sazlığı'nda geçiren büyük cılıbıt, küçük akbaba, sumru, küçük sumru, sürmeli kız kuşu gibi türlerin de ekim sonuna kadar Adana ve Hatay üzerinden daha sıcak olan güneye göç edeceklerini bildirdi. 
     Angıt, sakarmeke, çıkrıkçın, batağan, kızıl şahin, saz delicesi gibi kuşların da kışı sazlıklarda geçireceklerini anlatan Yılmaz, kuş popülasyonlarında meydana gelen değişikliklerin doğa hakkında önemli ipuçları verdiğini kaydetti. 
     Yılmaz, sulak alanların kurutulduğu Fransa ve İngiltere'de de artık leylek gözlemlenemediğini belirtti. 
     
</TEXT>
</DOC>
