<DOC>
<DOCNO> 267965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonyas05.html </URL>
<DATE> 2004/08/31/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İsimleri açıkladı İşte Fikret Hakan'a kan kusturan dört kadın 
</HEADLINE>
<TEXT>

     Sezer ŞAHİNDAŞ BODRUM, DHA 
BODRUM'un Torba Beldesi'nde tatilini geçiren sinema sanatçısı Fikret Hakan, bir röportajda kadın oyuncularla ilgili söylediği sözlerin yanlış yorumlandığını söyledi. 
     Fikret Hakan, röportajda ''Meslek hayatımda dört kişiyle çalışmak beni oldukça üzdü. Allah bir daha Türk sinemasının başına böyle kadınlar vermesin'' sözleriyle Hülya Koçyiğit, Filiz Akın, Fatma Girik ve Türkan Şoray'ı kastetmediğini, isim de vermediğini belirtti. Hakan, ''Ancak röportajı yapan gazeteci, varsayım üzerine çok sevdiğim dostlarım Koçyiğit, Akın, Girik ve Şoray'ın adını yazmış'' dedi. 
     Fikret Hakan, kendisini üzen kadınların Sumru Yavrucuk, İpek Tuzcuoğlu, Şevval Sam ve Şahika Tekand olduğunu açıkladı ve sözlerini şöyle sürdürdü ''Türkan Şoray, Fatma Girik, Hülya Koçyiğit ve Filiz Akın'la dostluğumun zarar görmesini asla istemem. 50 yıllık meslek hayatımda kendileriyle çalışmaktan zevk aldığım, birbirimize yardımcı olduğumuz, kader birliği yaptığımız, sevdiğim ve saydığım arkadaşlarım onlar. Bir tek gün bile birbirimize, kaşının üzerinde gözün var demedik. Benim bahsettiğim 4 isim Sumru Yavrucuk, İpek Tuzcuoğlu, Şevval Sam ve Şahika Tekand. Bu kişilerle çalışmak bana kan kusmak gibi geldi. Oyunculukları çok iyi olabilir, ama ihtiraslarına yenik düşüp beni ve set arkadaşlarımı çok üzdüler.'' 
     
</TEXT>
</DOC>
