<DOC>
<DOCNO> 271348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sondun35.html </URL>
<DATE> 2004/09/13/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
İsrail'de en çok aranan suçlu Hollanda'da yakalandı 
</HEADLINE>
<TEXT>

     İsrail'de en çok aranan suçlular listesinde ilk sıralarda yer aldığı bildirilen bir sanığın, Hollanda'nın Schiphol havaalanında yakalandığı bildirildi. 
     Haarlem Savcılığı, İsrailli bir sanığın, Belçika hükümetinin uyarısıyla yakalandığını doğruladı, ancak kimliği hakkında ayrıntılı bilgi vermedi. 
     Savcılık, Belçikalı yetkililerin sanığın iade edilmesi için Hollanda'ya başvuruda bulunduğunu da bildirdi. 
     İsrail basınına göre, adı İtzik A. olan sanık, İsrail'de bir suç örgütünün lideri olmak ve kaçak yollardan milyonlarca yapay uyuşturucu hapı İsrail'e sokmak suçlarından aranıyordu. 
     
     BATI ŞERİA'YA HAVA SALDIRISI 3 FİLİSTİNLİ ÖLDÜ 
     Bu arada, Batı Şeria'daki Cenin kentinde İsrail helikopterinin düzenlediği hava saldırısında 3 Filistinli öldü. 
     Filistin güvenlik kaynakları, saldırıda El Aksa Şehitleri Tugayı liderlerinden Mahmud Ebu Halife'nin hedef alındığını ve yanındaki iki kişiyle birlikte öldürüldüğünü söyledi. 
     Filistinli kaynaklar, saldırıda öldürülen Ebu Halife'nin, El Aksa'nın bölge sorumlusu Zekeriya Zübeydi'nin yardımcısı olduğunu belirtti. 
     İsrail ordusu saldırıyla ilgili açıklama yapmadı. 
     
</TEXT>
</DOC>
