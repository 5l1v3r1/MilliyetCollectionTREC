<DOC>
<DOCNO> 288288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sondun05.html </URL>
<DATE> 2004/11/12/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Arafat'ın cenaze töreni... İsrail savaş durumuna geçti... 
</HEADLINE>
<TEXT>

     Arafat'ın cenaze töreninin Ramazan ayının son Cuma'sına denk gelmesi üzerine İsrail, "savaş durumu" anlamına gelen en üst düzeyde alarma geçti. 
     İsrail polisi, bu sabah saat 06.00 itibariyle güvenlik güçlerinin, en son 2 yıl önce ABD'nin Irak'ı işgali sırasında Saddam Hüseyin'in füze atması olasılığına karşı kullandığı en yüksek alarm seviyesi olan ''D''ye geçirildiğini bildirdi. 
     Alarm seviyesinin artırılması dolayısıyla, polis okulu öğrencileri ile tatildeki polisler de dahil olmak üzere tüm birimlerin aktif göreve çağrıldığı belirtildi. 
     İsrail polis yetkilileri, en büyük endişelerinin onbinlerce Filistinlinin ramazanın son cuma namazı sonrasında gösteri yapmaları ve İsrail'e giriş noktalarını zorlamaya çalışmaları olduğunu kaydettiler. 
     Yetkililer, aynı saatlerde düzenlenecek Arafat'ın cenaze töreninin ardından Filistinlilerin dua etmek için yine camileri doldurabileceklerini ve bunun güvenlik endişelerini artırdığını belirttiler. 
     4 bin kadar Filistinli mahkumun bulunduğu İsrail cezaevlerinde de en yüksek alarm durumuna geçildiği kaydedildi. 
     İsrail İç Güvenlik Bakanı Gideon Ezra'nın da, Arafat'ın cenaze törenine hazırlıkları denetlemek için Avrupa ülkelerini kapsayan ziyaretini yarıda keserek, ülkesine döndüğü belirtildi. 

     
</TEXT>
</DOC>
