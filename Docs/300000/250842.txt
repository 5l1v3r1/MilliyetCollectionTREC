<DOC>
<DOCNO> 250842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/soneko18.html </URL>
<DATE> 2004/06/25/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Başesgioğlu Ekonomideki büyümeye rağmen, işsizlikte bir azalma yok 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, iki yıldır ekonomideki büyümeye rağmen işsizlik oranında bir azalma görülmediğini vurgularken, ''2010 yılına kadar yıllık yüzde 5-6 oranında bir büyümenin gerçekleşmesi durumunda, işsizlik oranı AB ortalamasına çekilebilecek'' dedi. 
     Başesgioğlu bu arada, istihdamın artırılması ve işsizliğin önlenmesinin, çalışma yaşamının en önemli sorunları arasında yer aldığını belirtti. 
     Başesgioğlu, TÜSİAD'ın Ankara Hiltonsa Oteli'nde düzenlediği ''Yeni İş Kanunu Çerçevesinde İş Sözleşmesinin Feshi ve İş Güvencesi'' konulu seminerin açılışında yaptığı konuşmada, teknolojik gelişmenin bütün sektörleri etkilediğini, çalışma hayatının da yaşanan değişimden nasibini aldığını söyledi. 
     Artık çalışma hayatında, eskiden olduğu gibi katı kuralların hüküm sürdüğü bir ortamın devamının mümkün olmadığına dikkati çeken Başesgioğlu, iş hukukunun eski misyonunu kaybettiğini, koruyucu konseptinden uzaklaşarak artık bir denge hukuku haline geldiğini kaydetti. Yeni iş yasasının temel kurgusunun, iş güvencesi ile esnekliğin birlikte ele alınması olduğunu ifade eden Başesgioğlu, iş güvencesinin yürürlüğe girmesiyle birlikte işletmelerin iş akdinin geçerli bir nedenle feshedildiğini ispatlamak durumunda kaldıklarına işaret etti. 
     Yasanın bir yıldır yürürlükte olduğunu, bu yasaya dayanarak yargıya intikal eden davalar olduğunu anımsatan Başesgioğlu, uyuşmazlıkların çözümü için yargıya başvurmadan tahkim yolunun kullanılmasının önem taşıdığını dile getirdi. Başesgioğlu, bunun için tahkiminin içinin doldurulması gerektiğini ifade etti. 
     Bu arada ekonomide iki yıldır görülen büyümeye rağmen işsizlik oranında bir azalma görülmediği anlatan Başesgioğlu, istihdamın artırılması ve işsizliğin önlenmesinin, çalışma yaşamının en önemli sorunları arasında yer aldığını belirtti. 
     Başesgioğlu, 2010 yılına kadar yıllık yüzde 5-6 oranında bir büyümenin gerçekleştirilmesi durumunda işsizlik oranının AB ortalamasına çekilebileceğini belirtti. 
     Konuşmasında, iş ilişkilerinde sağlıklı bir diyalogun önemi de vurgulayan Başesgioğlu, işçi, işveren, hükümet olarak tüm tarafların hep birlikte gayret etmesi gerektiğini vurguladı. 
     Başesgioğlu, hükümetin 2005 yılında ulusal istihdam politikasını belirleyeceğini ve oluşturulacak yol haritasına göre hareket edileceğini kaydetti. 
     
</TEXT>
</DOC>
