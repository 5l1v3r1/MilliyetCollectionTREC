<DOC>
<DOCNO> 298675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/yazar/asik.html </URL>
<DATE> 2004/12/18/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Marlboro daveti... 
</HEADLINE>
<TEXT>


Amerikan sigara devi Marlboro, Brüksel zirvesine 20 Türk gazetecisini götürmüş, Recep Tayyip Erdoğan'la aynı otele yerleştirmiş. "Sansürsüz Com" adlı internet sitesindeki habere göre Marlboro, tüm masrafları karşılıyormuş. 

Tam da şu sırada İrem Barutçu'nun yazdığı "Babıali Tanrıları - Simavi Ailesi" adlı kitabı okuyoruz... Harf devrimi yapılmış. Hükümet gazetelere para yardımında bulunuyor. Bu yardımı reddeden bir patron, Ankara'nın dikkatini çekiyor. Bu patron sonradan Hürriyet'i kuracak olan Sedat Simavi'dir. Acaba paraya ihtiyaç duymayacak kadar zengin midir o sırada Sedat Simavi Ne gezer... Tam tersine iflas bayrağını çekmiş, ailesini geçindirebilmek için, Samsun'da İsviçreli fındıkçıların yanında çalışmaya başlamıştır... 
O günkü duyarlılık bugünkü meslektaşlara bir şeyler söylüyor mu acaba 
Brüksel'e gidip zirveyi izlemek kaç paralık masraf ister Üç günlük gezinin bedelini Marlboro'ya gebe kalarak ödeyeceklerini bilmiyor mu bu gazeteciler 

AB zirvesini 200 Arap gazeteci izlemiş. 
Türkiye'nin tarih aldığını, gözleriyle görmeden inanmayacaklardı herhalde... 
Haldun Ertem 

Kıbrıs ne oldu AB ile ilişkilere soğukkanlı bakan iki isim, Prof. Erol Manisalı ve CHP Milletvekili Onur Öymen, Tayyip Erdoğan'ın "Kıbrıs'ı verdiği" kanısındalar. Erol Manisalı, Tayyip Erdoğan'ın iç kamuoyundan çekinerek yazılı garantiden kaçındığını, sözlü garanti verdiğini, bunun aynı kapıya çıktığını bildirdi. Onur Öymen de Kıbrıs'la ilgili sözlü taahhüdün bile Londra ve Zürih anlaşmalarını rafa kaldırmak sayılacağını, hükümetin buna yetkisi olmadığını, bu konuda ancak TBMM'nin karar alabileceğini belirtti. 

AB basını diyor ki "40 yıllık uzun bekleyiş bitti " Evet şimdi de, "15 yıllık kısa bekleyiş" başladı 
Hasan Erel 

Fransa'dan Airbus alımı, Fransız halkının referandumda vereceği karar sonrasına bırakılmalıdır. 
Rasin Etiman 

Brüksel - Muğla Anadolu kentlerinde üniversite okuyan gençlerin en büyük derdi ev kiraları. Ev sahipleri, öğrencilere karşı insafsız davranıyor. Muğla'da 20 kadar öğrenci toplanmış, bu durumu protesto ediyor... Bir basın bildirisi okuyor. Daha sonra Belediye Başkanı'yla konuşmak üzere belediyeye yöneliyor. Polis müdahale ediyor.. Bir dayak.. Bir dayak... Brüksel'de AB'ye üyelik görüşmeleri yapılırken, Muğla'da kafaların değişmediği sergileniyor... 

Seçim sizin... Bardağın dolu tarafı, boş tarafı var. Dolu tarafını görmek isteyenler diyor ki 
- Türkiye dünkü imzayla büyük başarı kazanmış, AB tam üyeliği için son düzlüğe çıkmıştır. 
- Erdoğan Kıbrıs'ı tanıması için yapılan baskılara göğüs germiş, iyi bir devlet adamlığı sınavı vermiştir. 
- Gelecek olan yabancı sermaye ülke ekonomisine önemli katkılar yapacak, Güneydoğu kalkınacak, etnik huzursuzluklar dinecektir. 
- Türkiye artık Ortadoğu'da Amerikan politikaları peşinden sürüklenmeyecektir. 
- Türkiye, 15 yılda üyeliğe hazır hale gelecektir. O takdirde Fransa veya Avusturya'nın referandumu önemini kaybedecektir. 
- Türkiye, her alanda Avrupa standartları uygulayan çağdaş bir ülke haline gelecektir. 
Bardağın boş yanını görenler diyor ki 
- Türkiye, Ankara Antlaşması'nı AB'ye yeni katılan 10 ülkeyle imzaladığı anda Kıbrıs'ı tanımış olacaktır. O imzanın tanıma anlamına gelmeyeceği açıklamaları, Türk kamuoyunu teskin etmeye yönelik bir manevradır. 
- Türkiye, kesin üyelik tarihi almamıştır. Hedef tam üyeliktir ama garanti değildir. 
- Türkiye, her isteneni verdiği halde tam üye yapılmayabilir. Verdiğiyle kalır. 
- Türkiye, bütün koşulları yerine getirse bile Fransa ve Avusturya'da yapılacak referandumlara takılabilir. Yarın Almanya'da Hristiyan Demokratlar iktidara geldiğinde Türkiye'nin işi iyice zorlaşacaktır. 
- Üyelik süreci Türkiye'yi sömürgeleştirecektir. 
Bardağı ister dolu, ister boş görebilirsiniz... Bizi sorarsanız, pek umutlu olduğumuzu söyleyemeyiz. 



</TEXT>
</DOC>
