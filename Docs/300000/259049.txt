<DOC>
<DOCNO> 259049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonsiy16.html </URL>
<DATE> 2004/07/29/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
CHP'li İzmir milletvekili Akalın "CHP'de kıyım operasyonu başladı" 
</HEADLINE>
<TEXT>

     CHP içinde, kendilerini ''İktidara Yürüyüş Hareketi'' olarak adlandırılan grupta yer alan beş milletvekili, dün 3 milletvekilinin ihraç istemiyle disipline sevkini eleştirerek, bunun parti içinde bir kıyım operasyonu olduğunu savundu. 
     CHP Hatay Milletvekili Züheyr Amber, Mersin Milletvekilleri Ersoy Bulut ile Hüseyin Özcan, Ankara Milletvekili Muzaffer Kurtulmuşoğlu ve İzmir Milletvekili Hakkı Akalın, ''İktidara Yürüyüş Hareketi'nin Ankara'da bulunan 5 üyesi olarak'' TBMM'de basın toplantısı düzenleyerek ortak açıklama yaptı. 
     Milletvekilleri adına konuşan İzmir Milletvekili Akalın, CHP içinde ortak aklı egemen kılarak partiyi iktidara taşımak amacıyla aylar önce ''İktidara Yürüyüş Hareketi'' başlattıklarını söyledi. Tek amaçlarının CHP'yi iktidara getirmek olduğunu kaydeden Akalın, öncelikle antidemokratik bazı tüzük hükümlerinin değiştirilmesi amacıyla Tüzük Kurultayı için 350 imza toplandığını ancak Genel Başkan Deniz Baykal'ın bu arada 3 Temmuz'da Olağanüstü Kurultay kararı aldığını anlattı. 
     Kurultay'dan birkaç gün önce Kars'ta başlayan ve sonrasında çeşitli illere yaygınlaşan bir operasyonla kurultay delegelerinin ihraç edilmeye başlandığını bildiren Akalın, son olarak dün 3 milletvekilinin ihraç istemiyle Yüksek Disiplin Kurulu'na sevkedildiğini belirtti. 
     ''CHP içinde bir kıyım operasyonu başlatılmıştır'' diyen Akalın, 3 milletvekilinin, ''MYK tarafından oluşturulan ve belki gelecekte siyaset kürsülerinde ilginç bir örnek olarak okutulacak komisyonun raporu doğrultusunda'' ihraç talebiyle disiplin kuruluna sevkedildiğini ileri sürdü. 
     Genel Merkez'in bu işleminin hukuki değil siyasi olduğunu kaydeden Akalın, 3 milletvekilinin tüzüksel bir suç işlemediğini, bugün CHP yöneticisi olan bazı kişilerin yaptığı gibi tüzükten doğan haklarını kullanmaktan başka bir eylemde bulunmadıklarını söyledi. 
     Akalın, şunları kaydetti 
     ''Bu karar sosyal demokrasiyi ve özgürlükleri savunması gereken CHP'nin parti içi hukukuna demokrasiye ve parti geleneklerine aykırı bir karardır. Bu nedenle İktidara Yürüyüş Hareketi'nin Ankara'da bulunan 5 üyesi olarak genel merkezimizin Temmuz ayı içerisinde ortaya koyduğu bu kıyım operasyonunu derhal durdurmasını, bu arkadaşlarımızın ihraçlarla ortaya çıkan ve ortadan kaybolan parti üyelik haklarına yeniden kavuşabilmeleri için tüzüksel, hukuksal kanalların açık bulundurulmasını ve uygulamaların sona erdirilmesini talep etmekteyiz. 
     Aksi takdirde başından beri onlarla düşünce ve eylem birliği içinde bulunan bizler, onlara yapılan işlemlerin bizlere de uygulanmasını talep ediyoruz. Sonuna kadar partiden ihraç edilen ve ihraç edilmek amacıyla disipline verilen arkadaşlarımızla beraber olduğumuzu, partinin iktidar olması için parti içinde vermeye devam edeceğimiz parti içi mücadelede sonuna kadar arkadaşlarımızla koşturacağımızı kamuoyuna duyururuz.'' Hakkı Akalın, ''30'lar Hareketi'' olarak da adlandırılan İktidara Yürüyüş Hareketi'nin önümüzdeki günlerde daha geniş katılımla bir açıklama yapacağını bildirirken, ''milletvekilleri ihraç edilirse siz de istifa edecek misiniz '' sorusuna, ''ihraç edilmeyeceklerini umuyoruz. Bizim mücadelemiz CHP içinde sürmektedir ve sürecektir. Hepimizin dileği partimizin demokratik yapıya ve yeni bir yönetim anlayışına kavuşmasıdır'' yanıtını verdi. 
     
     ''NASIL İKTİDARA GELECEĞİZ '' 
     Ankara Milletvekili Muzaffer Kurtulmuşoğlu, 30 milletvekilinin parti içinde bir atılım yaşanması için yola çıktığını, disipline sevkedilenlerin de bundan farklı bir istemi bulunmadığını kaydetti. Kurtulmuşoğlu, ''Eğer bu arkadaşlarımız suç işlemişlerse biz de suç işlemişizdir. Onlara yapılan işlemi kınıyoruz, onların yanındayız. CHP'nin iktidara gelmesi için ne lazımsa hep birlikte yapacağız'' diye konuştu. ''Herkesi budayalım... Küçük olsun benim olsun'' anlayışının yanlışlığına işaret eden Kurtulmuşoğlu, ''bugün onları disipline verirsiniz, yarın bizi verirsiniz ama nasıl iktidara geleceğiz Bunu anlamıyorum'' dedi. 
     Mersin Milletvekili Ersoy Bulut da Yüksek Disiplin Kurulu'nun kişisel çıkarlara alet edilmemesi gerektiğini belirterek, Kurul'un ihraç istemlerini görüşürken bir sınav vereceğini vurguladı. 
     
</TEXT>
</DOC>
