<DOC>
<DOCNO> 288083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonsiy24.html </URL>
<DATE> 2004/11/11/ </DATE>
<TIME> 21.33 </TIME>
<AUTHOR>  </AUTHOR>
<HEADLINE>
SSK hastanelerinin devri grev getirecek... 
</HEADLINE>
<TEXT>

     DİSK'e bağlı Tüm Kağıt Selüloz Sanayi Çalışanları Sendikası TÜMKA-İŞ Genel Başkanı Kemal Yılmaz, ''SSK hastanelerinin devri hükümetin gündeminden inmezse genel greve gideceğiz'' dedi. 
     Yılmaz, örgütlü oldukları Procter Gamblle fabrika çalışanlarına verilen iftar yemeğinde yaptığı açıklamada, SSK hastanelerinin Sağlık Bakanlığı'na devrine karşı olduklarını söyledi. 
     Bunun için hastanelerin önünde nöbet tutmaya başladıklarını anımsatan Yılmaz, ''Hükümet bu konudaki tutumuyla Anayasa suçu işliyor. Bu konuda biz, muhatap sendikayız. Hükümet, SSK hastaneleri üzerine alacak olduğu kararda önce işin muhatabı olan sendikaların görüşlerini almalıydı'' dedi. 
     Hak-İş Konfederasyonu haricinde bütün işçi konfederasyonları, KESK, Mimarlar Odası ve diğer sivil toplum örgütleriyle bu konudaki mücadelelerinin süreceğini belirten Yılmaz, şöyle konuştu 
     ''20 Kasım'da Ankara'da yapacağımız eylem sonrasında bu konu hükümetin gündeminden inmez, komisyon tasarıyı geri çekmezse genel greve gideceğiz. Hükümete ilk uyarı bir saatlik iş bırakma eylemiyle başlayacak, ardından bir gün süreli ve süresiz grevler yapılacak.'' 
     
     ''SSK HASTANELERİNE SAHİP ÇIKMALIYIZ'' 
     Emek Platformu Dönem Sözcüsü ve Bağımsız Kamu Görevlileri Sendikaları Konfederasyonu BASK Genel Başkanı Resul Akay, BASK Mersin İl Temsilciliği tarafından verilen iftar yemeğinde, SSK hastanelerinin devrini engellemek için bir dizi eylem yapacaklarını bildirdi. 
     İşçi ve işverenlerden kesilen parayla faaliyetini sürdüren SSK hastanelerinin Sağlık Bakanlığı'na devri yerine daha verimli hale getirilmesi gerektiğini savunan Akay, şöyle konuştu 
     ''Hükümet kamusal alanda köklü değişiklikler yapmaya hazırlanmaktadır. Bu nedenle SSK sağlık kurumlarının Sağlık Bakanlığı'na devri, Köy Hizmetleri Genel Müdürlüğü'nün ve Arsa Ofisi Genel Müdürlüğü'nün kapatılmasına ilişkin yasa tasarıları Meclis'e sunuldu. Bu hükümetin bize bir uyarısıdır. Eğer gerekli tedbirleri alıp karşı çıkmazsak, bizi daha büyük tehlikeler beklemektedir.'' Türkiye'de ''siyaset, sermaye ve bürokrasi arasındaki sıkı zincirin kırılması gerektiğini'' ifade eden Akay, ''Hükümet yetkililerinin Sağlık kuruluşlarını tek elde toplayarak daha iyi hizmet vereceğiz sözleri doğru değildir. O zaman tüm özel hastaneleri de Sağlık Bakanlığı bünyesinde toplamaları gerekiyor'' dedi. 
     
</TEXT>
</DOC>
