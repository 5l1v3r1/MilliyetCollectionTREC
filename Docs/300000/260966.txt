<DOC>
<DOCNO> 260966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/ekonomi/eko03.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin şeker desteğine DTÖ vetosu 
</HEADLINE>
<TEXT>


Dünya Ticaret Örgütü, AB'nin şeker üreticilerine verdiği teşviklerin hatalı olduğuna karar verdi. Kararın dünya şeker fiyatlarını artırması bekleniyor 


Dünya Ticaret Örgütü DTÖ , Brezilya, Avustralya ve Tayland'ın şik yeti üzerine, Avrupa Birliği'nin AB şeker üreticilerine sağladığı teşviklerin küresel ticaret kurallarını ihlal ettiğine karar verdi. DTÖ'nün bu kararının, zengin ülkelerin tarım teşviklerini büyük ölçüde azaltmasını isteyen gelişmekte olan ülkelerin elini güçlendirmesi bekleniyor. 
Brezilya, haziran ayında da ABD'ye karşı benzer bir zafer kazanmıştı. DTÖ, Brezilya'nın şik yeti üzerine, ABD'nin, pamuk üreticilerine sağladığı 12.5 milyar dolarlık sübvansiyonun küresel ticaret kurallarına aykırı olduğuna karar vermişti. 

Yüzde 10 artış olabilir 
DTÖ'nün, AB'nin şeker ihracatında destek ödemesini kaldıran ön kararının ardından dünya şeker fiyatlarının yüzde 10 civarında yükselmesi bekleniyor. AB ülkelerinden yapılan yıllık yaklaşık 4 milyon ton şeker ihracatının üçte iki oranında düşerek 1.3 milyon ton seviyelerine gerileyeceği öngörülüyor. 
DTÖ'nün AB'nin şeker ihracatını sübvanse etmesini yasaklayan kararının kesinlik kazanması, ekim ayında açıklanacak. Bu konuda her iki tarafın da temyiz hakkı bulunuyor. Fakat genel olarak DTÖ'nün nihai kararları, ön kararlarla büyük ölçüde örtüşüyor. 
Dünyanın en büyük şeker üreticisi ve ihracatçısı Brezilya, DTÖ kararlarının ardından ihracatının 750 milyon dolar artmasını beklediğini açıkladı. Piyasa uzmanları, teşviklerin askıya alınmasının ardından AB ülkelerinin Brezilya, Tayland ve Avustralya gibi ülkelerle fiyat rekabetinde zorlanacağını belirtiyor. 


</TEXT>
</DOC>
