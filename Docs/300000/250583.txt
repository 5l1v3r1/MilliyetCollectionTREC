<DOC>
<DOCNO> 250583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonspo10.html </URL>
<DATE> 2004/06/24/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Alman Milli Takımı Teknik Direktörü Völler, istifa etti... 
</HEADLINE>
<TEXT>

     Evren Aydemir bildiriyor 

Almanya Milli Takımı Teknik Direktörü Rudi Völler, milli takımın 12. Avrupa Futbol Şampiyonası finallerinde, gruptaki son maçında Çek Cumhuriyeti'ne 2-1 yenilerek kupaya veda etmesinin ardından görevinden istifa etti. 
     Rudi Völler, bugün Portekiz'de düzenlediği basın toplantısında, ''Hemen hemen herşeyi dün akşam söylemiştim. Söylemediğim tek şey vardı. Bunu da zaten düşünüyordum. Görevimden istifa edeceğim'' dedi. 
     Burada sözkonusu olanın yalnızca kendisi olmadığını ifade eden Völler, ''Belki gelecekte yapacağımız hazırlık maçlarında da yenileceğiz. Ancak artık benim kredim kalmadı. Benden daha fazla kredisi olan biri takımı 2006 Dünya Futbol Şampiyonası'na hazırlamalı'' diye konuştu. 
     Milli takımdaki genç futbolcuların gelecekte başarılı olacaklarına emin olduğunu kaydeden Völler, ''Dün akşam çok iyi bir oyun oynadık. Yenildik, ancak her an için maçı kazanabilirdik de. Yine de dürüst olmak gerekirse Çeklerin ikinci takımıyla oynadık ve yitirdik'' dedi. 
     Görevinden tepkili bir biçimde ayrılmadığını, bundan sonra da gerekli yerde takıma yardımcı olacağını ifade eden Völler, ''2006 yılında milli takımın başında olmayı tabii ki isterdim. Ancak böyle bir durumda bencillik gösteremem'' diye konuştu. 
     Almanya Futbol Federasyonu DFB Başkanı Gerd Meyer-Vorfelder de, Völler'in kararından büyük üzüntü duyduklarını, ancak kararına saygı duyduklarını belirterek, ''Völler'den bu konuda bir kez daha düşünmesini istedik. Ancak kendisi, bunun anında verilmiş bir karar olmadığını söyledi'' diye konuştu. 
     Meyer-Vorfelder, milli takımın yeni teknik direktörü olarak kimi düşündüğü biçimindeki bir soruya karşılık da, bu konuda spekülasyonlara girmeyeceğini söyledi. 
     
     ALMAN BASININ TEPKİSİ 

     Öte yandan Almanya Milli Takımı'nın şampiyonadan elenmesine Alman gazeteleri de ilk sayfalarında geniş yer verdi. 
     Bild Gazetesi, ''Bitti-Rudi, biz Avrupa'nın aptallarıyız'' başlığıyla milli takımın Çek Cumhuriyeti karşısındaki yenilgisine yer verirken, B.Z ve Berliner Kurier gazeteleri de haberi ''Bitti'' başlığıyla aktardılar. 
     Die Welt Gazetesi de Almanya'nın yenilgisini ilk sayfadan verirken, Berliner Morgenpost Gazetesi ise, eski ünlü futbolcu Günter Netzer'in ''Alman futbol yeterli değildi'' biçimindeki sözlerini başlığa çıkarttı. 
     Almanya İçişleri Bakanı Otto Schily de maçla ilgili yorumunda, ''Son baskı eksikti. Gol atan bir kişi gerekiyor. Ancak yaşam böyle, kimi zaman yitirmek de lazım'' dedi. 
     Bu arada Hamburg kentinde olay çıkartan yaklaşık 24 taraftar da geçici süre gözaltına alındı. 
     
</TEXT>
</DOC>
