<DOC>
<DOCNO> 255407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonsiy26.html </URL>
<DATE> 2004/07/14/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
'AKP'ye geçmem demedim, bağımsızlığın tadını çıkaracağım dedim' 
</HEADLINE>
<TEXT>

     CHP'den istifasından 2 gün sonra AKP'ye geçen Adana Milletvekili Atilla Başoğlu, sosyal demokratların halktan kopuk, CHP'nin "sosyal" ve "demokrat" kavramlarından uzak olduğunu belirtirken, Başbakan Erdoğan'ın Atatürk'ün arzuladığı muassır medeniyet seviyesine ulaşmak için samimi bir çaba içinde olduğunu" savundu. Başoğlu, şirketinin Maliye tarafından incelemeye alınmasının rutin bir işlem olduğunu belirtirken, bundan kurtulmak için AKP'ye geçtiği iddialarını "karalama" olarak niteledi ve yargı yoluna başvuracağını bildirdi. Başoğlu, "Ben AKP'ye geçmem demedim, bağımsızlığın tadını çıkaracağım" dedi. 
     Dünkü açıklamasının basında yeterince yer almadığını düşünen AKP Adana Milletvekili Başoğlu TBMM'de basın toplantısı düzenledi. 
     
     BAĞIMSIZLIĞIN TADINI ÇIKARMAK 

     CHP'den istifasıyla ilgili toplantıda "AKP'ye geçmeyeceğim" dediğinin anımsatılması üzerine Başoğlu, "Ben AKP'ye geçmeyeceğim demedim, bağımsızlığnı tadını çıkartacağım dedim" yanıtını verdi. 
     AKP'ye geçişinin siyasi ilkeleriyle uyuşup uyuşmadığı sorulunca da Başoğlu, "Halkla bütünleşmeye gelince sosyal demokratların halktan kopuk olduğu görülüyor. Zaten son seçimlerde alınan sonuç kimin halkla birleştiğini gösteriyor" demekle yetindi. CHP ve AKP'nin tabanlarının farklılığı gözönünde tutulduğunda, bu partiye geçişinin etik olup olmadığıyla ilgili soru üzerine de Başoğlu, "Ben Adana'da CHP'den 6'ncı sıradan ve 2500 oyla gelen bir şahısım. Bu oyların büyük kısmının şahsıma verildiğini düşünüyorum" şeklinde konuştu. 
     Daha önce aralarında yer aldığı CHP'li muhaliflerle ilgili bir soruya ise Başoğlu, "Buna oradaki özgür iradeli arkadaşlarımız karar vermeli" yanıtını verdi. Başoğlu, "Kemalizm konusunda iddialı mısınız " şeklindeki son soruya ise "İddialıyım" yanıtını vermekle yetindi. 
     Siyasete kişisel yarar için değil hizmet için girdiğini, şirkete çıkar sağlama girişiminin hiçbir zaman olmadığını kaydeden Başoğlu, CHP'yi şöyle eleştirdi 
     
     CHP'YE ELEŞTİRİ, AKP VE BAŞBAKAN'A ÖVGÜ 

     "Biz genel olarak sosyal demokrat düşünceye sahip bir aileyiz. CHP saflarında hizmet arayışımız da bu düşünceden kaynaklanmıştı. Ancak geçen zaman içinde CHP'nin sosyal sıfatının sadece söylemden ibaret kaldığı, Demokrat tavrın ise özellikle son dönemde ne yazık ki hiçbir tezahürünün kalmadığını gözlemledik. Buna karşılık AKP'nin ise yeni bir söylem ve eylem ile yola çıkarak, bir buçuk yıl gibi kısa bir süre içinde söylemini eylemiyle birleştirmeyi başardığını, halk kitleleriyle bütünleşmeyi sağladığını, Sayın Başbakan'ın sık sık altını çizerek vurguladığı gibi, ulu önder Atatürk'ün arzuladığı muasır medeniyet seviyesine ulaşmak için samimi bir çaba içinde olduğunu da gördük. Bu sadece bizim değil, halkımızın, bize oy veren seçmenlerimizin de tespiti ve düşüncesidir." 
     
     AKP'Lİ GÜLLE ARAYA GİRDİ 

     CHP milletvekilleri Nevin Gaye Erbatur ile Hasan Aydın'ın, Başoğlu'nun, mali denetim nedeniyle yaşadığı sıkıntıları basına yansıtması ile ilgili sorular üzerine ise AKP Genel Başkan Yardımcısı Akif Gülle araya girerek, "Kişisel meseleler bugüne kadar gündeme getirilmemişken, Başoğlu'nun tercihinden sonra gündeme getirilmesi manidardır" dedi. Başoğlu da "zaman zaman sohbet anında söylediği sözlerin dışarıya yansıtılmasını" üstü kapalı olarak eleştirdi. Dış kaynaklardan sağladıkları 1.5 milyon doları daha geçen hafta Mersin Serbest Bölgesi'nden çekerek, yatırımların teşvik edildiği Osmaniye yerine Adana'ya yönlendirdiklerini ve yeni bir tesisin montajına başladıklarını anlatan Başoğlu, mali sıkıntısı bulunmadığını yineledi. 
     
     ÖNERGE REKORTMENLİĞİM SÜRECEK 

     Geçen iki yasama yılı boyunca soru önergesi rekortmenliğini ele geçirerek, AKP Hükümetine yönelttiği ağır eleştirilerin anımsatılması üzerine de Başoğlu, "Çelişki olduğuna inanmıyorum. Yaptığımız çalışmalar hükümet kanadında da aynı şekilde devam edecek. En fazla soru önergesi veren milletvekili olma sıfatını bu dönemde olduğu gibi gelecek yıl da sürecek" dedi. 
     
</TEXT>
</DOC>
