<DOC>
<DOCNO> 284097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonspo02.html </URL>
<DATE> 2004/10/28/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Bosque, Pierre ya da Alex'ten değil bir başka Fenerli'den çekiniyor... 
</HEADLINE>
<TEXT>

     Del Bosque, derbide öncelikli olarak ne Alex, ne de Hooijdonk’u değil, Aurelio’nun durdurulması gerektiğini notlarının başına yazdı. 
     Rakibin orta sahasındaki hamalı Aurelio, Tayfun ile etkisiz hale getirilecek. Van Hooijdonk ve Nobre de markaj altında tutulacak... Sergen 11’de başlayacak ve takımın ataklarına yön veren isim olacak. Orta alan üstünlüğü kesinlikle Fenerbahçe’ye bırakılmayacak... Savunmada değişiklik yapılmayacak. Ancak orta alanda çok koşan isimlere şans tanınacak. Alex topla buluşturulmayacak... 
     
     Kasetkolik oldu... 

     Lyon, Manchester, Antep ve Sakarya maçlarının kasetlerini izliyor günlerdir Bosque... Fenerbahçe’nin kazandığı ve kaybettiği ikişer karşılaşmada, hangi mevkilerde sorun yaşadığını, hangi alanlarda etkili olduğunu tespit ediyor. Gündüz tesislerdeki, gece ise evindeki çalışma odasına kapanan İspanyol hoca, rakip hakkında ilk tespitlerini yaptı. Öncelikli olarak ne Alex, ne de Hooijdonk’u değil, Aurelio’nun durdurulması gerektiğini notlarının başına yazdı. 
     Dirençleri kırılacak Fener orta sahasını Aurelio’nun ayakta tuttuğuna dikkat çeken Bosque, Sambacı’yla savaşması için Tayfun Korkut’a görev verdi. Bu eşleşmeyle rakibin orta alan direncini kırmayı planlayan ünlü futbol adamı, yanı sıra kendi takımında da bu bölgede çok koşan, fizik güçleri yerinde isimlere şans tanıyacak. Bu nedenle Ahmet Yıldırım ile Ahmed Hassan’ın kulübeye çekilmesi, Okan Buruk ile Ali Güneş’in onbire alınması gündemde... 
     
     Musti Emre göreve 

     Son iki maçtır sahaya sürdüğü savunma kurgusunu bozmayacak olan Bosque, Hooidonk ile Nobre’ye de Mustafa Doğan ve Emre’yle pranga vuracak. Rakip için bu önlemleri alan Bosque, ekibini hücuma çıkartacak ismi de belirledi Sergen Yalçın... Süper solak, atacağı milimetrik paslarla Carew, İbrahim Akın ve oynaması halinde Pancu’yu pozisyona sokacak. Dün itibariyle bu görüşlere sahip olan Bosque, son kararını yarın akşamki idmanda verecek. 
     
</TEXT>
</DOC>
