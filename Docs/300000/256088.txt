<DOC>
<DOCNO> 256088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sondun05.html </URL>
<DATE> 2004/07/17/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Irak'ta Adalet Bakanı'nın konvoyuna saldırı... 
</HEADLINE>
<TEXT>

     Irak'ta bu sabah bomba yüklü araçlarla, biri Adalet Bakanı Malik Dohan El Hasan'ı hedef alan iki saldırı düzenlendi. 
     Bölgeden gelen ilk haberlerde, başkent Bağdat ve güneyindeki Mahmudiye'de şiddetli patlamalar olduğu bildirilmişti. Saldırının Adel bölgesinde bomba yüklü araçla düzenlendiği, 2 kişinin öldüğü, çok kişinin yaralandığı duyurulmuştu. 
     Adalet Bakanı El Hasan'ın konvoyuna başkentin batısında Adel mahallesinde bomba yüklü araçla düzenlenen intihar saldırısında ölü sayısının 5'ye yükseldiği bildirildi. 
     Yetkililer, El Hasan'ın yara almadan kurtulduğu saldırıda, Bakan'ın 5 korumasının öldüğünü kaydettiler. 
     Hastane yetkilileri, ilk belirlemelere göre yaralı sayısını 8 olarak açıkladı. 
     Bomba yüklü aracın, bakanın konvoyunun arkasında infilak ettiği bildirildi. 
     Olay yerindeki Amerikan askerleri de patlamaya intihar saldırısının yol açtığını doğruladılar. 
     Bağdat'ın 30 kilometre güneyindeki Mahmudiye'de de sabah Irak Ulusal Muhafız karargahının önünde bomba yüklü araçla düzenlenen saldırıda 1 kişinin öldüğü, 20 kişinin yaralandığı haber verilmişti. 
     
     SALDIRIYI EZZERKAVİ'NİN GRUBU ÜSTLENDİ 

     Irak'ta bu sabah bomba yüklü araçla düzenlenen ve Adalet Bakanı Malik Dohan El Hasan'ı hedef alan saldırıyı, Irak'ta faaliyet gösteren Ürdünlü militan Ebu Musab Ezzerkavi'nin grubunun üstlendiği bildirildi. 
     İslami bir internet sitesinde yayımlanan, ancak gerçek olup olmadığı henüz doğrulanamayan bildiride, ''Tevhid ve Cihad grubundan kardeşleriniz, dönek ve ABD'ye bağlı hükümetin Adalet Bakanı Malik Dohan El Hasan adlı dönek ve haine karşı operasyon düzenlemiştir. Bu sefer oklarımızdan kurtuldunuz, ancak bir dahaki sefere kurtulamayacaksınız'' denildi. 
     Adalet Bakanı El Hasan'ın konvoyuna Bağdat'ın batısında Adel mahallesinde bomba yüklü araçla düzenlenen intihar saldırısında 5 kişi ölmüştü. 

     
</TEXT>
</DOC>
