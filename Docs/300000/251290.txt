<DOC>
<DOCNO> 251290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sonyas02.html </URL>
<DATE> 2004/06/27/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Eric Clapton'ın gitarına rekor fiyat 
</HEADLINE>
<TEXT>

     Ünlü müzisyen Eric Clapton'a ait bir gitar, New York'ta düzenlenen bir müzayedede 959 bin 500 dolara satıldı. 
     BBC'nin haberine göre, müzayede öncesi Fender Stratocaster tipi gitarın, en fazla 150 bin dolara satılması bekleniyordu. 
     Ancak Christie's müzayede salonunda, gitara sahip olmak isteyenlerin giriştiği mücadele, gitarın fiyatını neredeyse 1 milyon dolara çıkardı. 
     Gitar için müzayedede ödenen 959 bin 500 dolar, bu kategoride bir dünya rekoru. 
     Eric Clapton'ın Blackie adlı gitarını, Amerika Birleşik Devletleri'nde enstrüman satan zincirlerden The Guitar Center satın aldı. 
     
     Geliri uyuşturucu kliniğine 

     Clapton, gitarının satışından elde ettiği geliri, uyuşturucu bağımlılarının tedavi gördüğü Crossroads adlşı kliniğe bağışlayacak. 
     Eric Clapton, Blackie'yi ilk olarak 1973 yılında, yakın arkadaşı Pete Townshend'ın uyuşturucu bağımlılığından kurtulmasına yardımcı olmak amacıyla düzenlenen bir konserde çalmıştı. 
     
     13 yıldır kullanmıyordu 

     Clapton bu gitarı şahsen 13 yıldır kullanmıyor. 
     Fakat İngiliz müzisyen, gitarın başkalarınca kullanılabileceği görüşünde. 
     Daha önce yine Clapton'a ait, 1956 Fender Stratocaster Brownie tipi gitar, 1999'da bir müzayedede, 497 bin 500 dolara satılmıştı. 
     
</TEXT>
</DOC>
