<DOC>
<DOCNO> 284046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sondun46.html </URL>
<DATE> 2004/10/28/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Paris, Arafat'ın Fransa'da tedavi görmesini kabul etti 
</HEADLINE>
<TEXT>

     Fransa, Filistin lideri Yaser Arafat'ın bir Fransız hastanesinde tedavi edilmesine yönelik isteği kabul etti. 
     Fransa Cumhurbaşkanlığı sözcüsü tarafından yapılan açıklamada, Arafat'ın getirilmesi için Fransa'nın Filistin'e bir uçak göndereceği belirtildi. 
     Sözcü, Arafat'ın Batı Şeria'nın Ramallah kentindeki karargahından Fransa'ya ne zaman getirileceği hakkında ise açıklama yapmadı. 
     İnfo radyosu ise Filistinli liderin birkaç saat içinde Paris'e getirilebileceğini duyurdu. 
     Bu arada Arafat'ın yardımcılarından Münib El Masri, Filistinli liderin yarın sabah Paris'e hareket edeceğini söyledi. 
     El Masri, Arafat'ın yarın erkenden Ürdün'ün başkenti Amman'a geçeceğini, daha sonra da tıbbi tedavisi için Paris'e gideceğini bildirerek, Arafat'ı tedavi eden doktorların ''neyin kötü gittiği'' ile ilgili bir karara varamadıklarını da söyledi. 
     
</TEXT>
</DOC>
