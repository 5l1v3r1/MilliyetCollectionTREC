<DOC>
<DOCNO> 293561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sontur41.html </URL>
<DATE> 2004/11/30/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Kangal köpeği, şehre inen kurdu parçaladı, kurt sürüsünü de kaçırdı 
</HEADLINE>
<TEXT>

     Sivas'ta, yerleşim alanlarına inmeye çalışan kurt sürüsüne saldıran ''Diyar'' adlı Kangal köpeğinin 1 kurdu parçaladığı, diğerlerini de kaçırdığı bildirildi. 
     AA muhabirinin aldığı bilgiye göre, dünyaca ünlü Kangal köpeklerinin üretildiği, yaklaşık bin 500 metre yükseklikteki Meraküm Tepesi'nde kurulan İç Anadolu Tarım Hayvancılık A.Ş. Tesisleri'nin bulunduğu araziden yerleşim alanlarına inmeye çalışan 6 kurt, çiftlikteki Kangal köpekleri tarafından fark edildi. 
     Tesis yetkilileri, yaklaşık 2 metre yükseklikteki üzeri açık ve bağsız bir kulübede barınan köpeklerden, çeşitli yarışmalarda derece aldığı bildirilen ''Diyar'' adlı saf ırk Kangal köpeğinin, kulübesinden atlayarak kurt sürüsüne saldırdığını bildirdi. 
     Yetkililer, Diyar'ın sürüden 1 kurdu parçaladığını, diğer kurtları da kaçırdığını kaydetti. 
     Normalde Kangal köpeklerinin bulunduğu arazilere giremeyen kurtların aç kaldıkları zaman yerleşim birimlerine kadar indiğini belirten yetkililer, Kangal köpeklerinde kurda saldırma içgüdüsü olduğunu söyledi. 
     
</TEXT>
</DOC>
