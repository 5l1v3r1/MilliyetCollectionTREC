<DOC>
<DOCNO> 290202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonspo18.html </URL>
<DATE> 2004/11/19/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Kuzey ve Güney Kore Dünya Kupası finallerine tek takımla katılmak istiyor 
</HEADLINE>
<TEXT>

     Kuzey ve Güney Kore milli futbol takımları, elemelerde başarılı olmaları halinde, Almanya'da düzenlenecek 18. Dünya Kupası finallerinde Kore'yi tek takım olarak temsil etmek istiyorlar. 
     Takımının elemelerde Birleşik Arap Emirlikleri'ne 1-0 yenilmesinin ardından Asya Futbol Konfederasyonu'nun internet sitesine açıklamalarda bulunan Kuzey Kore Milli Takımı Teknik Direktörü Yun Jong Su, ''Şu anda her 2 takım da ayrı mücadele ediyor. Ancak umut ediyorum ki Kuzey ve Güney Kore elemelerde başarılı olur ve finallerde tek bir takım olarak tüm Kore'yi temsil eder'' dedi. 
     Güney Kore Futbol Federasyonu Halkla İlişkiler Direktörü You Young-chul ise, Kuzey Kore'den konuyla ilgili resmi bir teklif geldiğinde durumu değerlendireceklerini belirtirken, ''Biz böyle bir teklifi içtenlikle değerlendiririz. Takımların birleştirilmesi için teklif yapılsa bile bu oldukça karmaşık bir süreç. FIFA'dan onay alınması da gerekiyor'' dedi. 
     Her 2 Kore, birçok organizasyona ortak katılmasına rağmen olimpiyatlar ve Asya Oyunları'nda ayrı takımlar halinde mücadele ediyor. 
     Güney Kore, Japonya ile birlikte evsahipliğini yaptığı 2002 Dünya Kupası finallerinde Türkiye'ye 3-2 yenilerek 4. olurken, Kuzey Kore, Dünya Kupası finallerine ilk kez katıldığı 1966'dan bu yana finallere gitme başarısı gösteremedi. 
     
</TEXT>
</DOC>
