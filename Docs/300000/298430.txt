<DOC>
<DOCNO> 298430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/yazar/tamer.html </URL>
<DATE> 2004/12/17/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
AB'nin geleceği, Türkiye'nin ise geçmişi masada... 
</HEADLINE>
<TEXT>

2 gün önce Google'a Turkey EU diye yazdığımda karşıma 5 milyon 410 bin adet İngilizce referans çıkmıştı. Bu satırları yazdığım 16 aralık sabah 10.00 itibariyle yeniden Turkey EU diye girdim, referans sayısı 6 milyon 160 bine yükselmişti. 48 saatte 750 bin yeni haber, yorum, rapor... 
Eczacıbaşı Holding Yönetim Kurulu Başkanı Bülent Eczacıbaşı, AB İlerleme Raporu'nun açıklandığı 6 Ekim öncesinde benzeri bir tarama yaptığında sadece 2,5 milyon referansla karşılaşmıştı. Üstelik bu 2,5 milyon referansın 1 milyonu, ağustos 2004 ve sonrasına aitti. Yine Eczacıbaşı'nın taramasına göre Türkiye - AB ilişkilerinin konu edildiği referans sayısı 2003 sonuna kadarki dönemde sadece 1 milyonken, 2004 eylül sonu itibariyle 2,5 milyona ulaşmıştı. Bugünse bu sayı 6,1 milyon. 
Fazla kafa karıştırdıysam küçük bir özet Son 11,5 ayda Türkiye ile ilgili tam 5.1 milyon adet haber, yorum, yazı, rapor çıkmış. Sadece İngilizce. Bu 5.1 milyon referansın 3.6 milyonu ise son 2.5 aya ait Avrupa'nın ana gündem maddesi haline geldiğimizin daha iyi bir göstergesi olabilir mi 

Türkiye faktörü 
Avrupa Birliği Türkiye üzerinden en hararetli şekilde kendi geleceğini tartışıyor aslında AB, dünya güç dengelerinde sadece büyük bir ekonomik güç olarak mı varlığını sürdürecek Yoksa ekonomik gücünün yanı sıra güçlü bir siyasi aktör de olabilecek mi Tarihte bugüne kadarki en büyük barış projesi olan Avrupa Birliği Türkiye'yi de kucakladığında, dev bir silah sanayiine sahip olmadan da dünya politikasına ağırlığını koyabilecek. Düne kadar Türkiye'ye hasmane tutum içindeki Ortadoğu ülkelerinin son dönemde değişen dostane tavrı da, AB'nin gelecek stratejileri belirlenirken ciddi olarak hesaba katılması gereken bir unsur. 

İsviçre Schengen'e 
Bu arada 11 Eylül ve ABD'nin Irak'ı işgali nedeniyle bozulan dünya dengeleri yeniden şekillenirken, bugüne kadar AB dışında kalmayı yeğlemiş tuzu kuru Avrupa ülkelerinde de bir hareketlenme dikkati çekiyor. Önceki gün gazetede ziyaretime gelen İsviçre'nin yeni Ankara Büyükelçisi Dr. Walter B. Gyger'le sohbet ediyorduk. İsviçre AB üyesi olmadığı halde, neden İtalya, Fransa ve Almanya gibi ülkelerin ortak vize uygulaması olan Schengen'e katılmaya hazırlanıyor diye sordum. "Fransa, İtalya, Avusturya, Almanya... Dört bir tarafımız AB ülkeleriyle çevrili. Biz ortadayız. Göç politikasında tek bir vize daha uygun. Kaldı ki sadece vizede değil, gelecekte başka alanlarda da AB üyelerinin ortak uygulamalarına katılabiliriz" dedi. AB dışında kalmayı yeğleyen petrol zengini Norveç'in de gelecekte bazı alanlarda AB ülkelerinin ortak politikasına katılması söz konusu. 

Tarihle yüzleşme 
Büyükelçi Dr. Gyger'in eşi Türk. Dolayısıyla Türkiye'ye ilgisi, ağustos başından beri Ankara'da bulunmasıyla sınırlı değil. Dr. Gyger'le yarınki AB Zirvesi'nden Türkiye ile ilgili olarak çıkacak karar üzerine beyin jimnastiği yaparken şu noktada mutabık kaldık Bu vesileyle Avrupa kendi geleceğini masaya yatırdı. Türkiye ise tarihiyle yüzleşiyor Kürt'üyle, Ermeni'siyle, Kıbrıs'ıyla kendi geçmişini tartışmaya açıyor... Çıkacak karar, ilk bakışta Türkiye'nin geleceğiyle ilgili görünse de... 
Bu satırların yazıldığı öğle saatlerinde Türk hükümeti ile AB ülkeleri devlet ya da hükümet başkanları arasındaki pazarlık h l sürüyordu. Avrupa Parlamentosu'nda "Türkiye'ye evet" oylarının beklenmedik çoğunluğu ve ardından da Fransa Cumhurbaşkanı Jacques Chirac'ın Türkiye'ye açık destek veren konuşmasıyla moralliydik. 
Türkiye'nin ipi göğüsleyeceği anı, nefesimizi tutmuş bekliyoruz. Sadece Türkiye'nin geleceği için değil, Avrupa'nın ve dünyanın da geleceği için... 



</TEXT>
</DOC>
