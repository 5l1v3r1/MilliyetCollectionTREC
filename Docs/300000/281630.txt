<DOC>
<DOCNO> 281630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sontur20.html </URL>
<DATE> 2004/10/19/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Cehaletin böylesi... Akraba evliliği yüzünden 6 çocuğunu kaybetti ama... 
</HEADLINE>
<TEXT>

     Adana'da, akraba evliliği yüzünden 6 çocuğunu kaybeden, 4 çocuğu kalp hastası olan, 11'inci kez anne olmaya hazırlanıyor. 
     Bingöl'den göç ederek Adana'ya yerleşen, eşi sinir hastası ve işsiz, kendisi de göğüs kanseri olan Sakine Şimşek, AA muhabirine, yaklaşık 19 yıl önce ailesinin de baskısıyla dayısının oğlu Arif Şimşek ile evlendirildiğini belirtti. 
     Sakine Şimşek, köylerinde kız çocuklarının okula gönderilmediğini, eğitim görmediği için akraba evliliğinin sakıncalarını bilmediğini, 6 çocuğunu bu yüzden kaybettiğini anlattı. 
     Çocukları Hüseyin 16 , Fatma 12 , Melek 8 ve Felek 6 kalp hastası olan Sakine Şimşek, Fatma'nın ayrıca ellerinde ve ayaklarında toplam 24 parmak bulunduğunu belirterek, şunları söyledi 
     ''Çocuklarımın hastalığına üzülürken bu kez ben de göğüs kanserine yakalandığımı öğrendim. Yeşilkartımız sayesinde tedavi oluyoruz. Şu anda en büyük oğlum Hüseyin, durumu kritik olduğu için Ankara'da tedavi görüyor, kalbine pil takıldı. Diğer çocuklarımın tedavisi evde sürüyor.'' Eşi Arif Şimşek'in sinir hastası olduğunu, bu nedenle hiçbir işte sürekli çalışamadığını belirten Sakine Şimşek, hayırseverlerin yardımlarıyla karınlarını doyurabildiklerini söyledi. 
     Hasta çocuk ihtimalinin yüksekliği, kendisinin, çocuklarının ve eşinin rahatsızlığına rağmen 11'inci kez hamile kalan Sakine Şimşek, ''Korunuyoruz ancak, yine de hamile kalıyorum'' dedi. 
     
     AKRABA EVLİLİĞİ 

     Adana Tabip Odası Başkanı Doç. Dr. Osman Küçükosmanoğlu ise özellikle Çukurova Bölgesi'nde akraba evliliğinden kaynaklanan hastalıklara sıkça rastlandığını bildirdi. 
     Akraba evliliğinin neden olduğu hastalıkların önemli bölümünün ise ölümle sonuçlanan üzücü sonuçlara yol açabildiğini anlatan Küçükosmanoğlu, ''Sorunu eğitimle çözebiliriz. Aile planlamasının nasıl yapılacağını, akraba evliliğinin sakıncalarını en ücra köşelere kadar giderek öğretmeliyiz'' dedi. 
     
</TEXT>
</DOC>
