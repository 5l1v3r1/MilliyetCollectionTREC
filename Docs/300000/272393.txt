<DOC>
<DOCNO> 272393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonspo23.html </URL>
<DATE> 2004/09/16/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Roma'da gözler UEFA'dan gelecek ceza kararına çevrildi 
</HEADLINE>
<TEXT>

     Avrupa Şampiyonlar Ligi'nde dün gece konuk ekibin 1-0 önde kapadığı ilk yarı sonunda İsveçli hakem Anders Frisk'in yaralanmasıyla tatil edilen AS Roma-Dinamo Kiev karşılaşmasının ardından gözler UEFA Disiplin Kurulu'na çevrildi. 
     UEFA'nın en az 3 günlük bir sürenin ardından maça ilişkin alacağı kararı açıklaması bekleniyor. 
     AS Roma'ya ağır cezaların kesileceği konusunda görüş birliği içinde olan İtalyan basınının tahminleri, saha kapatmadan Avrupa kupalarından men cezasına dek uzanıyor. 
     İç sayfada ''Roma'da korku'' başlığını kullanan La Gazzetta dello Sport'a göre ''Olimpiyat Stadı'nın geçmişte de sabıkaları var. UEFA, örnek bir ceza verme yoluna başvurabilir.'' Gazete, sarı-kırmızılı kulübe verilecek ceza tahminini 2 cümleyle özetledi 
     ''AS Roma, bu olayın bedelini Olimpiyat Stadı'nın en az 5 maç saha kapatma cezası almasıyla ödemek durumunda kalabilir. Alınabilecek en ağır ceza ise AS Roma'nın Avrupa kupalarından 1 yıl boyunca men edilmesi biçiminde olabilir.'' Tuttosport Gazetesi AS Roma'nın bu kez 13 Şubat 2002'de Galatasaray ile yaşanan kavgalı maçtan çok daha ağır bir cezaya maruz kalacağını savundu. 
     Corriere dello Sport ise, ''Olimpiyat Stadı'na en az 3 maç saha kapatma cezası'' diye başlık attı. 
     Gazete, UEFA'nın işi ticari kaygıları da gözönüne alarak AS Roma'yı Avrupa kupalarından men etmeye dek vardırmayacağını ileri sürdü. 
     Ancak bu cezanın da tümüyle gündem dışı olmadığını belirten gazete, şu görüşlere yer verdi 
     ''En önemli konu, 'suçun yinelenmesi sorununun nasıl aşılacağı'' olacak. UEFA Disiplin Yönetmeliği'nin 18. maddesinde 'yineleme' süresi 5 yıl olarak sınırlanıyor. Ama Türkler ile yaşanan kavganın üzerinden henüz yalnızca 2.5 yıl geçti. Dolayısıyla AS Roma'nın avukatları bu büyük engeli nasıl aşacaklarına ilişkin daha şimdiden kafa yormalı.'' 
     
</TEXT>
</DOC>
