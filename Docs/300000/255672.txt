<DOC>
<DOCNO> 255672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sonsiy14.html </URL>
<DATE> 2004/07/15/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Kemal Derviş Deniz Beyle bazı konularda ayrı düşünüyoruz 
</HEADLINE>
<TEXT>

     CHP İstanbul Milletvekili Kemal Derviş, partinin uluslararası bağlantıları da olan bir komployla karşı karşıya bulunduğu yönündeki değerlendirmelere katılmadığını belirterek, ''Komplo teorilerine fazla inanmıyorum. Maalesef birbirimizi yıpratıyoruz'' dedi. 
     Derviş, AA muhabirinin CHP'deki parti iç tartışmalar ve kurultayın ardından yaşanan gelişmelere ilişkin sorularını yanıtladı. 
     CHP'nin 3 Temmuz'da yapılan olağanüstü kurultayının ''yararlı bir kurultay olmadığını'' belirten Kemal Derviş, ''Bizi ileriye götürmedi. İnsanların daha da kırıldığı birbirini daha çok suçladığı bir ortam oldu. İnşallah bunu aşarız'' diye konuştu. 
     Partide ''İçeriğe dönük tartışmalara ihtiyaç bulunduğunu'' vurgulayan Derviş, sözlerini şöyle sürdürdü 
     ''Somut çözüm üretmeye çok ihtiyacımız var. Bunları saygılı ve özgür bir ortamda yapmamız gerekiyor. Şahsi suçlamaların, geçmişe dönük kavgaların ağır bastığı bir kurultay buna hizmet etmedi. Mesajların daha berraklaştırılmasına dünün, evvelsi günün sorunlarına değil bugünün sorunlarına eğilmeye, vatandaşla popülist olmayan ama beklentilerine cevap veren bir ilişki kurulmasına çok ihtiyaç var. Tüm bunları yapmak gerekiyor. Kişisel suçlamalar ve kırılmalar zarar veriyor.'' 
     
     TÜZÜK DEĞİL PROGRAM KURULTAYI 
     Kemal Derviş, olağanüstü tüzük kurultayı toplamaya yönelik girişimin anımsatılması üzerine, kendisinin buna destek vermediğini belirterek, ''3 Temmuz'daki kurultayın gereksiz olduğunu yeni bir olağanüstü kurultayı da anlamlı bulmadığını'' söyledi. 
     CHP'de konuşulup, halledilmesi gereken pek çok konu bulunduğuna dikkati çeken Derviş, ''Düşüncem ileride içeriğe dönük bir program kurultayının gündeme gelmesi. Bunun çok yararlı olacağını düşünüyorum. Acele etmeden, iyi düşünerek, hazırlanarak böyle bir kurultaya yönelmek en doğru tercih olacaktır'' diye konuştu. 
     Derviş, program kurultayına yönelik görüşlerini parti içinden destekleyenler bulunduğunu ifade ederek, parti yönetiminde bulunan bazı isimlerin de bu düşünceyi paylaştığını savundu. 
     
     ''YENİ BİR PARTİ ÇALIŞMASI YOK'' 
     Derviş, siyasi kulislerde yeni bir parti yapılanması için çalışmalar yürüttüğüne yönelik söylentiler bulunduğunun anımsatılması üzerine, ''Böyle bir şey yok. Şu anda en yoğun olarak çalıştığım konu, Türkiye'nin güçlü bir biçimde, ihtiyaçlarımızı karşılayacak şekilde AB'ye girebilmesi. Bu konuda yoğun olarak çalışıyorum'' diye konuştu. 
     Bir soru üzerine CHP Genel Başkanı Deniz Baykal'la ''iki-üç aydır fazla diyaloğu olmadığını'' belirten Kemal Derviş, ''Fazla ortak bir çalışmamız olmadı. Ama yine de arada bir konuşuruz. İleride de önemli konularda mutlaka ilişki kurmaya devam edeceğim'' dedi. 
     
     'DÜZMECE BELGELERİ KAALE ALMAMAK LAZIM'' 
     Derviş, Baykal'ın kurultayda ve ardından MYK toplantısında gündeme getirdiği, kendisini hedef alan bazı düzmece belgeler ve CHP'nin uluslararası komployla karşı karşıya bulunduğu iddialarla ilgili bir soru üzerine şunları söyledi 
     ''Bütün bunları biraz hayretle dinliyorum. Bu tür şeylere ciddiyet atfetmek son derece yanlış. İnternet ortamında her türlü iddia, düzmece belge dolaşıyor. Bu tür fantezileri dolaştıran, uydurdukları bir takım olayları piyasaya sürmek isteyen insanlar var. Dünyanın heryerinde var bu. 
     Bence, bunlara gösterilecek en doğru tavır bunları hiç kaale almamak, ciddiye almamak, elinin tersiyle itmek. Deniz beyle bazı konularda ayrı düştük, ayrı düşünüyoruz. Ancak şahsi dürüstlüğü konusunda benim hiçbir şüphem, kuşkum yok. Deniz beyin şahsi dürüstlüğüne yönelen iddiaları son derece üzücü, çirkin buluyorum. En ufak bir doğruluk payı olduğuna inanmıyorum.' Derviş, ''CHP'yi yıpratmak için bir yerlerden düğmeye basıldığı iddiasına katıyor musunuz'' sorusuna da ''Komplo teorilerine fazla inanmıyorum. Maalesef birbimizi yıpratıyoruz. Birileri yapmaya çalışabilir ama müthiş bir komplo terosiyle birşeyler yapıldığına da ben inanmıyorum'' yanıtını verdi. 
     
</TEXT>
</DOC>
