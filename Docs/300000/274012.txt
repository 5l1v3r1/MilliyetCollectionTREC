<DOC>
<DOCNO> 274012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonspo20.html </URL>
<DATE> 2004/09/22/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Fatih Solak Ülkerspor'da kaldı... 
</HEADLINE>
<TEXT>

     Ülkerspor Kulübü, daha önce kiralamayı düşündüğü Fatih Solak'ı, Avrupa Şampiyonası Eleme Grubu maçlarındaki başarısı üzerine kadroda tutma kararı aldı. 
     2005 Avrupa Şampiyonası Eleme Grubu maçları öncesi Galatasaray ile anlaşan Fatih, Milli Takım kampı ve eleme grubu maçlarında gösterdiği performansla dikkatleri çekerken, Ülkerspor Kulübü de oyuncusunu kiralamaktan vazgeçti. 
     Ülkerspor Menajeri Hakan Artış, daha önce Fatih'i kiralık verebileceklerini ifade ettiklerini, ancak bugüne kadar resmi kiralık sözleşmesini herhangi bir kulübe vermediklerini belirterek, ''İbrahim Kutluay'ın takımda kalması durumunda, pivot pozisyonuna bir yabancı oyuncu alacaktık. Ama İbrahim'in NBA'e transferiyle, kısa forvet pozisyonu için yabancı oyuncu arayışındayız. Dolayısıyla Fatih Solak takımımızda kalacaktır'' dedi. 
     
</TEXT>
</DOC>
