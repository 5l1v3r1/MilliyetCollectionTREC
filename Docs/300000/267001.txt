<DOC>
<DOCNO> 267001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonyas07.html </URL>
<DATE> 2004/08/27/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
"İmkansız işler" günlüğü... 
</HEADLINE>
<TEXT>

     ''Bir dolmuşu kaçır'', ''Bugün kimseyi tanıma'', ''Bir travestiye çiçek ver, bir dilenciden para al'', ''Çankaya'dan Kızılay'a vitrin mankeni taşı''... 
     Birbirinden garip, kamera şakalarını andıran bu eylemler, Kasım ayında Ali Sarugan adlı öğrenci tarafından gerçekleştirilecek. Sarugan, dünyada belki de ilk kez yapılacak çalışmasını yüksek lisans tezi olarak okuluna teslim edecek. 
     Okulunda ve yakın çevresinde ''Cin Ali'' olarak tanınan Ali Sarugan'ın ''imkansız işler ajandası'', şakayla başladı. Ajandasına ''bugün şu yapılacak'' şeklinde düşülen bir notu geliştiren Sarugan, İbrahim Çiftçioğlu, Ali Kotan, Harun Antakyalı gibi sanatçılardan okul arkadaşlarına kadar pek çok kişiden ajandasına not yazmalarını istedi. Bunu okuluna sunan Sarugan'ın ajandası, Hacettepe Üniversitesi Güzel Sanatlar Fakültesi'nde ''yüksek lisans sanat eseri çalışması'' seçildi. Sarugan, video ve fotoğraflarla bu eylemleri nasıl gerçekleştirdiğini de belgeleyecek. 
     
     ''NE İŞİM OLUR AJANDAYLA DEDİ, HAYATI DEĞİŞTİ'' 
     Sarugan, AA muhabirinin sorularını yanıtlarken, tezinin Harun Antakyalı ve Turgay Kantürk'ün birlikte yaptırdığı ajandayla başladığını söyledi. 
     Hediye ajandayı mutlulukla kabul ettiğini dile getiren Sarugan, ''Sevindim ve kabul ettim. Fakat, 'ne işim olur ajandayla, iyisi mi siz birşeyler yazın, ben o gün gelince ne yazılmışsa onu yapayım' dedim. Böylece şakayla başlayan ajanda teze dönüştü'' dedi. 
     Ajandaya ilişkin bir sergi açmayı da planladığını anlatan Sarugan, ''Ancak burada öyle işler var ki nasıl yapacağım diye kara kara düşünüyorum. Bir dilenciden nasıl para alınır, bir dolmuş nasıl kaçırılır... Bakalım nasıl olacak '' diye konuştu. 
     
     İŞTE İMKANSIZ İŞLER AJANDASI 
     Ali Sarugan'ın imkansız işler ajandasının bazı yaprakları şöyle 
     -1 Kasım Ali Kotan Saçlarını yalakta yıkamamı istedi, fakat daha sonra bu talebini birlikte lavabo ya da bir banyo gibi bu iş için uygun bir yere çevirdik. Mümkün olursa hamam olacak, onu bir güzel keselememi de istiyor. 
     -2 Kasım Alev Saçlarımı kırmızıya boyamaya niyetlendi, sol kulağımda da kırmızı bir küpe istiyor. 
     -3 Kasım Şeniz Aksoy Saat 11 00'de kahvaltımı yapacağım, mantarlı omlet yiyeceğim, yeşil tişört giyeceğim. Daha sonra bir kafeye gidip iki saat oturup ''Ankara'da bir sanatçının 2 saati'' konulu hikaye yazacağım. Saat 14 00'de atölyesinde buluşarak çiçek ekeceğiz. Sonra terazi burcundan biriyle sinemaya gideceğim. 
     -5 Kasım Ferhat Özgür Yaya geçidinden geçerken kırmızıda bekleyen bir arabanın üstünden yürüyerek geçeceğim. 
     -6 Kasım Sevcan YÖK eylemine katılacağım. 
     -8 Kasım Harun Antakyalı Saat 09 17'de kalkacağım, sağlam bir kahvaltıdan sonra anne ve babamın ellerini öpeceğim. Bir şiir yazacağım, Devlet Resim ve Heykel Yarışması için bir çalışma yapacağım, bir sevgili bulacağım, ismi ''Berfu'' olacak. 
     -10 Kasım Nida Yılmaz Dolmabahçe Sarayı'nın önünde 08.35'te buluşacağız ve Atatürk'ün öldüğü odaya çıkacağız. Oradaki askerlerle birlikte yas tutacağım. 
     -15 Kasım Şevket Arık O gün karşılaştığım üç kızı öpecek, üç erkeğe sarılacağım. Bir travestiye çiçek vereceğim, bir dilenciden de para isteyeceğim. Galiba bu biraz zor olacak. 
     -18 Kasım Ümit Ulus-Seyranbağları dolmuşunu 15 dakika süreyle kaçıracağım. 
     -21 Kasım Atilla İlkyaz Bütün gün evde olacağım. ''Yalnızlık'' temalı kısa metrajlı bir film yapacağım. 
     -23 Kasım Ertuğrul Şen Beş kilo alacağım ya da vereceğim. Şunu belirtmem lazım, 48 kiloyum... 
     -24 Kasım Gonca Hacı Bayram Camii'nin önünde tarot bakacağım. 
     -27 Kasım Alp Tamer Ulukılıç Çankaya'dan Kızılay'a bir vitrin mankeni taşıyacağım. 
     -28 Kasım İbrahim Tayfur Özgürlüğü tanımlayıp 120'ye 150 ebatlarında bir resim yapacağım. 
     -29 Kasım İbrahim Çiftçioğlu Bana, ''aklını başına topla. Otur resim yap. Sana ne bunlardan'' dedi. 
     -30 Kasım Ozan Bilginer Etrafta ''Bartu'' adıyla dolaşıp herkesi tanımazdan geleceğim. 
     -Son olarak Zeynel Çağlar Ajandayı yakmamı istedi, sunumu yaptıktan sonra bunu da gerçekleştireceğim... 
     
</TEXT>
</DOC>
