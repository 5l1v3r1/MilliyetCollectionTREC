<DOC>
<DOCNO> 270307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/yazar/cemal.html </URL>
<DATE> 2004/09/09/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Keçi boynuzu gibi 
</HEADLINE>
<TEXT>

ATİNA 

Yavan bir futbol. İki takım da iyi oynamadı. Birinci devrenin hızlı temposu hariç keçi boynuzu gibi futbol da denebilir. 
İki taraf da sanki birbirinden korktu. Teknik direktörler risk almak istemediler. 
Özellikle ikinci devre bir kaza golü gelebilirdi. Biz bu kaza golüne son bir-iki dakika içinde çok yaklaştık. Gökdeniz ile Serhat, bu iki büyük fırsatı ezdiler. Özellikle ikinci devre isabetsiz paslar ve beceriksizlikler diz boyuydu. Rakip sahada, iki ay öncesinin Avrupa Şampiyonu Yunanistan önünde bir puan almak başarı mı 
Sanmıyorum. 
Milli maçın sevindirici yanı hiç olay çıkmaması ve futbolcuların centilmence mücadele etmeleri oldu. Beni ilgilendiren bir başka nokta 
Tribünler o kadar çok kadın, çocuk ve aile doluydu ki, bizim statlarda özlemini çektiğim bir şey burada gerçek olmuştu. Hoşuma giden bir şey de milli marşımızı ıslıklayanları susturan tribünler oldu. 
Bu arada Zorba'nın müziği Theodorakis'in bestesi, buzukilerin eşliğinde coşan tribünlerin çizdiği şölen manzarasıydı. 
Herhalde sonuç Yunanlılar açısından bir düş kırıklığıydı. İlk iki maçta 5 puan kaybetmiş olmanın üzüntüsü stattan çıkanların yüzlerinden okunuyordu. 
Aşağıda maç öncesi yazdığım yazı yer alıyor. 
Kostas'ın 
lokantası 
Maç saatine doğru içimde yükselmeye başlayan o bildik heyecan dalgası... Stadın çevresinde polis kaynıyor. Güvenlik kordonu iç içe üç bölüm. Çakmaklar, bozuk paralar toplanıyor polis tarafından. 
Kathimerini gazetesi, milli maç haberini birinci sayfasına koymuş, "Çok sıkı güvenlik önlemleri" diye de başlık atmış. 
Yenecek miyiz .. 
"Bu maçı seyretmek isterdim" diyor uzosunu yudumlarken, "Gittik, stadın önünde sıraya da girdik ama yetişemedik, bize kalmadı. Kapış kapış gitti biletler." 
Ekliyor 
"Yunanistan yenmek zorunda Cumartesi günkü Arnavutluk yenilgisinden sonra galibiyete mahkum. İnşallah olay çıkmaz." 
Duruyor duruyor, "Ah o ne gençlikti İstanbul'da geçirdiğimiz" derken gözleri buğulanıyor. 
Bir yudum daha uzo... 
Adı Kostas. 
"Stelyo'nun en sevdiği uzodur bu, Midilli'den getirdi" diyor. 
İkisi de İstanbul'da doğmuş. Kendisi Ayazpaşa'dan, karısı Cihangir'den. Nişanları Hilton Oteli'nde yapılmış. 
"En güzel, İstanbul Hilton'dur." 
Babasının deri fabrikası varmış Kazlıçeşme'de. Kayınpederinin kumaşçı dükkanıysa Beyoğlu'nda, İstiklal Caddesi'ndeymiş... Ben de büyükbabamın Midilli'de, babaannemin Serez'de, babamın da 1900'de Selanik'te doğduğunu söylüyorum. 
Bir yudum daha uzo... 
Babası, Kostas'a zorla Çetin Altan'ın yazılarını okuturmuş, "Oku oku bu adamı, gözün açılsın derdi" diye anlatıyor. 1970'de göçmüşler Atina'ya. "Baktık, Maliye'den şuradan buradan fabrikaya giden gelen çoğaldı. Baktık olmayacak, babam fabrikayı devretti, Yeşilyurt'taki evi sattı, göçtük İstanbul'dan..." 
Duruyor duruyor, "Ah o ne gençlikti İstanbul'da geçirdiğimiz" diyor gözleri buğulanarak, "Bizim çocuklara anlatıyorum ama anlamıyorlar ki... Yaşlılar birer birer başka bir diyara gittikçe, Türkçe konuşan da kalmıyor. Benim çocuklar bilmiyor Türkçeyi." 
Bir yudum daha uzo... 
Tuzlu balığı güzel pişirmişler. 
Yenecek miyiz .. 
Babası, Kostas'a İngiltere'de dericilik okutmuş. Ama o dericiliği sevmemiş. Yunanistan'a geri dönünce gemilerde çalışmaya başlamış, dünyayı dolaşmış, kendisi de armatör olmuş. 35 yıl sonra gemilerini satmış, anlaşılan yemeği içmeyi çok sevdiği için ve de hobi olarak, zevk için Pire Sokak 105 numaradaki Thalata adını taşıyan deniz ürünleri lokantasını açmış... 
Konu siyasetten açılıyor. 1967 - 1974 arasındaki askeri cunta döneminde Yunanistan'ın nasıl yaşanmaz hale geldiğini anlatıyor. "Özgürlük yoktu. Boğucu bir havası vardı. Türkiye'yi arardık. Sonra Türkiye kötüye gitti" diyor gülerek, "Şimdi ise demokrasinin ötesinde, anarşi var anarşi..." 
Sosyalist lider Andreas Papandreu başbakanlığı döneminde askerin kışlasına sokulduğunu, sokaktaki adamın sesinin daha çıkmaya başladığını anlatıyor. "Askerin üniformasıyla sokakta dolaşması artık yasak" diyor Kostas, "Bak şimdi buraya bir subay gelse, herhangi bir olay çıksa ve askerliğini öne sürmeye kalksa kendini bir anda hapiste bulur." 
Türkiye'de askerin durumunu soruyor. Asker - demokrasi bağlamında eleştirel görüşlerini dile getiriyor. 
Zina konusu aklıma takılıyor. 
Bir zamanlar zina suçmuş Yunanistan'da. Cezası hapismiş. 1980'lerin başında, Andreas Papandreu döneminde suç olmaktan çıkarılmış. Medeni nikah da legalize edilmiş... Kilise'ye rağmen atılmış iki adım da... 
Yunanistan ileriye, biz geriye mi 
Yunanistan'a beş yıldır ilk kez geliyorum. Havaalanı gıcır olmuş. Yollar da, Atina da yenilenmiş. Metro açıldığı için trafikte rahatlama var. Hava kirliliğinin kalmadığını söylüyorlar. 
Siyaset istikrarlı, ekonomi istikrarlı... Kendine güvenen, daha dünyaya açılmış, daha kozmopolit ve daha havalı bir Atina ve Atinalılar... Avrupa Birliği üyeliğiyle olimpiyatlar anlaşılan yaramış Yunanistan'a... 
Grande Bretagne Oteli galiba sil baştan yapılmış. Ama biraz fazla süslü olmuş. Eski hali daha mı kişilikliydi Yoksa ben mi geçmişini arayan, bulamayan biri haline geliyorum 
Bilmem belki de... 
Durup durup "Neydi o İstanbul'da geçirdiğimiz gençlik yılları..." derken gözleri buğulanıyor Kostas'ın. Stelyo'nun Midilli uzosundan buz gibi bir yudum daha... 
Yenecek miyiz 
Siz bu satırları okurken, bu sorunun yanıtını biliyor olacaksınız. Ama yensek yenilsek de hayat devam edecek, güzel olan da bu değil mi 



</TEXT>
</DOC>
