<DOC>
<DOCNO> 282125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sondun32.html </URL>
<DATE> 2004/10/21/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Hollanda'da Hıristiyanlık zayıflıyor 
</HEADLINE>
<TEXT>

     Hollanda'da kendisini Hıristiyan olarak niteleyen kişi sayısı son sekiz yılda önemli oranda azaldı. Ülke halkının ancak üçte biri, kendisini Hıristiyan dinine ve değerlerine bağlı kabul ediyor. 
     Vrij Üniversitesi, NCRV Televizyonu ve Trouw Gazetesi tarafından yapılan ortak araştırmaya göre, halk, hızla dini görüşlerinden uzaklaşıyor. Sekiz yıl önce halkın yüzde 50'den fazlası kendisini Hıristiyan olarak nitelerken, bugün bu oran yüzde 33'e geriledi. 
     Hollandalılar arasında Hıristiyanlığın kutsal kitabı İncil'e sahip olanların sayısında da azalma görüldü. 1996 yılında halkın yüzde 70'e yakını evinde bir ya da daha fazla İncil bulundururken, bu oran yüzde 54'e geriledi. İncil'e sahip olanların sayısında azalmanın, özellikle Katolikler arasında daha fazla olduğu belirlendi. 
     Araştırmacılara göre, son 30 yılda Hollanda'da dinle ilgili görüşlerde önemli değişiklikler yaşandı. 30 yıl önce halkın yarıdan fazlası Tanrı'nın varlığına inancı olduğunu belirtirken, bu oran bugün yüzde 20'lere kadar geriledi. 
     Araştırmaya katılanların yüzde 13'ü kendisini ateist olarak nitelerken, üçte biri Tanrı'nın varlığından emin olmadığını dile getirdi. 
     
</TEXT>
</DOC>
