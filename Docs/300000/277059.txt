<DOC>
<DOCNO> 277059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/spor/spo15.html </URL>
<DATE> 2004/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Solberg vazgeçmiyor 

DÜNYA Ralli Şampiyonası'nın 13. ayağını oluşturan İtalya Rallisi'nde mutlu sona ulaşan isim Subaru pilotu Petter Solberg oldu. Böylece üst üste son üç ralliyi kazanma başarısını gösteren Norveçli sürücü, bitime üç yarış kala 26 puan gerisinde olduğu şampiyona lideri Sebastien Loeb'i yakalama ümidini sürdürdü. 19 etabın 13'ünü kazanan Solberg'i, Citroen pilotları Loeb ve Carlos Sainz izledi. Rallide bir sonraki ayak Fransa'da koşulacak. 

Motosiklette başarı 

MOTOSİKLETTE Kenan Sofuoğlu, Avrupa Motosiklet Şampiyonası Superstock Kategorisi'nde Avrupa üçüncüsü oldu. Mart ayında başlayan şampiyonada Yamaha R1 ile beş kez podyuma çıkan 22 yaşındaki Sofuoğlu, 4 üçüncülük, 1 de ikincilik ile genel klasman üçüncülüğüne ulaştı. Genç motosikletçi dün de Magny Cours pistinde üçüncü olarak tarihi başarıyı yakaladı. 

Rallinin kralı Yazıcı 

TÜRKİYE Ralli Şampiyonası'nın 6. ve son ayağı olan Ford Otosan 22. Kocaeli Rallisi'ni Serkan Yazıcı kazandı. Pilotlar şampiyonluğunu daha önce ilan eden Yazıcı, Kocaeli'deki başarısıyla da takımı Ford'u markalar şampiyonluğuna taşıdı. 48 ekipten 36'sının tamamladığı rallide ikinciliği Fiat'tan Volkan Işık, üçüncülüğü de Hakan Dinç elde etti. 

Havuzun Aslanlar'ı 

MACARİSTAN'DA düzenlenen Avrupa Şampiyonlar Ligi A Grubu eleme karşılaşmalarında 3. olan Galatasaray, finallere kalarak büyük bir başarıya imza attı. Şube Sorumlusu Levent Çiner, büyük ihtimalle İstanbul'da yapılacak finallerde mutlu son için mücadele edeceklerini söyledi. Bu arada Şampiyonlar Lig C Grubu'nda ikinci olan İYİK ise Avrupa Ligi Eleme Turu'na yükseldi. 

Tekin birinci 

OFF-Road'ta Wrangler Cup'ın ikinci ayağında Mehmet Tekin rakiplerini sollayarak birinci oldu. Şile'de özel olarak hazırlanan parkurda yapılan yarışa 31 araç katıldı. Tek tip lastiklerin kullanıldığı yarış sonucunda, Mehmet Becce ikinci, Soner Aydagül de üçüncülüğü elde etti. 

Fire yok 

TENİSTE Tayland ve Kore Açık Turnuvaları dün sonuçlandı. Kore Açık Tenis Turnuvası'nda, son Wimbledon şampiyonu 1 numaralı seribaşı Rus raket Maria Sharapova zirveye çıkarken, Tayland Açık Tenis Turnuvası'nda ise 1 numaralı seribaşı İsviçreli raket Roger Federer şampiyonluğa ulaştı. 

Engel tanımadılar 

GÖRME Engelliler Atletizm Federasyon Kupası yarışları sona erdi. 300 metre yıldız kızlarda Neslihan Türkoğlu, erkeklerde ise Yılmaz Çatıklı birinci oldu. Gülle atma büyükler kategorisinde sadece B2 grubunda yapılan yarışmada Gülsüm Küçümen zafere ulaştı. Gülle atma büyük erkekler kategorisinde Erkan Öztürk, uzun atlama genç erkekler kategorisinde ise Tekin Okan zirveye çıktı. 


</TEXT>
</DOC>
