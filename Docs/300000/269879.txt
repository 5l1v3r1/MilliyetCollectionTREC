<DOC>
<DOCNO> 269879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/ekonomi/eko05.html </URL>
<DATE> 2004/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Müzakereye hazırlanıyoruz mesajı verin' 
</HEADLINE>
<TEXT>


TÜSİAD Özelleştirme başta olmak üzere yapısal reformlarda radikal adımlar bekliyoruz 

ANKARA Milliyet 

Ankara'da hükümet üyeleri ile görüşen Ömer Sabancı başkanlığındaki Türk Sanayicileri ve İşadamları Derneği TÜSİAD heyeti, özelleştirme başta olmak üzere yapısal reformlarda radikal adımlar beklediklerini ifade ederek, AB sürecinde Türkiye'nin, "müzakerelere hazırlanıyoruz" mesajı vermesi gerektiğini vurguladı. 
TÜSİAD üyeleri dün Ankara'da Başbakan Erdoğan'la biraraya geldi. Görüşmede TÜSİAD Başkanı Sabancı, özelleştirme, vergi ve sosyal güvenlik reformu gibi yapısal reformların çözülmesi gerektiğini vurguladı. AB konusunda da Türkiye'nin yapılması gerekeni yaptığını kaydeden Sabancı, "Bundan sonra müzakereye hazırlanıyoruz mesajı verilmeli" dedi. 

'Ortaklarınızı özendirin' 
Sabancı, 36 ile verilecek teşvik konusunda da, "Sektörel önceliklerin gözetilmesi" önerisini getirdi. Erdoğan da teşviklerin iki yıl içinde sonuç vereceğini, yatırımlara TÜSİAD'ın da katılması gerektiğini ifade etti. Yabancı sermayenin 17 Aralık'tan sonra artacağını kaydeden Başbakan, TÜSİAD üyelerine, "Siz de yabancı ortaklarınızı yatırım yapmaları için özendirin" dedi. 


</TEXT>
</DOC>
