<DOC>
<DOCNO> 275078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sonsiy10.html </URL>
<DATE> 2004/09/26/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Başbakan Erdoğan'ın Brüksel temaslarına tepki... 
</HEADLINE>
<TEXT>

     Eski Dışişleri Bakanı Şükrü Sina Gürel, Başbakan Recep Tayyip Erdoğan'ın Brüksel temaslarını eleştirerek, ''Brüksel seferi, öncesi ve sonrasıyla, inanılırlık, güvenilirlik ve tutarlılık açılarından Sayın Başbakan'ı ve partisini yıpratmıştır'' dedi. 
     Eski Dışişleri Bakanları Gürel ve Mümtaz Soysal, Erdoğan'ın Brüksel temaslarına ilişkin, Mülkiyeliler Birliği'nde ortak basın toplantısı düzenlediler. 
     Hazırlanan ortak metni okuyan Gürel, Erdoğan'ın büyük bir diplomasi başarısı olarak sunulan Brüksel temaslarının, ''çok boyutlu bir yıpranıştan ibaret olduğunu'' iddia etti. 
     Brüksel gezisinin, öncesi ve sonrasıyla, inanılırlık, güvenilirlik ve tutarlılık açılarından Erdoğan'ı ve partisini yıprattığını öne süren Gürel, TCK tasarısının ani geri çekilişi ve Brüksel'den verilen işaretle yeniden gündeme getirilişinin, Türk parlamentosunun saygınlığını da yıprattığını savundu. 
     Ana muhalefet partisinin de ''sözde başarıya ortak olmaya ya da taktik çıkışlarla puan kazanmaya çabalayarak yıprandığını'' öne süren Gürel, ''Şaşkınlaşan ve Başbakan'ın kendi yarattığı yanlıştan dönüşünü başarı sayan medyanın büyük bir bölümü de bu süreçte yıpranmıştır. Olayın en zararlı yanı, sanki zina konusunu yıllardır tartışıyormuş izlenimi verilen Cumhuriyet Türkiyesi'nin, devlet ve ulus olarak, dış saygınlık konusundaki yıpranışı olmuştur'' diye konuştu. 
     
     ''İSTEKLERE KARŞI DİRENİŞ...'' 
     Gürel, süreç sonunda AB Komisyonu'nca verilen mesajın inandırıcı olmadığını ifade ederek, ''masada sorun kalmadı'' demenin, 6 Ekim ve 17 Aralık tarihlerine kadar hiç koşul ileri sürülmeyeceği anlamına gelmediğini söyledi. Gürel, sözlerini şöyle sürdürdü 
     ''Kaldı ki AB'den gelen işaretler, başlatılsa bile 15 yıl süreceği söylenen müzakerelerde Güney Kıbrıs Rum Yönetimi'nin devlet olarak tanınması, Annan Planı'nın Rum istekleri yönünde değiştirilip KKTC'nin varlığına son verilmesi, sözde Ermeni soykırımının kabul edilmesi, Güneydoğu'da Cumhuriyet ilkelerine ters uygulamalara gidilmesi, Anayasa sistemine aykırı bir azınlık kavramının benimsenmesi, Rum Patrikhanesi'nin statüsünde değişiklik yapılması ve Heybeliada Ruhban Okulu'nun açılması, Ege'de Atina'ya ödün verilmesi gibi bir yığın isteğin gündeme getirileceğini gösteriyor. Başbakan'ın son tutumu, ilerisi için bu çeşit isteklere karşı direniş açısından da güven verici sayılmaz.'' Türkiye'nin AB'ye üyelik girişiminin, kısa dönemler dışında, ''genellikle bir eziklik, çırpınış ve onur kırıcı bir katlanış süreci'' olduğunu savunan Gürel, şimdi de 15 yıllık bir AB vesayetinin dayatılmasının söz konusu olduğunu dile getirdi. 
     Gürel, ''Oysa, bu ülkenin AB'ye tam üyelik iddiası, ancak ulusal kalkınmamızı özgüvenimize dayandıran bir tutumla doğru sonuç verir. Bugünkü gibi önce efelenip, sonra süklüm püklüm olarak değil'' dedi. 
     
     ''İKİ YANLI İÇTENSİZLİK'' 
     Daha sonra soruları yanıtlayan Gürel, AB ile Türkiye arasında, uzun zaman için ''yeni bir belirsizlik süreci''nin başlatıldığını ifade etti. 
     Mümtaz Soysal da ''iki yanlı bir içtensizliğin olduğunu, ne AB'nin Türkiye'yi almak ne de iktidarın AB içinde bulunmak istediğini'' savundu. Soysal, iki tarafın da kendi isteklerini sağlamak için böyle bir oyuna girdiğini öne sürdü. 
     
</TEXT>
</DOC>
