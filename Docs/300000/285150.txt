<DOC>
<DOCNO> 285150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonspo19.html </URL>
<DATE> 2004/11/01/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Hagi'den taraftarlara teşekkür... 
</HEADLINE>
<TEXT>

     Galatasaray Teknik Direktörü Gheorghe Hagi, sezon başından bu yana kendisine ve takımına gösterdiği güven ve destekten dolayı taraftarlara teşekkür etti. 
     Galatasaray Dergisi'nde yazısı yayınlanan Rumen çalıştırıcı, sözlerine ''Öncelikle sezonun başlangıcından bu yana, bana ve takımımıza gösterdiğiniz güven ve destekten dolayı içtenlikle teşekkür ediyorum'' diyerek başlarken, ''Galatasaray'a inanmak, Galatasaraylılar içindir. Bizlere gösterdiğiniz inanç, Galatasaray'ın takım olma yolundaki çalışmalarını daha da hızlandırmış ve yolumuzu kısaltmıştır'' ifadelerini kullandı. 
     Hagi, taraftarlara yönelik sözlerini şöyle sürdürdü 
     ''Sezon başında bize hiç şans vermeyenler, ekibimizi yaşlı ve yıpranmış bulanlara en güzel yanıtı, evimiz Ali Sami Yen'de sizler verdiniz. Karşılıklı oluşturduğumuz yeni coşkulu sinerji, Galatasaray'ı hedefine göterecek itici güç olacaktır. Bunun devamını diliyorum'' Geçen haftaların, performanslarının giderek yükseldiğini ve sistemin artık oturduğunu ortaya koyduğunu söyleyen Hagi, amaçlarının yakaladıkları istikrarı ve bu düzeyi korumak olduğunu söyledi. 
     
     ''LİG ŞAMPİYONLUĞUNU DAHA ÇOK ÇALIŞAN KAZANIR'' 
     Rumen teknik adam, bu düzeye çok çalışarak geldiklerini de vurgulayarak, ''Sistemimizi tüm futbolcu arkadaşlarımızın da katkısıyla benimsettik ve oturttuk. Çünkü takımda yer alan arkadaşlarımızla birlikte, 100. yılında çok sevgili kulübümüze, kutlamaların coşkusuna layık bir takım oyunu göstermeyi hedefliyoruz. Eğer sürekli çalışmanın kendimizi geliştirdiğine dair inancımızı, sahada gösterebiliyorsak, bu doğru yolda olduğumuzu gösteriyor demektir. Daha çok çalışmak, daha iyi takım oyunu oynayabilmenin ön koşuludur. Süper Lig'in 34 haftalık zorlu maratonunda kazanma onuru, daha çok çalışanın ve daha çok inananın olacaktır'' diye konuştu. 
     Taraftarların tribünlerde kendisine verdiği desteğe, sahadaki inançlı ve mücadeleci ''Galatasaray karakterine'' uygun oyunumuzla karşılık vermeye çaba harcadıklarını anlatan Hagi, ''Yolumuz uzun. Şartlar ne olursa olsun, biz kazanmak için mücadele ediyoruz ve etmeye devam ediyoruz. Sizlerden ricam, takımı oluşturan arkadaşlarımızın bu çabasına gereken desteği koşulsuz olarak sunmaya devam etmenizdir. Birlikte oluşturduğumuz başarı inancı, hedeflerimez ulaşmada bize aydınlık yolu göstermektedir'' diyerek sözlerini tamamladı. 
     
</TEXT>
</DOC>
