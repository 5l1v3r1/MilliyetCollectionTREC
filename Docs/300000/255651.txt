<DOC>
<DOCNO> 255651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/soneko33.html </URL>
<DATE> 2004/07/15/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Krediler 1 haftada 3.5 katrilyon azaldı 
</HEADLINE>
<TEXT>

     Mevduat bankalarının verdiği tüketici kredilerinde, ticari işletmelere kullandırılan tüketici kredisi niteliğindeki kredilerin, BDDK tarafından bankalara gönderilen talimat gereğince, tüketici kredisi kapsamından çıkarılması nedeniyle tüketici kredilerinde bu hafta azalış görüldü. 
     Nitekim tüketici ve kredi kartları toplamı bir haftada 3 katrilyon 914.3 trilyon lira azaldı. 
     2 Temmuz tarihinde 25 katrilyon 279.5 trilyon lira düzeyinde olan tüketici kredisi ve kredi kartları toplamı 9 Temmuz tarihinde 21 katrilyon 365.1 trilyon liraya geriledi. 
     Mevduat bankalarının verdiği tüketici kredilerinin toplamı, bir haftada yaklaşık 3 katrilyon 909.5 trilyon lira azalarak 9 Temmuz itibariyle 11 katrilyon 806.5 trilyon liraya düştü. 
     Tüketici kredilerinin toplamı, 2 Temmuz'da 15 katrilyon 716.1 trilyon lira düzeyindeydi. 
     Mevduat bankalarından TL cinsinden kullanılan kredilerin dağılımına bakıldığında, 2 katrilyon 74.9 trilyon lirası konut, 4 katrilyon 592.1 trilyon lirası otomobil, 5 katrilyon 139.5 trilyon lirası da diğer kalemlerden oluşuyor. 
     Tüketici kredilerinin banka gruplarına göre dağılımına bakıldığında ise 9 Temmuz itibariyle TL cinsinden kredilerin 3 katrilyon 885.9 trilyon lirası kamu bankalarından, 7 katrilyon 241.5 trilyon lirası özel bankalardan, 709.1 trilyon lirası da yabancı bankalardan alındı. 
     
     KREDİ KARTLARI 
     Mevduat bankaları tarafından sağlanan kredi kartlarının kullanım tutarı ise bir haftada yaklaşık 4.7 trilyon lira azaldı. 
     Bankaların kullandırdığı kredi kartlarının tutarı 2 Temmuz'da 9 katrilyon 563.4 trilyon lira iken, 9 Temmuz'da 9 katrilyon 558.6 trilyon liraya geriledi. 
     Aynı dönemde TL cinsinden kullandırılan kredi kartlarının 840.7 trilyon lirası kamu bankalarına, 7 katrilyon 871.3 trilyon lirası özel bankalara ve 805.9 trilyon lirası da yabancı bankalara ait bulunuyor. 
     Yabancı para cinsinden kullandırılan kredi kartlarının değeri, 9 Temmuz itibariyle yaklaşık 423 milyar lira azalarak 41 trilyon 43 milyar liradan, 40 trilyon 620 milyar liraya indi. 
     Döviz cinsinden kullandırılan kredi kartlarının 2.7 trilyon lirası kamu bankalarına, 32.6 trilyon lirası özel bankalara, yaklaşık 5.2 trilyon lirası da yabancı bankalara ait bulunuyor. 
     
     TASFİYE OLACAKLAR... 
     Tasfiye olunacak tüketici kredileri ve kredi kartlarının tutarı ise bir haftada yaklaşık 674 milyar lira düştü. 
     2 Temmuz itibariyle 517.7 trilyon lira olan tasfiye olunacak tüketici kredileri ve kredi kartlarının tutarı, 9 Temmuz'da 517 trilyon lira oldu. 
     Söz konusu tutarın 112.2 trilyon lirası tasfiye olunacak tüketici kredileri, yaklaşık 404.8 trilyon lirası da tasfiye olunacak kredi kartları alacaklarından oluşuyor. 
     
</TEXT>
</DOC>
