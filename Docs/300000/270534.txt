<DOC>
<DOCNO> 270534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/guncel/axgun02.html </URL>
<DATE> 2004/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İzinsiz su içtiler diye vuruldular 
</HEADLINE>
<TEXT>


Beslan'daki okulu kana bulayan teröristlerin izin almadan su içen iki çocuğu katlettiği ortaya çıktı 

Cenk Başlamış - Beslan 

Eylem günlerinde spor salonunda tutulanlar Milliyet'e, k bus dolu 3 gün yaşadıklarını söylediler. Herkesin kanını donduran olay ise, izinsiz su içmeye giden iki çocuğun teröristlerce öldürülmesi. Güçlükle nefes alınabilen küçük spor salonunda hareketsiz durmak zorunda bırakılan 1200 rehine sürekli olarak teröristlerin aşağılamalarına hedef olmuş. Bir rehine, teröristlerin isteklerinin kabul edilmeyeceğini anladıkları andan itibaren kendilerine kötü davrandığını, basında rehine sayısının 354 verilmesi üzerine, "Demek ki sizi öldürmemizin bir sakıncası yok" dediklerini aktardı. 
Çatışmaları yakından izleyen bir görgü tanığı da, "Kaçan çocuklar susuzluktan ölmek üzereydi. Karşılarına ilk çıkan su birikintisini görünce dayanamayıp su içmek istediler. Teröristler yağmur suyu içen çocukları da vurdu" dedi. 
Aynı kişi, spor salonunda kömürleşmiş cesetleri görünce şoke olduğunu anlattı. 
Beslan'daki genel kanı, çatışmaların aniden başlamasının nedeni dışarıdan içeriye büyük olasılıkla bir sivil tarafından ateş açılması. İlk çatışmaların patlamadan önce başladığını savunan Beslanlılar, eylemin aralarında kan davası bulunan İnguşlarca düzenlendiğinde ısrar ediyor. 

Fatura hükümete kesildi 
Bu arada, Kuzey Osetya Özerk Cumhuriyeti Devlet Başkanı Aleksandır Dzasokhov, Beslan'daki kanlı okul eyleminin ardından hükümeti görevden aldı. 

Çeçenler de 'ödül' koydu 

Çeçenler, Rusya Devlet Başkanı Vladimir Putin'in "yakalanmasına yardım edecek ülke, kuruluş ve kişiler"e 20 milyon dolar ödeme sözü verdi. Adı ilk kez duyulan "Çeçenistan Antiterör Merkezi"nden yapılan açıklamada, Putin'in "egemen bir devlete savaş açmak, yüz binlerce sivilin ölümüne neden olmak ve çok sayıda kişinin kaçırılması eylemlerini organize etmekle" suçlandığı bildirildi. 

Sinemadan bomba çıktı 

Rusya'nın ikinci büyük kenti St. Petersburg'da büyük miktarda patlayıcı ve silah ele geçirildi. Onarım halindeki bir sinemaya gizlenen patlayıcıların teröristlere mi, mafyaya mı ait olduğu araştırılıyor. Sinemanın bulunduğu binada karakol ve resmi dairelerin de yer alması nedeniyle patlayıcıların terörist bir eylem için saklanması olasılığı üzerinde duruluyor. 

Mucize kurtuluş 

DIŞ HABERLER SERVİSİ 
Beslan'daki okulda rehin alınan çocuklardan Georg Farniyev 10 , jimnastik salonundaki patlamadan mucize bir şekilde kurtuldu. Önceki gün basına gösterilen teröristlerin çektiği video filminde, bomba bağlı basket potasının hemen altında görülen Farniyev'in patlamadan bombaya çok yakın durması ve şarapnel parçalarının üzerinden uçup gitmesi sayesinde kurtulduğu ortaya çıktı. Farniyev, hayatta kalmasını "bir fare kadar sessiz durmasına" borçlu olduğunu söyledi. 


</TEXT>
</DOC>
