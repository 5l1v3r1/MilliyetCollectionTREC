<DOC>
<DOCNO> 250185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sondun18.html </URL>
<DATE> 2004/06/23/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
AB'nin yeni dönem başkanı Hollanda, programını açıklıyor... 
</HEADLINE>
<TEXT>

     AB dönem başkanlığını gelecek ay İrlanda'dan devralacak olan Hollanda'nın, 6 aylık dönem başkanlığında öncelik vereceği konular açıklanıyor. 
     Hollandalı kaynaklar, dönem başkanlığının ve yıl sonunda yapılacak AB zirvesinin en hassas konusunu Türkiye dosyasının oluşturacağını ifade ediyorlar. 
     Aralık zirvesinin özellikle AB'nin genişleme süreciyle ilgili olacağını belirten Hollandalı yetkililer, Bulgaristan'ın üyelik sürecinde önemli bir aşama kaydettiğini, Romanya'nın durumunun biraz daha sorunlu olduğunu düşünüyorlar. 
     Türkiye'nin durumunun Aralık zirvesinde ele alınacak konuların en ''nazik'' olanı olduğunu kaydeden Hollandalı kaynaklar, AB Komisyonu'nun hazırlayacağı ve Ekim ayında yayımlayacağı raporun bu konuda önemli rol oynayacağını ifade ediyorlar. 
     Başbakan Recep Tayyip Erdoğan'ın yönetiminde Türkiye'nin etkileyici bir gelişme kaydettiğini belirten kaynaklar, Hollanda'nın, Konsey kararlarının oluşması için yapacağı çalışmalarda hem Komisyon raporlarından faydalanacağını hem de üye ülkelere danışacağını dile getiriyorlar. 
     Hollandalı kaynaklar, konunun son derece hassas bir duruma geldiğini belirterek, alınacak kararda hem geçmişte verilen sözlerin göz önüne alınacağını, hem de başlayacak müzakerelerin geleceği nasıl etkileyeceği sorusuna cevap aranacağını dile getiriyorlar. 
     Hollanda'nın başkanlığı döneminde, son zirvede onaylanan AB Anayasası'nın uygulamaya konulması için yapılması gereken çalışmaları düzenlemesi, AB içinde gerekli kurumsal değişiklikleri planlaması bekleniyor. Adalet ve içişleri, AB içinde kuralların işleyişinin iyileştirilmesi ve AB'nin bir sonraki genişlemesi ile ilgili konular yine Hollanda dönem başkanlığı sırasında gündeme gelecek. 
     Kasım ayında toplanacak AB Komisyonu'nun üyelerinin yeni olacağını kaydeden diplomatik kaynaklar, bu dönemde adalet ve içişlerine özellikle önem verileceğini ve Hollanda'nın bu konuda 5 yıllık bir çalışma planı hazırlamayı öngördüğünü ifade ediyorlar. 
     Bu çalışmalarda terörle mücadele öncelikle ele alınacak konular arasında yer alıyor. 
     Hollanda ayrıca, AB kurumlarını incelemeyi ve yük oluşturan birimleri yeniden düzenlemeyi planlıyor. 
     
</TEXT>
</DOC>
