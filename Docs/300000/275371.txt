<DOC>
<DOCNO> 275371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonspo35.html </URL>
<DATE> 2004/09/27/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Ferguson Favori olarak gösterilmek üzerimizde baskı yaratıyor... 
</HEADLINE>
<TEXT>

     Fenerbahçe'nin Avrupa Şampiyonlar Ligi D Grubu'nda yarın karşılaşacağı İngiltere'nin Manchester United takımının teknik direktörü Alex Ferguson, maçın favorisi olarak gösterilmenin kendilerinde baskı yarattığını söyledi. 
     Ferguson, Manchester'de karşılaşmanın oynanacağı Old Trafford Stadı'nda düzenlenen basın toplantısında, yarınki maçla ilgili düşüncelerini açıklayıp, soruları yanıtladı. 
     Fenerbahçe'ye saygı gösterdiğini belirten Ferguson, sarı-lacivertlilerin nasıl bir takım olduğunu takip ettiklerini kaydetti. 
     Sarı-lacivertlilerin, 1996'da Manchester United karşısında Old Trafford'da elde ettiği 1-0'lık galibiyetin hatırlatılması üzerine Ferguson, ''8 yıl çok önemli bir süreç. Bu süreçte Fenerbahçe'nin gösterdiği gelişmeleri de biliyorum. Bunu yakından takip ediyorum'' dedi. 
     Ferguson, ''Yenilirseniz sürpriz olur mu'' şeklindeki soruyu, ''Hayır, ben futbolda bunları çok yaşadım. Her türlü sonuca hazırım'' diye yanıtladı. 
     Son haftalarda takım üzerinde bir baskı olduğunu belirten Ferguson, D Grubu'ndaki ilk maçlarında Olimpique Lyon karşısında aldıkları beraberlikle bu baskıyı biraz olsun üzerlerinden attıklarını ifade etti. 
     Gol yollarında çok etkili oyunculara sahip olduklarını kaydeden Ferguson, sahalarında yapacakları yarınki maçta gol silahlarını etkili kullanmak zorunda olduklarını ifade etti. 
     Ferguson, Fenerbahçe karşısında alacakları bir galibiyetin takım üzerindeki baskıyı atmak adına önemli olacağını vurguladı. 
     
</TEXT>
</DOC>
