<DOC>
<DOCNO> 250390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/ekonomi/eko03.html </URL>
<DATE> 2004/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
100 milyon euroluk 13 yeni hava koridoru 
</HEADLINE>
<TEXT>


ANKARA Milliyet 

Yunanistan'la Ege hava sahası ve yol planlamalarıyla ilgili sorunlar, 13 yeni hava koridorunun kullanıma açılmasına ilişkin protokolün imzalanmasıyla çözüme kavuştu. Avrupa - Ortadoğu ve Avrupa - Uzakdoğu uçuşlarının Türkiye üzerinden yapılmasına olanak sağlayacak altı yeni hava koridorunun hizmete girmesiyle Türkiye yılda 100 milyon euro gelir elde edecek. 

Yolcu sayısı yüzde 71 arttı 
Ulaştırma Bakanı Binali Yıldırım, yazılı açıklamasında, Yunanistan'la politik nedenlerle uzun yıllardır çözülemeyen sorunların Uluslararası Sivil Havacılık Örgütü ve Avrupa Seyrüsefer Emniyet Teşkilatı'nın desteğiyle çözülmeye başlandığını bildirdi. 
Yıldırım, müzakereler sonucu her iki ülke tarafından paket olarak ortaya getirilen 13 havayolu konseptinden altı adet önemli havayolunun Türkiye hava sahası üzerinden geçirileceğini kaydederek, "Bu yollardan geçecek uçuşlardan 100 milyon euro gelir bekliyoruz" dedi. 
Yıldırım, Bölgesel Havacılık Projesi'nin hayata geçirilmesinin ardından vergi ve meydan hizmetleri ücretlerinin indirilmesiyle iç hat uçuşlarında yolcu sayısının yüzde 71 arttığını da bildirdi. 
Bu yılın ilk 4 ayında 1 milyon 536 bin 128 iç hat yolcusu taşındı. Maliye, uçak biletlerinin KDV'sinden 30 trilyon liraya yakın gelir elde etti. 




</TEXT>
</DOC>
