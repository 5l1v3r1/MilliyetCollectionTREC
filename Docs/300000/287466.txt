<DOC>
<DOCNO> 287466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonsiy16.html </URL>
<DATE> 2004/11/09/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Ağar "ANAP'la ''birleşme'' değil, ''bütünleşme''.." 
</HEADLINE>
<TEXT>

     DYP Genel Başkanı Mehmet Ağar, ANAP'lıların, kardeşleri olduğunu, onların siyasi onurlarını, kendi onurları kadar düşündüklerini belirterek, ''Ama siyaseti de gerçekler üzerinde ayak basarak yerine getiririz'' dedi. 
     Ağar, öğrenci affıyla ilgili, üniversitelerden ilişiği kesilmiş bir grup öğrenciyi partisinin genel merkezinde kabul etti. 
     Grup adına konuşan Kadir Yılmaz, bir yıldır, öğrenci affının çıkması için uğraştıklarını, ancak sonuç alamadıklarını ifade etti. 
     İktidarın, ''gündemimizde yoktur'' demesinin, masum bir öğrenci affına bu şekilde yaklaşmasının, kendilerini rencide ettiğini kaydeden Yılmaz, hortumcuların, teröristlerin affedildiğini, öğrencilerin de affedilmesi gerektiğini söyledi. 
     DYP Genel Başkanı Ağar da, partisinin bu konuda teklif verdiğini ve desteklerinin süreceğini vurgulayarak, öğrencilerin, çeşitli sözlerle oyalandığını vurguladı. 
     Ağar, daha sonra gazetecilerin sorularını yanıtladı. 
     Bir gazetecinin, ANAP Başkanlık Divanı'nın toplanarak, ''DYP-ANAP birleşmesini'' görüşeceğini belirtmesi üzerine Ağar, ''birleşme'' yerine, ''bütünleşme'' kelimesinin kullanılması gerektiğini kaydetti. 
     DYP'nin, zor ve ağır şartlarda, başarıyla, 28 Mart ve 6 Haziran seçimlerini gerçekleştirdiğini anlatan Ağar, ''Merkez sağda, DYP liderliği kompozisyonu bizim şahsi kaprisimiz değil, seçmenin teveccühüdür'' dedi. 
     Merkez sağda, iki parti arasındaki yıkıcı rekabetin sonuçlarının ortada olduğunu dile getiren Ağar, tabanda, tabii şekilde gelişen bir sürecin bulunduğunu, bu sürecin, Kasım 2002'den bu yana sürdüğünü belirtti. 
     Bu sürecin olumlu şekilde noktalanmasından kimsenin rahatsızlık duymayacağını kaydeden Ağar, kendilerine düşen görevin, bu sürece olumlu şekilde katkı sağlamak olduğunu söyledi. 
     Ağar, siyasetin, yeni bütünleşmelere ihtiyacının ortada olduğunu vurgulayan Ağar, DYP'nin, merkez sağın genetik devamı olarak hep ayakta kaldığını kaydetti. Ağar, sözlerini şöyle sürdürdü 
     ''ANAP'taki insanlar bizim kardeşlerimizdir. Onların siyasi onurlarını kendi onurlarımız kadar düşünür, önemli görürüz. Ama siyaseti de gerçekler üzerinde ayak basmak suretiyle yerine getiririz. Türkiye'nin şartları 1983'ün, 1993'ün şartlarından farklıdır. Meseleyi, merkez sağın bütünleşmesi içerisinde, ülkenin, bugünü, yarınında önemli hizmetleri olabilecek hiçbir enerjiyi toprağa vermemektir. Herkesten yararlanabilmektir.'' Ağar, ''Bütünleşme konusunda, olmazsa olmaz şartınız DYP çatısı altında olması mı '' sorusuna, ''Siyasetin tabii akışı vardır, nehirler gibi. Nehirleri bırakırsınız, denizlere ulaşırlar, setler kurarsınız, o setleri devirir, sağa sola zarar verir. Tabii süreci içinde gelişecektir. Konuyu, gayri resmi temaslar olduğu için, GİK'te veya Başkanlık Divanı'nda, olmazsa olmazları belirlemedik. Bu süreçteyken, meseleyi olumsuzlaştırma anlamında bir şey söylemeyi tercih etmem'' karşılığını verdi. 
     Eski DEP Milletvekili Leyla Zana ve arkadaşlarının, kendisinden randevu talebinin olup olmadığına ilişkin bir soruyu yanıtlarken Ağar, gayri resmi bazı gelişmelerin bulunduğunu söyledi. Ağar, ''Burası bir siyasi partidir. Siyasi partinin varlığı da kapısının herkese açık olmasından kaynaklanmaktadır'' dedi. 
     
</TEXT>
</DOC>
