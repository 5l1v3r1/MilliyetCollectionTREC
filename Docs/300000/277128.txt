<DOC>
<DOCNO> 277128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sondun43.html </URL>
<DATE> 2004/10/04/ </DATE>
<TIME> 21.18 </TIME>
<AUTHOR>  </AUTHOR>
<HEADLINE>
Irak, Ukrayna'dan askerlerini çekmemesini istedi... 
</HEADLINE>
<TEXT>

     Irak'ın Ukrayna'dan, bölgede bulunan askerlerini çekmemesini istediği bildirildi. 
     Irak Başbakan Yardımcısı Berham Salih, Ukrayna Devlet Başkanı Leonid Kuçma'ya gönderdiği mektupta, Irak'ta görev yapan 1600 kadar Ukraynalı askerden birinin bile bölgeden şimdi çekilmesinin, Irak ve uluslararası toplum için ağır sonuçlar doğurabileceğini kaydetti. 
     Mektupta, ''Yardımınıza ihtiyaç duyuyoruz ve bu ihtiyacı özellikle, varolan küresel terörizm gerçeğiyle karşı karşıyayken, şimdi duyuyoruz'' denildi. 
     Amerikan önderliğindeki koalisyonda görev yapmak üzere Irak'a asker gönderen dördüncü büyük birliğe sahip Ukrayna, asker sayısını kademeli olarak azaltarak, ekim ayında bölgeden çekilmeyi planladığını açıklamıştı. 
     
</TEXT>
</DOC>
