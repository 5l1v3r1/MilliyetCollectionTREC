<DOC>
<DOCNO> 281532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/soneko35.html </URL>
<DATE> 2004/10/19/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Hazine'nin bono ihalesinde faiz yüzde 21.07 oldu 
</HEADLINE>
<TEXT>

     Hazine'nin bugün düzenlediği 91 gün vadeli bono ihalesinde bileşik faiz yüzde 21.07'ye geriledi. 3 yıl vadeli 6 ayda bir yüzde 10 sabit kupon ödemeli Türk Lirası cinsinden tahvil ihalesinde ise bileşik faiz yüzde 21.10 oldu. 
     Toplam nominal 5 katrilyon 709.9 trilyon liralık teklifin geldiği söz konusu iki ihalede, ortalamadan satışlarla birlikte nominal 4 katrilyon 169.1 trilyon liralık satış yapıldı. 
     Hazine'nin bugün düzenlediği 20 Ekim Çarşamba valörlü 91 gün vadeli referans bono ihalesinde, 2 katrilyon 866.7 trilyon liralık nominal teklif geldi. Nominal 2 katrilyon 72.8 trilyon lira, net 1 katrilyon 976 trilyon liralık satışın yapıldığı ihalede, basit faiz yüzde 19.59, bileşik faiz yüzde 21.07 oldu. Bonoların geri ödemesi 19 Ocak 2005'te yapılacak. 
     Hazine'nin, en son 12 Ekim Salı günü düzenlediği 287 gün vadeli Türk Lirası cinsinden iskontolu bono ihalesinde, bileşik faiz yüzde 23.92, basit faiz yüzde 23.37 olmuştu. 
     Bugün yapılan 3 yıl vadeli 6 ayda bir yüzde 10 sabit kupon ödemeli Türk Lirası cinsinden tahvil ihalesinde ise 2 katrilyon 843.2 trilyon liralık teklife karşın, nominal 582.4 trilyon lira, net 581.3 trilyon liralık satış yapıldı. Basit yıllık faizin yüzde 20.09, bileşik faizin yüzde 21.10 olduğu ihalede, piyasa yapıcılara ve kamu kuruluşlarına net 1 katrilyon 513.9 trilyon liralık satış gerçekleştirildi. 
     Valorü 20 Ekim Çarşamba günü olan söz konusu tahvillerin geri ödemesi 17 Ekim 2007'de yapılacak. 
     Bu senedin kupon ödeme tarihlerinde yeniden ihraç edilmesi planlanırken, ayrıca senedin likiditesini ve derinliğini artırmak amacıyla, kupon ödeme tarihleri dışında da yeniden ihraçlar gerçekleştirilebilecek. 
     Söz konusu tahvilin kupon ödemeleri 20 Nisan 2005, 19 Ekim 2005, 19 Nisan 2006, 18 Ekim 2006, 18 Nisan 2007 ve 17 Ekim 2007'de yapılacak ve kuponlar ayrıştırılarak işlem görebilecek. 
     Hazine, bu hafta 2 katrilyon 942 trilyon lira iç borç ödemesi, 176.1 milyon dolar dış borç ödemesi yapacak. 
     
</TEXT>
</DOC>
