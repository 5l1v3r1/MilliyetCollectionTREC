<DOC>
<DOCNO> 255114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonsiy29.html </URL>
<DATE> 2004/07/13/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Yılmaz ve Taner Yüce Divan'a gönderildi 
</HEADLINE>
<TEXT>

     TBMM Genel Kurulu, eski Başbakan Mesut Yılmaz ve eski Devlet Bakanı Güneş Taner'in, Türkbank ihalesine fesat karıştırdıkları iddiasıyla Yüce Divan'da yargılanmalarına karar verdi. 
     Genel Kurul'da yapılan görüşmelerin ardından, TBMM Soruşturma Komisyonu'nun, Yılmaz ve Taner'in, Türk Ceza Kanunu'nun ''Devlet alım satımına fesat karıştırmak'' suçunu düzenleyen 205. maddesinden yargılanmak üzere Yüce Divan'a sevk edilmesi yönündeki kararı oylandı. Genel Kurul'da yapılan oylamaya 447 milletvekili katıldı. Yüce Divan'a sevk kararı, 15 red oyuna karşılık 429 oyla alındı. 3 milletvekili ise çekimser kaldı. 
     Saat 16.50'den itibaren Genel Kurul salonunda kurulan kabinlerde oylarını kullanmaya başlayan milletvekillerinin oy verme işlemi saat 17 00 sıralarında sona erdi. 
     Yılmaz ve Taner'in Yüce Divan'a sevki için kabul oylarının en az 276 olması gerekiyordu. 
     
     Yüce Divan'a sevk kararı oybirliği ile alınmıştı 

     Komisyon, Yılmaz ve Taner hakkındaki Yüce Divan'a sevk kararını oybirliği ile almıştı. 
     Komisyonun çalışmaları sırasında Taner, Korkmaz Yiğit ile Alaattin Çakıcı arasındaki ilişkiden satış sonrası haberinin olduğunu söylemiş, satır aralarında Yılmaz'ı suçlamıştı. 
     Yılmaz ise komisyonda sözünün kesilmesine sinirlenerek, "beni, Yüce Divan'a gönderin" diyerek toplantıdan ayrılmıştı. 
     
     Sırada Ersümer ile Çakan hakkındaki rapor var 

     Meclis'te ikinci olarak da eski Enerji Bakanları Cumhur Ersümer ile Zeki Çakan hakkındaki Soruşturma Komisyonu raporu görüşülecek. 
     Ersümer, başta Mavi Akım Projesi olmak üzere enerji ve doğalgaz ihaleleleri ile DSİ'ye ilişkin ihale ve işlemlerde, ihaleye fesat karıştırmak, görevi kötüye kullanmak ve rekabet ortamının oluşmasını engellemekle suçlanıyor. 
     Komisyon, Ersümer hakkındaki kararı toplantıya katılan üyelerin oybirliği ile almıştı. 
     Zeki Çakan ise, ihaleye fesat karıştırmak ve görevi kötüye kullanmakla suçlanıyor. Çakan hakkındaki komisyon kararı, beş çekimser oya karşılık yedi oyla alınmıştı. 
     Soruşturma komisyonlarının dönemin bürokratları hakkında suç duyurusunda bulunması bekleniyor. 
     
</TEXT>
</DOC>
