<DOC>
<DOCNO> 297421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/magazin/amag.html </URL>
<DATE> 2004/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Stone'u Türkiye yolculuğu yordu 
</HEADLINE>
<TEXT>


Türkiye'nin imajını zedeleyen 'Gece Yarısı Ekspresi' filminin senaristi Oliver Stone Türkiye'ye geldi. 18 saat süren yolculuk Stone'nu yorgun düşürdü 

SİNAN TOROS İstanbul 

Türkiye ve Türkleri eleştiren 'Gece Yarısı Ekspresi' filminin senaristi ve 'Büyük İskender' filminin yönetmeni Oliver Stone, dün akşam Türkiye'ye geldi. İstanbul'a, Los Angeles'tan Paris aktarmalı özel bir uçakla 19.30'da inen Stone, Atatürk Havalimanı'nda Kültür ve Turizm Bakanlığı yetkilileri ile Emniyet görevlileri tarafından karşılandı. Stone, "Türkiye'ye hoş geldiniz. Neler hissediyorsunuz " sorusuna, "Kendimi yorgun hissediyorum. Los Angeles'tan beri 18 saattir uçağın içindeyim. Ve işte şimdi Türkiye'deyim" yanıtını verdi. Polis koruması altında havalimanından çıkan Stone, neşeli tavırlarıyla dikkat çekti. Stone, Ritz Carlton Oteli'ne gitmek üzere havalimanından ayrıldı. Stone, 24 saat kalacağı Türkiye'de, Kültür ve Turizm Bakanı Erkan Mumcu ile İstanbul'da eski bir cezaevi olan Sultanahmet'teki Four Seasons Oteli'nde sinema konusunda bir görüşme yapacak. 

'O filmi unutmak istiyorum' 
Stone'un Mumcu'yla görüşmesinde, "Gece Yarısı Ekspresi" filmi nedeniyle özür dilemesi bekleniyor. Stone, bir röportajda, "Gece Yarısı Ekspresi"nde eski Türkiye'yi yazdım. Pişman değilim ama, artık o filmi unutmak ve Türk halkıyla barış yapmak istiyorum. Karşıma bir Türk çıktığı zaman kendimi iyi hissetmek istiyorum. Bırakın geleyim" demişti. 



</TEXT>
</DOC>
