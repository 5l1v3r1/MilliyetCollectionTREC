<DOC>
<DOCNO> 271538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/guncel/gun00.html </URL>
<DATE> 2004/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevgiyi acı pekiştirdi 
</HEADLINE>
<TEXT>


Cumhurbaşkanı'nın oğlu Levent Sezer'in, eşinin ağabeyiyle arkadaş olduğu, çiftin ağabey Koray Altunay trafik kazasında yaşamını yitirdikten sonra yakınlaştığı öğrenildi 

EZELHAN ÜSTÜNKAYA Ankara 

Çankaya Köşkü'nde evlenen, Cumhurbaşkanı Ahmet Necdet Sezer'in oğlu Levent'le Evren Altunay Sezer, yaşamlarını sürdürecekleri İstanbul'da 1.2 milyar liraya ev kiraladı. 
Medyanın yakın takibe aldığı çiftin evlenme hik yesinde de ilginç ayrıntılar ortaya çıktı. Levent Sezer'in, gelinin ağabeyi Koray Altunay ile liseden arkadaş olduğu öğrenildi. Atatürk Anadolu Lisesi'nden mezun arkadaşlar, ODTÜ'de de dostluklarını sürdürdü. Levent Sezer İktisat, Koray Altunay da Bilgisayar Mühendisliği Bölümü'nü kazandı. ODTÜ İşletme mezunu Evren ile Levent Sezer'in yakınlaşması da Altunay ailesini sarsan talihsiz kaza sonrası gerçekleşti. 

Bağları güçlendi 
Koray Altunay, 1994'te ODTÜ Bilgisayar Mühendisliği Bölümü'nü bitirdi. 10 ay mesleğinde çalışan Altunay, Ankara'da bir trafik kazasında yaşamını yitirdi. Koray Altunay'ın ölümünün ardından Levent ile Evren arasındaki duygusal bağ da güçlendi. Sezer 1995'te, Altunay da 1996'da ODTÜ'den mezun olduktan sonra görüşmeye devam etti. 
Trafik kazasının ardından zor günler geçiren Altunay ailesi, acılarını oğulları anısına verdikleri bursla azaltmaya çalıştı. Baba Metin Altunay ve anne Aynur Altunay, 3 öğrenciye 4 yıl boyunca verilmek üzere ODTÜ'ye 2 milyar lira bağışladı. Altunay çifti, kazadan önce de iki öğrenciye 12 ay burs verdi. Tapu Kadastro Genel Müdürlüğü'nden emekli mühendis Altunay ile ev kadını anne Altunay, Or - An Sitesi'nde mütevazı bir evde oturuyor. 

Ev kiraladılar 
İş Bankası Fon Yönetimi'nde çalışan Levent Sezer ile kendisi gibi bankacı eşi de yaşamlarını İstanbul'da sürdürecek. Çift İstanbul'da 1 milyar 200 milyon liraya ev kiraladı. Çiftin, Antalya'da bir arkadaşlarının otelinde 10 gün balayı yapacakları öğrenildi. 
Cumhurbaşkanı Sezer de dün doğum gününü kutladı. Sezer, 63 yaşına girdi. 


</TEXT>
</DOC>
