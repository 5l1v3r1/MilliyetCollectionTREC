<DOC>
<DOCNO> 289076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sonyas05.html </URL>
<DATE> 2004/11/15/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
İstanbul, dünya turizminde yükseliyor... 
</HEADLINE>
<TEXT>

     2004'ün 9 aylık döneminde Avrupa'daki otellerin ortalama oda gelirleri yüzde 6,6 artarken İstanbul'daki oteller oda gelirlerini yüzde 10'un üzerinde artırdı. Öte yandan, İstanbul dünyanın gezilmeye değer 10 kenti arasında da yer aldı. 
     Turizmden hakkettiği payı alamayan İstanbul dünya turizminde yükselmeye başladı. İstanbul'un otelleri oda gelirlerini artırırken, şehir dünyanın gezilmeye değer 10 kenti arasına da girdi. 
     Dünyanın en önemli araştırma kuruluşları arasında yer alan ''Deloitte''nin, Berlin, Zürih, Amsterdam, Londra ve Paris gibi Avrupa'nın belli başlı şehirlerinin de yer aldığı otellere yönelik ''HotelBenchmark'' araştırmasına göre, İstanbul Avrupa'nın en iyileri arasında yer aldı. 
     Araştırmaya göre, İstanbul'daki oteller, 2004 yılının dokuz aylık döneminde oda gelirlerini yüzde 10'un üzerinde artıran şehirler arasına girdi. 
     
     İSTANBUL'DAKİ ARTIŞ ORTALAMANIN ÜZERİNDE 
     Araştırmaya göre 9 aylık dönemde Avrupa'daki otellerin ortalama oda gelirleri yüzde 6,6 artarak 71 Euro'ya yükseldi. 
     Araştırmada, İstanbul'daki otellerin ise oda gelirlerini yüzde 10'un üzerinde artıran şehirler listesinin ilk sıralarında yer aldığına dikkat çekiliyor. 
     Son dönemlerde terör saldırılarına maruz kalan Avrupa'nın geleneksel destinasyonlarında gerileme yaşandığı kaydedilen araştırmada, Barselona yüzde 8.5, Cenova yüzde 21.1, Madrid yüzde 12.4 ve Varşova ise yüzde 19.5 gerileme kaydetti. 
     Terör saldırılarından en çok etkilenen bölgeler ise Barselona ve Madrid olarak belirtilirken, bu kentlerin aynı zamanda arz fazlasından dolayı da gerileme yaşadığı vurgulanıyor. 
     
     İSTANBUL DÜNYADA GEZİLECEK 8. ŞEHİR 
     Öte yandan, ABD'de yayınlanan önemli turizm dergileri arasında yer alan Travel Leisure Dergisi'nin yaptığı araştırmaya göre, İstanbul dünyanın gezilmeye değer 10 kenti arasında yer aldı. 
     Araştırmaya göre, İstanbul seyahat edilmesi gerekli en iyi 10 kent sıralamasında sekizinci oldu. 
     Travel Leisure Dergisi, 425 bin 105 okuyucu değerlendirmesini temel alarak yaptığı araştırmada, dünyada seyahat edilmesi gerekli en iyi 10 kent listesini çıkardı. 
     Listenin bir numarasına Sydney otururken, onuncu sırada Venedik yer aldı. İstanbul'un sekizinci olarak yer aldığı listenin sıralaması şöyle 
     ''Sydney, Roma, Floransa, Bangkok, Cape Town, New York, Oaxaca Meksika , İstanbul, San Francisco, Venedik. 
     
</TEXT>
</DOC>
