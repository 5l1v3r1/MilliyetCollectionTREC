<DOC>
<DOCNO> 286207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonyas18.html </URL>
<DATE> 2004/11/04/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Coca Cola ile tarlalarınız daha yeşil 
</HEADLINE>
<TEXT>

     BBC 

Hindistan'ın güneyindeki Chattisgarh ve Andra Pradesh eyaletlerinde çiftçiler zararlılarla mücadelede yaratıcı bir buluşla ortaya çıktı. "Hem ucuz hem etkili" diyorlar ve Pepsi ya da Coca Cola ile ilaçlanan tarlalarının yemyeşil kaldığını söylüyorlar. 
     Yüzlerce Hintli çiftçi artık uluslararası kimyasal tarım ilacı şirketlerinden pahalı ilaçlar almak yerine, pamuk ve biber tarlalarını Coca-Cola ile ilaçlıyor. 
     Andra Pradesh'li çiftçi Gotu Laxmaiah, yeni ilacından çok memnun olduğunu söylüyor. Cola püskürttükten sonra tarlasındaki haşerelerin ölmeye başladığını görmüş. 
     Ziraat uzmanları, bunu Colalı içeceklerin içindeki yüksek şeker oranının, tarım haşerelerine karşı etkili olabileceğini söyleyerek açıklıyor. 
     Ama Pepsi ve Coca-Cola şirketleri, ürünlerinin içinde haşerelere zarar verecek hiç bir madde bulunmadığında ısrar ediyorlar. 
     
     Daha ucuz 
     Hindistan'ın Chattisgarh ve Andra Pradesh eyaletlerinde son bir kaç ay içinde yüzlerce çiftçinin pamuk ve biber tarlalarında Cola ile ilaçlama yöntemine başvurduğu haberleri geliyor. 
     Ama yeni ilacın etkisi kulaktan kulağa yayıldıkça bu uygulamanın çok daha yaygınlaşması ve Monsanto, Shell, Dow gibi çok uluslu kimyasal ilaç şirketlerinin işlerinin etkilenmesi bile söz konusu olabilir. 
     Bunda en önemli faktör kuşkusuz Colanın normal kimyasal tarım ilaçlarından en az on kat daha ucuz olması. Daha şimdiden bölgenin en ücra köşelerindeki küçük köylerde bile Colalı içeceklerin satışının arttığı dikkat çekiyor. 
     
     Hem çevre dostu 
     Ziraatçiler ise, Colanın tarım haşerelerine etkisinin, zehirli ilaçlarla aynı olmadığına dikkat çekiyorlar. 
     Hintli bir ziraatçi olan Devendra Sharma, Colalı içeceklerin etkisini içindeki yüksek orandaki şekere bağlıyor ve "bence Colanın en yararlı kullanım alanı bulunmuş oldu" diyor. 
     Bu şekerli madde ürünlerin üzerine püskürtüldüğünde, karıncaları cezbediyor ve karıncalar da zararlı böcekleri ve yumurtalarını yiyerek, ürünü kurtarıyorlar. Daha önce şeker kamışından elde edilen bir madde de aynı şekilde tarım zararlılarına karşı kullanılmış ve etkili olmuş. 
     Dolayısıyla Hintli çiftçilerin Cola ile ilaçlama yöntemi belki sanıldığı kadar orijinal bir buluş değil ama zehirli kimyasal maddelerle kıyaslandığında çevre dostu ve kullanması daha güvenli bir yöntem olduğu söylenebilir. 
     
     Hem de gübre 
     Bir başka Hintli ziraatçi ise, Colalı içeceklerin gübre vasfının da bulunduğunu düşünüyor. 
     Sanket Thakur, "Ürünün üzerine doğrudan karbonhidrat ve şeker püskürtüyorsunuz. Bu da bitkinin bağışıklık sistemini güçlendirip, tarlanın daha iyi ürün vermesini sağlıyor" diyor. 
     
     Coca-Cola'nın tepkisi 
     Coca-Cola ise Hindistan'ın söz konusu eyaletlerinde satışlarını son istatistiklere göre yüzde 20 civarında artırsa da bu yeni gelişmeden pek hoşnut görünmüyor. 
     Şirketin bölge müdürü Vikas Kocchar, çiftçilerin iddialarının hiç bir bilimsel temeli olmadığını söyledi. 
     Coca-Cola Hindistan'da geçen yıl zor günler yaşamış, Andra Pradesh eyaletinde bir grup çiftçi şirketi, yeraltı su kaynaklarını tüketmekle suçlarken, hükumete bağlı bir komisyon, Hindistan'da üretilen Coca-Coca ve Pepsi Cola'nın kabul edilemeyecek oranlarda zehirli kimyasal madde içerdiği sonucuna varmıştı. 
     Coca Cola'nın değişik kullanım alanları konusunda bir çok söylenti çıktı şimdiye kadar. Tuvalet ve lavabo temizliğinde çok etkili olduğu, araba camlarını çok iyi parlattığı iddia edildi. 
     Hatta henüz farklı kaynaklardan doğrulanamayan haberlere göre, Çin'de sperm öldürücü doğum kontrol aracı olarak kullanımı çok yaygın... 
     
</TEXT>
</DOC>
