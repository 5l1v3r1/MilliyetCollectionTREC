<DOC>
<DOCNO> 292586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sondun05.html </URL>
<DATE> 2004/11/27/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İngiltere genel seçimlerinde iki Türk aday... 
</HEADLINE>
<TEXT>

     İngiltere'de baharda yapılması beklenen genel seçimlerde 2 Türk adayın da yarışacağı kesinleşti. 
     Muhafazakar Parti, çoğunlukla Türklerin yaşadığı Kuzey Hackney ve Stoke Newington bölgesinden Ertan Hürer'i milletvekili adayı olarak göstermeye hazırlanıyor. 
     İktidardaki İşçi Partisi de Ayfer Orhan'ı kuzey batı Cambridgeshire'dan aday gösterecek. 
     Hürer ve Orhan'ın, uzun zamandır, aday gösterildikleri partilerde politika yaptıklarına dikkat çeken siyasi çevreler, Türk adayların şanslarının yüksek göründüğünü belirtiyor. 
     Bu arada Londra'da yerel bazda yayın yapan Türk gazeteleri de 2 Türk'ün aday gösterilmesini, ''İngiliz siyasetinde Türklerin ilk kez ağırlıklı olarak yer almasını sağlayacak tarihi bir gelişme olarak'' değerlendirdi. 
     Olay gazetesi, ''Tarih Yazdık'' başlığı altında, Türk milletvekili adaylarının İngiliz parlamentosuna girebilme mücadeleleri çerçevesinde seçim kampanyalarını başlattıklarına dikkat çekti. 
     
</TEXT>
</DOC>
