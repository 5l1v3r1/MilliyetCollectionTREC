<DOC>
<DOCNO> 254202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sontur24.html </URL>
<DATE> 2004/07/09/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
CHP'li Aydın'dan istifa eden Başoğlu'na tepki .. 
</HEADLINE>
<TEXT>

     CHP İstanbul Milletvekili ve muhalif hareketin sözcülerinden Hasan Aydın, olağanüstü kurultay sonrasında yaşanan istifalarla ilgili olarak, ''Hiç kimse istifa yoluyla CHP'ye bu kadar ucuz zarar veremez, bu yol yanlıştır'' dedi. 
     Aydın, Adana Milletvekili Atilla Başoğlu'nun istifası sonrasında AA muhabirine yaptığı açıklamada, CHP'yi iktidar yürüyüşü hareketinin, partiyi daha güçlü kılmak ve iktidara taşımak amacıyla yola çıktığını belirterek, ''Biz bu partinin neferleriyiz ve sonuna kadar da öyle kalacağız. İstifa etmek partiye zarar vermekten öte bir yaklaşım değildir. Hiç kimse CHP'ye bu kadar ucuz zarar veremez'' diye konuştu. 
     Aydın, Atilla Başoğlu'nun milletvekilliği ve kişiliğiyle ilgili herkesin olumlu düşündüğünü ancak istifasının yanlış olduğunu söyledi. Hasan Aydın, olağanüstü kurultay sonrasında herkesin daha aklı selim olarak CHP'ye sahip çıkma konusunda değerlendirme yapması gerektiğini ifade ederek, ''CHP, demokratik geleneği doğrultusunda yaşadığı bu badireleri atlatacak ve mutlaka iktidar olacaktır'' diye konuştu. 
     
</TEXT>
</DOC>
