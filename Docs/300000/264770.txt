<DOC>
<DOCNO> 264770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sonspo21.html </URL>
<DATE> 2004/08/19/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Sıfır moral podyumda sıfır getirdi... 
</HEADLINE>
<TEXT>

     28. Yaz Olimpiyat Oyunları'nda halterde doping yaptığı belirlenen Şule Şahbaz'ın oda arkadaşı 69 kilo sporcusu Sibel Şimşek de bugün yaşanan olayların etkisiyle girdiği müsabakadan ''sıfır'' çekerek elendi. 
     Yıllardır Şule Şahbaz ile gerek kamplarda gerekse de müsabakalarda aynı odayı paylaşan Sibel Şimşek, bugün çıkacağı müsabaka öncesinde Şule Şahbaz'ın dopingli çıkması üzerine arkadaşının yaşadığı sinir krizinin en canlı tanığı oldu. 
     Psikolojik olarak adeta çöken Şimşek, kafile yöneticileri tarafından motive edilmeye çalışılsa da bugünkü 69 kilo mücadelesinde 3 hakkında da 115 kiloyu kaldıramayarak ''sıfır'' çekti ve oyunlara veda etti. 
     Halter Federasyonu Başkanı Kenan Nuhut, Sibel Şimşek'in, Şule'nin durumunu görünce psikolojik olarak adeta çöküntü yaşadığını söyledi. 
     Nuhut, her zaman olduğu gibi iki haltercinin yine aynı odayı paylaştığını belirterek, ''Etkilenmemesi imkansız, çok iyi arkadaşlar. Yaşadıklarını ben de yaşadım. Doping olayını Şule'ye açıklarken Sibel'in yüzü bembeyaz oldu. Sıfır çeken sporcuyu hayatta affetmem. Ama Sibel'in durumu ortada ve onu suçlamıyorum. 
     
     İLAÇ STANOZOLOL ÇIKTI 
     69 kilo sporcusu Şule Şahbaz'ın doping olarak kullandığı ilacın adı açıklandı. 
     Uluslararası Halter Federasyonu'ndan IWF Kenan Nuhut'a gönderilen yazıda, Şahbaz'ın kullandığı ilacın bir tür anabolic steroid olan Stanozolol olduğu kaydedildi. 
     Öte yandan Şule Şahbaz'ın bu akşam kafileden ayrılarak İstanbul'a dönmesi için bilet alındı. 
     
</TEXT>
</DOC>
