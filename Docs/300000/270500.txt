<DOC>
<DOCNO> 270500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sonyas05.html </URL>
<DATE> 2004/09/09/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Sınıfta kalınca Türkiye'ye kaçtı 
</HEADLINE>
<TEXT>

     Ferhat DERVİŞOĞLU DHA 
SURİYE'nin Tartus kentinde yaşayan Halep Meslek Yüksek Okulu Mekanik Bölümü 2'nci sınıf öğrencisi 22 yaşındaki Jiyap Salih İbrahim, sınıfta kaldığını öğrenince babası Sait İbrahim'den korkup Türkiye'ye kaçtı. 
     Tartus kentinden öğrenimi sürdürmek için Halep'e giden Jiyap Salih İbrahim, bu yıl okulunu bitirecekti. Ancak bir kaç dersten kaldığını öğrenen İbrahim, derslerinden geçmek için sınava girdi fakat başarılı olamadı. Aynı sınıfta bu yıl da okuyacağı için babasının kendisine kızacağından korkan Suriyeli öğrenci, Türkiye'ye kaçtı. 
     Hatay'ın Reyhanlı İlçesi'ne gelip bir süre gezen ve ülkesinden kaçtığına pişman olan Jiyap Salih İbrahim, devriye görevi yapan polislerden yardım istedi. Sınır dışı edilmek üzere gözaltına alınan Jiyap Salih İbrahim, "Ben Suriyeliyim. Sınıfımı geçemediğim için babamdan korkup Türkiye'ye kaçak yolardan girdim. Ama şimdi pişman oldum. Ne olursunuz beni ülkeme gönderin'' dedi. Suriyeli genç, yasal işlemler tamamlandıktan sonra ülkesine iade edilecek. 
     
</TEXT>
</DOC>
