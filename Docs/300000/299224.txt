<DOC>
<DOCNO> 299224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonspo38.html </URL>
<DATE> 2004/12/20/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Arif Hagi'nin antrenör olması biraz enteresan gözüküyor... 
</HEADLINE>
<TEXT>

     Galatasaraylı futbolcular Arif, Hakan Ünsal, Orhan ve Cihan, Fatih Koleji'nde düzenlenen panele katıldılar. 
     Öğrencilerin büyük ilgi gösterdiği futbolcular, kendilerine yöneltilen soruları da içtenlikle yanıtladılar. Arif, ''Yerli ve yabancı antrenörler arasında fark var mı'' şeklindeki soru üzerine, ''Yerli ve yabancı antrenörler arasında fark var. Türk antrenörler, Türk futbolcusunun yapısını, özelliklerini daha iyi biliyorlar. Yabancı antrenörler ise kişisel ilişkilerini göz önünde bulundurmadan futbolcularına şans tanıyabiliyorlar. Yabancı antrenörler Türk futbolunun içinde olmalı diye düşünüyorum. Ancak Türk antrenör çoğaldıkça, tabii ki Türk antrenörden şaşmamalı diye düşünüyorum'' dedi. 
     Arif, futbolcuların gece hayatının fazla olup olmadığı şeklindeki soru üzerine de ''Futbolcular mesleği ile ön plana çıkmalı. Ağır bir iş yapıyoruz. Magazin basınında futbolcuların gece hayatının çok olduğu söylenir. Ancak, bu eskilerde kaldı. Bugün futbolcular kendilerine çok iyi bakıyorlar. Zaten bakmazlarsa performansları yüzde 50 düşer'' diye konuştu. 
     Takım arkadaşları Hagi'nin antrenörleri olması konusunda ise yıldız futbolcu, şunları söyledi 
     ''Hagi ile yıllarca beraber aynı takımda forma giydik. Futbolu bıraktıktan birkaç sene sonra antrenör olarak başımıza geldi. Biraz enteresan gibi gözükse de antrenörlük görevi ona verilmiş. Onun istediği her şeyi yapmak zorundayız. Ona saygı duyuyoruz. Görev verdiği zaman elimizden geleni yapıyoruz.'' Bıraktıktan sonra futbolla haşır neşir olacağını zannetmediğini kaydeden Arif, ''Herhalde ticaretle uğraşırım. 2 yıl daha futbol oynamak istiyorum. Kaptanımız Bülent Korkmaz, bizim ve gençler için çok büyük bir örnek. Gerçek bir profesyonel. Antrenmanlara 1 saat önceden gelip çalışma yapıyor'' dedi. 
     Arif, futbol hayatında Manchaster United maçında attığı golü unutamadığını sözlerine ekledi. 
     
     ''HAKAN ŞÜKÜR'ÜN ALTERNATİFİ YOK'' 
     Hakan Ünsal ise bir soru üzerine, Hakan Şükür'ün Milli Takım kadrosunda bulunması gerektiğine inandığını söyledi. Ünsal, ''Hakan Şükür'ün alternatifi şu an yok. Bir alternatif olmadığı sürece onu kullanmak gerekir. Ama buna Milli Takım'daki yetkililer karar verir. Milli Takım'da olması gerekir'' dedi. 
     Milli Takım'ın çok iyi bir kadroya sahip olduğunu belirten Hakan Ünsal, ''Ukrayna maçını kaybederek önemli bir avantaj yitirdik. Ancak, ben Almanya'daki finallere katılacağımızı düşünüyorum'' diye konuştu. 
     Avrupa Birliği'ne girilmesi halinde Türk oyuncuların yurtdışına transfer olmalarının daha kolaylaşacağını dile getiren Hakan, ''Yabancı oyuncular da daha çok ülkemize gelecek. Ancak, ben kaliteli yabancının gelmesinden yanayım. Orta sınıf yabancı futbolcular, Türk futboluna yararlı olmaz'' görüşünü dile getirdi. 
     Ligde ilk yarıyı istedikleri yerde bitiremediklerini kaydeden Hakan, şunları söyledi 
     ''Bu sezon camiamız ve bizler şampiyon olmak istiyoruz. İlk yarıyı çok istediğimiz yerde bitiremedik. Daha 17 maç var, her şey burada belli olacak. Şampiyon olmak için elimizden gelen her şeyi yapacağız.'' Orhan ise şampiyon olacaklarına çok inandıklarını vurgulayarak, ''Her ne kadar Fenerbahçe'yi önde görüyorlarsa da biz sonuna kadar mücadele edeceğiz. 100. yılımız olması bizi daha fazla kamçılıyor. İnşallah mutlu sona biz ulaşırız'' diye konuştu. 
     Cihan da bir soru üzerine futbolda altyapının önemini bildiklerini kaydederek, ''Türkiye Kupası'nda oynayacağımız Karabükspor maçında altyapıdan gelen birçok futbolcu olacak. Bu diğer kulüplere örnek olmalı'' ifadelerini kullandı. 
     Futbolcular daha sonra öğrencilere imza dağıttı. 
     
</TEXT>
</DOC>
