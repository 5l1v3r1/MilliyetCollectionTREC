<DOC>
<DOCNO> 258394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/guncel/gun04.html </URL>
<DATE> 2004/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyayı kaldırdı, iftirayı kaldıramadı 
</HEADLINE>
<TEXT>


YALÇIN İREŞ Konya DHA 

Henüz 1 yaşındayken ayrılan anne ve babasının bıraktığı cami önünde bulunup Konya Çocuk Esirgeme Kurumu'na teslim edilen, buradan da şampiyon bir halterci olarak çıkan Ebru Ay 16 'dünyayı kaldırdı', ama onun başarısını kimse kaldıramadı. 
15 yılını geçirdiği yurttayken, Konya Emniyetspor'da haltere başlayan ve yıldızlar kategorisinde birçok kez Türkiye Şampiyonu olan Ay, 26 Temmuz - 4 Ağustos'ta Norveç'te yapılacak şampiyonaya hazırlık için 6 Temmuz'da Ankara'da Milli Takım Kampı'na çağrıldı. Ancak iddiaya göre milli takım antrenörü Hasan Ali Şen, takımındaki aynı kiloda iki sporcuyu şampiyonaya götürebilmek için, Ay'ı, "Norveç'e gidip oradan İsveç'te bulunan amcasının yanına kaçacak" iddiasıyla, 15 Temmuz'da takımdan çıkarıp kamptan gönderdi. 

Sporu bıraktı 
Yaşananlar üzerine sporu bırakıp yurttan ayrılan ve daha sonra da Karaman'daki babası Ömer Ay'ın yanına yerleşen Ay, çok üzüldüğünü belirterek, şunları söyledi "Gidecek olsam amcamın yanına turist olarak giderdim. Şimdi babam beni zorla evlendirmeye çalışıyor." 
Antrenörü Sami Özsu da, Ay'ın başarısının oyunlarla engellenmek istendiğini öne sürerken, Şen de Ay'ın şampiyonadan İsveç'teki amcasının yanına kaçacağı şüphesiyle Halter Federasyonu Teknik Komitesi'nin aldığı kararla geri gönderildiğini doğruladı. 


</TEXT>
</DOC>
