<DOC>
<DOCNO> 258858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonyas09.html </URL>
<DATE> 2004/07/28/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Michael Jackson'un cinsel taciz davası Ocak 2005'e ertelendi 
</HEADLINE>
<TEXT>

     Dünyanın en büyük pop yıldızlarından olan ve küçüklere cinsel tacizle suçlanan Amerikalı şarkıcı Michael Jackson'un eylülde başlaması öngörülen davası, 31 Ocak 2005 tarihine ertelendi. 
     Santa Maria mahkemesi yargıcı Rodney Melville, davanın 13 Eylül olan başlama tarihinin ''çok iyimser'' bir tarih olduğunu belirtti. 
     45 yaşındaki ünlü şarkıcı, nisan ayında küçüklere cinsel tacizden 10 ayrı suçla itham edilmişti. Masum olduğunu söyleyen Jackson, 3 milyon dolar kefaletle tutuksuz olarak yargılanmak üzere serbest bırakılmıştı. 
     Bu arada Santa Maria mahkemesi savcı yardımcısı Gordon Auchincloss, ünlü şarkıcının ''Neverland'' isimli çiftliğinin özel olarak çocukları baştan çıkarmak için inşa edildiğini iddia etti. 
     Auchincloss açıklamasında, ''Neverland, çocukları cezbetmek ve baştan çıkarmak için inşa edilmiştir'' dedi. 
     Michael Jackson'un avukatı Thomas Mesereau ise savcının suçlamalarını ''saçma'' olarak nitelendirdi. 
     
</TEXT>
</DOC>
