<DOC>
<DOCNO> 289617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sontur34.html </URL>
<DATE> 2004/11/17/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Doğu'da kar yağışı başladı... 
</HEADLINE>
<TEXT>

     Erzurum kent merkezi ile Van'ın Çaldıran ve Hakkari'nin Şemdinli ilçelerinde kar yağışı başladı. 
     Edinilen bilgiye göre, Erzurum'da, son günlerde yüksek kesimlerde görülen kar yağışı, kent merkezinde de etkisini göstermeye başladı. Bugün Erzurum'da başlayan kar yağışıyla birlikte hava sıcaklığında da düşüş hissedildi. 
     Meteoroloji Bölge Müdürlüğü yetkilileri, yağışlı havanın bölgede bu gece karla karışık yağmur şeklinde devam edeceğini ve kar yağışının yüksek kesimlerde kalıcı olacağını bildirdiler. Geceleri hava sıcaklıklarında 2-3 derece düşüş yaşanacağını kaydeden yetkililer, bölgede kar yağışının pazar ve pazartesi günü de etkili olmasının beklendiğini belirttiler. 
     Van'ın Çaldıran İlçesi'nde öğlen saatlerinde kar yağışı başladığı ve kar kalınlığının ilçe merkezinde 3, yüksek kesimlerde ise 5 santimetreye ulaştığı öğrenildi. 
     Hakkari'nin Şemdinli İlçesi'nde ise dün akşam saatlerinden bu yana etkili olan kar yağışı nedeniyle enerji iletim hatlarında arıza meydana geldiği, arıza nedeniyle ilçe merkezinin bazı kesimlerine dün akşamdan itibaren elektrik verilemediği kaydedildi. 
     
</TEXT>
</DOC>
