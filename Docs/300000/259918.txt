<DOC>
<DOCNO> 259918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sondun26.html </URL>
<DATE> 2004/08/02/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Eski dünya satranç şampiyonu, Japonya'dan sığınma istedi 
</HEADLINE>
<TEXT>

     Amerikalı eski dünya satranç şampiyonu Bobby Fischer'in Japonya'dan siyasi sığınma hakkı istediği ve sınır dışı kararına itiraz ettiği bildirildi. 
     Fischer'in iletişim danışmanı John Bosnitch, eski satranç şampiyonunun avukatının, Japonya'nın aldığı sınır dışı etme kararına bugün ikinci kez yazılı olarak itiraz ettiğini söyledi. 
     İtirazın ne kadar zamanda karara bağlanabileceği ise belirtilmedi. 
     Fischer'in avukatı Masako Suzuki, sınır dışı etme kararına itirazlarının reddedilmesi ihtimaline karşı, Fischer'e siyasi mülteci statüsü verilmesi isteğiyle de bir başvuru yaptıklarını söyledi. Suzuki, havaalanında bir göçmen gözetim bürosunda tutuklu bulunan Fischer'i ziyaretinden sonra yaptığı açıklamada, ''neredeyse bütün başvurularda, Japonya'nın Fischer gibi insanları, başvuruyla ilgili süreç devam ederken ülkelerine geri göndermediğini'' söyledi. 
     Japonya, sadece siyasi mülteci kabul ediyor. 
     Suzuki, sınır dışı kararına itirazlarının reddedilmesi durumunda, sınır dışı işlemlerinin durdurulması için de itiraz edeceklerini söyledi. 
     
     ESKİ ŞAMPİYONUN TUTUKLANMASI 
     Fischer, ABD tarafından iptal edilen pasaportuyla 13 Temmuz'da Japonya'dan Filipinler'e gitmek isterken yakalanmıştı. 
     Fischer, pasaportunun gerekli yasal prosedüre uyulmadan geçen kasım ayında iptal edildiğini ve hala geçerli olduğunu savunuyor. 
     Tutuklanmasından bu yana, eski şampiyonun taraftarları kendisine vatandaşlık verecek bir üçüncü ülke arıyorlar. Alman taraftarları, Fischer'in, babası Alman olduğu için Alman pasaportu alması amacıyla hükümete başvurmaya hazırlanıyor. 
     Karadağ Devlet Başkanı Filip Vuyanoviç'in danışmanı, Fischer'e sığınma imkanı vermek istediklerini söyledi ve Fischer'in bu yönde bir başvurusu olursa, olumlu bir tutum takınacaklarını söyledi. 
     Taraftarları, Fischer'in 11 Eylül saldırılarından sonra Filipinler'de yaptığı bir açıklamadaki Amerikan aleyhtarı sözleri nedeniyle siyasi bir tutuklu olduğunu savunuyor. 
     Fischer, 1992 yılında Yugoslavya'ya uygulanan uluslararası yaptırımları ihlal ederek bu ülkede bir satranç maçına katıldığı için ABD makamları tarafından aranıyordu. 
     Boris Spassky ile 1972'te İzlanda'da karşı karşıya gelerek dünya şampiyonu olan Fischer, 1975'te Anatoly Karpov ile yapacağı maç için talep ettiği koşullar Uluslararası Satranç Federasyonu tarafından kabul edilmeyince unvanını kaybetmiş, 1992 yılındaysa eski Yugoslavya'da Spassky ile yeniden karşı karşıya gelmişti. 
     Fischer, ambargoyu ihlal ettiği bu maçta Spassky'yi yenmiş ve 3 milyon dolar ödül kazanmıştı. 
     ABD'ye iade edilmesi durumunda Fischer, 10 yıl hapis ve 250 bin dolar para cezası istemiyle yargılanacak. 
     
</TEXT>
</DOC>
