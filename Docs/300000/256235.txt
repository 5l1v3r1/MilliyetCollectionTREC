<DOC>
<DOCNO> 256235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/siyaset/siy03.html </URL>
<DATE> 2004/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerel seçim gölgelendi 
</HEADLINE>
<TEXT>


28 Mart seçimlerinde bazı ilçe ve beldelerin seçmen kütükleriyle oynandığı iddialarıyla, Seçmen Kütüğü Genel Müdürü ve yardımcısı açığa alındı 

GÖKÇER TAHİNCİOĞLU Ankara 


Yüksek Seçim Kurulu YSK , son yerel seçimlerde bazı ilçe ve beldelerin seçmen kütüklerinde usulsüzlük yapıldığı gerekçesiyle Seçmen Kütüğü Genel Müdürü Ahmet İleri ile Genel Müdür Yardımcısı Şadi Tokay'ı açığa aldı. İleri ve Tokay hakkında "menfaat karşılığı bilgiyasar ortamındaki seçmen kütüklerinde oynama yaptıkları" iddiasıyla soruşturma açıldı. 
YSK, 28 Mart'ta gerçekleştirilen yerel seçimler öncesi Seç-Sis Projesi kapsamında 33 ilin seçmen kütüklerini bilgiyasar ortamına aktardı. Bu illerden 11'ine bağlı bazı ilçe ve beldelerde, oy kullanamadıkları ya da o bölgede yaşamayan kişilerin oy kullandığı gerekçesiyle suç duyuruları yapıldı. Başlatılan soruşturmalar Ankara Başsavcılığı'nda tek dosyada toplandı. Soruşturma kapsamında İleri ve Tokay'ın, "para, tatil vb. menfaatler karşılığı", Seç-Sis sistemine geçilen illerdeki bazı ilçe ve beldelerin seçmen kütüğü kayıtlarını değiştirdikleri iddialarının araştırıldığı öğrenildi. 

'İptale gerek yok' 
YSK'dan bir üye, söz konusu ilçe ve beldelerde seçimin yenilenmesini gerektirecek yoğunlukta usulsüzlüğün saptanmadığını söyledi. İddialar, seçmenlerin birden fazla yerde kaydettirilmesi, bazılarının isminin bilgisayardan silinmesi, bazılarının başka yerde kaydedilmesi başlıkları altında toplandı. 


</TEXT>
</DOC>
