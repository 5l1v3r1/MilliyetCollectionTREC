<DOC>
<DOCNO> 283919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonyas20.html </URL>
<DATE> 2004/10/27/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
"Oruç tutarken diş fırçalamak orucu bozmaz" 
</HEADLINE>
<TEXT>

     Ağız kokusunun bir hastalık nedeni olduğu ve oruç tutarken dişlerin fırçalanmasının, orucu bozmayacağı bildirildi. 
     Ondokuzmayıs Üniversitesi OMÜ Diş Hekimliği Fakültesi Dekanı Prof. Dr. Hülya Köprülü ile İlahiyat Fakültesi Dekanı Prof. Dr. Osman Zümrüt, ağız kokusu ve oruç konusunda ortak bir basın açıklaması yaptı. 
     Diş Hekimliği Fakültesi Dekanlığı'nda düzenlenen toplantıda ağız ve diş sağlığı konusunda açıklamalarda bulunan Prof. Dr. Hülya Köprülü, ağız kokusunun, oldukça önemli sosyal ve psikolojik bir problem olduğunu söyledi. 
     Ağız kokusunun sebebinin, yüzde 90'a varan oranla ağız içi kaynaklı olduğunu belirten Köprülü, şu bilgileri verdi 
     ''Ağız kokusu, çoğu zaman mahçubiyete, sosyal etkinliklere girememeye, hatta evlilikleri bile etkilemeye neden olabilmektedir. Dişlerin fırçalanmamış olması, dişlerdeki çürükler, dişlerdeki iltihabi olaylar, eskimiş ve yıpranmış protezler ile mide, bağırsak ya da üst solunum yolu rahatsızlıkları, ağız kokusuna neden olabilir.'' Köprülü, kötü ağız kokusundan şikayeti olanların uzman bir hekime görünerek tam bir ağız muayenesi yaptırması gerektiği bildirdi. 
     
     ZÜMRÜT'ÜN AÇIKLAMALARI 
     İlahiyat Fakültesi Dekanı Prof. Dr. Osman Zümrüt ise oruç ibadeti nedeniyle yoğunlaşan ağız kokusunun giderilmesinin ve ağız bakımının dinen de uygun olduğunu söyledi. 
     İslam'ın temel ilkelerinden en önemlisinin, insan sağlığı ve temizliği olduğunu hatırlatan Zümrüt, ağız kokusunu gidermek için ağız ve diş sağlığı bakımı yapılmasına özen gösterilmesini istedi. 
     Ramazan ayında insanlarda ağız kokusunun arttığını belirten Zümrüt, ''Oruçluyken dişleri fırçalamak, orucu bozmaz. Oruç ibadeti, alışkanlık halinde yenilen ve içilenin kontrol edilerek yenilmesidir'' diye konuştu. 
     Hazreti Muhammed'in oruçluyken de dişlerini fırçaladığına dair hadisler bulunduğunu anlatan Zümrüt, ''Dinimiz de insanların sağlıklı, bakımlı ve hoş kokulu olmasını emrediyor'' dedi. 
     
</TEXT>
</DOC>
