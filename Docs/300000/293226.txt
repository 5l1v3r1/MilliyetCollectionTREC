<DOC>
<DOCNO> 293226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonyas21.html </URL>
<DATE> 2004/11/29/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Bedava gezi kazanmak için sıçan ısırdılar 
</HEADLINE>
<TEXT>

     Metin Güneş CNN TÜRK Londra 

Bir Avustralya mahkemesi 'sıçan ısırma yarışması' düzenledikleri için üç kişiyi toplam 3 milyar lira civarında para cezasına çarptırdı. 
     Avustralya Hayvanları Koruma Derneği mahkemenin cezasını sert bir şekilde eleştirerek, hayvanlara bilinçli olarak zarar vermenin azami cezası olan, kişi başına yaklaşık 70 milyar lira para ve iki yıl hapis cezası verilmesi gerektiğini savundu. 
     Hayvanları Koruma Derneği avukatı Michael Byrne mahkemede, "Bu sarhoşken yapılmış bir hareket değil, hayvanlara zulüm vermek için hesaplanmış bir davranıştır" dedi. 
     
     Isırarak kopardılar 

     Hayvanları Koruma Derneği, otelin bu garip yarışma nedeniyle dehşete düşen diğer müşterilerinin şikayette bulunması üzerine adli makamlara başvurdu. 
     Yarışmacılardan ödülü kazanmaları için sıçanları ağızlarına soktuktan sonra kuyruklarını ısırarak koparmaları istendi. 
     Yarışmacılar sıçanların kuyruğunu ısırarak kopardıkları takdirde bedava tatil kazanmak için Brisbane'de bir otele davet edildi. 
     
</TEXT>
</DOC>
