<DOC>
<DOCNO> 294824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonyas01.html </URL>
<DATE> 2004/12/04/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Polis, Michael Jackson'un evine baskın düzenledi 
</HEADLINE>
<TEXT>

     Hakkındaki cinsel taciz iddiaları ile bağlantılı olarak ünlü pop şarkıcısı Michael Jackson'ın Los Angeles, Neverland'de bulunan malikanesine baskın düzenleyen polisin incelemelerde bulunduğu bildirildi. 
     Santa Barbara şerif sözcülüğü tarafından yapılan açıklamaya göre, cuma sabahı gerekli arama iznini alan polis, gün içinde Michael Jackson'ın evinde arama yaptı. Mahkeme yargıcının, Jackson davasıyla ilgili delilleri sunmak için pazartesiye kadar süre tanıdığı belirtilirken, Michael Jackson'ın polis aramasıyla ilgili herhangi bir açıklama yapmadığı kaydedildi. Ünlü sanatçının annesi ve babası Joseph ve Katherine Jackson adına açıklama yapan avukatları Debra Opri ise, ünlü sanatçının ebeveynlerinin evdeki incelemeden üzüntü duyduklarını ve olayı oğullarına verilen rahatsızlığın devamından başka bir şey olarak görmediklerini söyledi. 
     Jackson'ın polis baskını sırasında Neverland'daki evinde olmadığını da belirten Opri, polis araştırması sırasında Jackson'ın avukatlarından en azından birinin hazır bulunduğunu söyledi. 
     Polis 2003 yılı kasım ayında da Jackson'ın evinde arama yapmış, bazı bilgisayarlara ve notlara el koymuştu. Geçtiğimiz eylül ayında ise Jackson'ın özel yardımcılarından birinin evine baskın düzenlenmişti. 
     Michael Jackson hakkında çocuklara cinsel tacizde bulunduğu, onlara komplolar kurduğu ve alkol verdiği gibi suçlamalar bulunuyor. Bu iddialara rağmen suçsuz olduğunu iddia eden 46 yaşındaki Jackson'ın duruşmasına 31 Ocak'ta devam edilecek. 
     
</TEXT>
</DOC>
