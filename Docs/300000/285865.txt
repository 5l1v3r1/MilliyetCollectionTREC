<DOC>
<DOCNO> 285865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur45.html </URL>
<DATE> 2004/11/03/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Erciyesspor'un eski Başkanı Demircioğlu'nun işyeri kurşunlandı 
</HEADLINE>
<TEXT>

     Kayseri Erciyesspor'un eski Başkanı Ahmet Demircioğlu'nun işyeri kurşunlandı. 
     AA muhabirinin aldığı bilgiye göre, Demircioğlu'nun, Gazioğlu Çarşısı'ndaki Altınsaray Sarraf isimli işyerinin önüne gelen, henüz kimliği belirlenemeyen bir kişi, vitrin camından tabancayla 4 el ateş etti. Kırılan camların sıçraması sonucu, işyerinde çalışan Hasan Hizmen hafif yaralandı. 
     Olay yerinde inceleme yapan polis ekipleri, güvenlik kamerasından olayı izleyerek ipucu elde etmeye çalıştı. Olayın saniye saniye görüntülendiği güvenlik kamerası kayıtlarından, işyerinin dışında olduğu için yüzü belli olmayan saldırganın kimliğinin belirlenebilmesi için çalışma başlatıldı. 
     Demircioğlu, gazetecilere yaptığı açıklamada, lokanta işleten amcasının oğlu Murat Demircioğlu'nun, borcu yüzünden işyerinin kurşunlanmış olabileceğini söyledi. 
     Olaydan bir saat önce, baba-oğul olduklarını söyleyen 2 kişinin işyerine gelerek kendisiyle görüştüğünü, saldırıyı gerçekleştirenlerin de aynı kişiler olabileceğini belirten Demircioğlu, şöyle konuştu 
     ''İşyerime gelen 2 kişi, amcamın oğlunun kendilerine borcu olduğunu söyleyerek benim borca kefil olmamı veya aracılık yapmamı istedi. Daha önce hiç görmediğim bu kişilere, bu tür ilişkilere karışmayacağımı söyleyerek işyerimden çıkmalarını istedim. Bir saat kadar sonra, ben işyerinde olmadığım bir sırada, dışardan ateş etmişler. Güvenlik kamerası kayıtlarından edindiğim izlenimlere göre, saldırıyı gerçekleştiren kişinin, benimle işyerimde görüşen kişilerden biri olduğunu zannediyorum.'' Yetkililer, 25 yaşlarında olduğu tahmin edilen ve kimliği henüz belirlenemeyen saldırganın yakalanması için çalışma başlatıldığını bildirdi. 
     Ahmet Demircioğlu, Sarraflar ve Kuyumcular Derneği başkanlığı görevini de sürdürüyor. 
     
</TEXT>
</DOC>
