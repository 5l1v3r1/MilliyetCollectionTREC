<DOC>
<DOCNO> 282108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sondun15.html </URL>
<DATE> 2004/10/21/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Gazetecinin cep telefonu patladı 
</HEADLINE>
<TEXT>

     Belçika'da bir gazetecinin cep telefonu, konuşma sırasında infilak etti. Gazeteci, kulağından hafif yaralandı. 
     La Derniere Heure gazetesinin bugünkü baskılarında birinci sayfasının tamamını ayırdığı habere göre, bu basın organının yazı işlerinde çalışan gazeteci kadın, dün, cep telefonuyla iki dakika kadar süren bir konuşma başlattı. Konuşma sırasında telefonun aniden ve süratle ısınması üzerine cihazı elinden fırlatan gazeteci, diğer meslektaşlarıyla birlikte, cep telefonunun patladığına şahit oldu. 
     ''Nokia 3410'' marka cep telefonunun kulak yakınında patlaması halinde ölümcül olacağını belirten gazete yetkilileri, söz konusu şirketten bilgi ve açıklama istediler. 
     Nokia Benelüks Temsilcisi An Tips, bu tür olayların korsan bataryalar nedeniyle yaşandığını, cep telefonlarına orijinal batarya takılması gerektiğini söyledi. 
     La Derniere Heure, telefonun yetkili bir satıcıdan satın alındığını, bataryasının değiştirilmediğini savunuyor. 
     Belçika'da tüketici haklarını savunan ''Test-Achat'' kurumu, bir yıl önce, Nokia telefonlarının bataryalarında kısa devreyi önleyecek sistem bulunmadığını belirlemiş, bazı durumlarda ısının aniden 140 dereceye yükseldiğini, patlamaların bu nedenle meydana geldiğini bildirmişti. Bu kurum, diğer tüm firmaların cep telefonlarının da incelendiğini, kısa devre önlemleri bulunduğunun tespit edildiğini açıklamıştı. 
     ''Test-Achat'', Belçikalı gazetecinin başına gelen olayın ardından yeni inceleme ve soruşturmalar başlattığını duyurdu. 

     
</TEXT>
</DOC>
