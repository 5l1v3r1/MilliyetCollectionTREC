<DOC>
<DOCNO> 283715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun44.html </URL>
<DATE> 2004/10/27/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
İspanya ve Hollanda'dan Barroso'ya destek 
</HEADLINE>
<TEXT>

     İspanya hükümeti, Avrupa Parlamentosu'ndan AP gelen baskı üzerine yeni AB Komisyonu üyelerini oylamadan çeken AB Komisyonu'nun yeni başkanı Jose Manuel Barroso'ya desteğini yineledi. 
     Barroso'nun ''istikrarlı ve güçlü'' bir AB Komisyonu oluşturmak için ekibini güvenoylamasından geri çektiğini belirten İspanyol hükümeti, AP ile AB Komisyonu arasında yaşanan tartışmanın ''AB içinde demokrasi olduğunu gösterdiğini'' savundu. 
     Başbakan Jose Luis Rodrizguez Zapatero'nun kabinesinden basına yapılan açıklamalarda, ''Hükümet, Barroso'nun başkanlığında güçlü ve istikrarlı bir Komisyon arzu ediyor'' denildi. 
     AP'de bugün yaşanan tartışmaların Roma'da AB Anayasası'nın imza törenine katılacak AB liderleri tarafından ele alınacağını söyleyen yetkililer, komisyon üyesi adayları arasında yer alan İspanya'nın temsilcisi Joaquin Almunia'ya desteğin devam ettiğini kaydettiler. 
     AP'de polemiklere yol açan Barroso'nun oluşturduğu ekipte adalet işlerinden sorumlu komisyon üyesi adayı İtalyan Rocco Buttiglione'nin ''eşcinselliğin günah olduğunu'' belirten açıklamasına Başbakan Zapatero ve Dışişleri Bakanı Miguel Angel Moratinos tepki göstermişlerdi. 
     Başbakan Zapatero'nun AP'de yaşanan gelişmelerle ilgili Barroso ile telefon görüşmesi yapabileceği ifade ediliyor. 
     
     HOLLANDA'NIN TAVRI DEĞİŞMEYECEK 
     Hollanda, Jose Manuel Barosso başkanlığındaki AB Komisyonu'nun Avrupa Parlamentosu'nda güvenoyu alabilmesi için çaba göstereceğini açıkladı. 
     Hükümetten yapılan açıklamada, Hollanda'nın dönem başkanı olarak Avrupa Parlamentosu ve üye ülkeler düzeyinde bu amaçla girişimlerde bulunacağı belirtildi. 
     Ortaya çıkan sorunun giderilmesine yönelik muhtemelen Avrupa Birliği Anayasası'nın imza töreni öncesinde, yarın İtalya'da bir zirve yapılacağı anımsatılan açıklamada, krizin daha fazla büyümemesi için gerekli çabanın gösterileceği kaydedildi. 
     1 Kasımda görevi devralacak yeni AB Komisyonu'nu Avrupa Parlamentosu Genel Kurulu'nda bugün güvenoyuna sunmaya hazırlanan yeni komisyon başkanı Jose Manuel Barosso, son anda oylamadan çekilmişti. 
     Yeni komisyonun ''adalet bakanı'' İtalyan üyesi Rocco Buttiglione'nin eşcinsellik ve kadın hakları üzerine daha önce yaptığı ''muhafazakar'' açıklama, Avrupa Parlamentosu'nda tepkilere yol açmış ve başta Sosyalistler olmak üzere bazı grupların bu üyeye tepkileri nedeniyle güvenoyu vermemesi olasılığı ortaya çıkmıştı. 
     Hükümetin açıklamasında, Romano Prodi başkanlığındaki eski komisyonun yeni komisyon güvenoyu alana kadar çalışmalarını sürdüreceği de kaydedildi. 
     
</TEXT>
</DOC>
