<DOC>
<DOCNO> 273813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/siyaset/axsiy01.html </URL>
<DATE> 2004/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP cephesi, çağrıya çok soğuk yaklaştı 
</HEADLINE>
<TEXT>


CHP'nin TBMM'yi olağanüstü toplama çağrısına AKP'den olumlu mesaj gelmedi. AKP grup başkan vekillerinden Fatsa, "Konunun muhatabı Meclis Başkanı'dır" dedi 

ANKARA Milliyet GÜVEN ÖZALP Brüksel 


CHP'nin TBMM'yi olağanüstü toplantıya çağırdığı saatlerde, Başbakan Recep Tayyip Erdoğan, Bakır İşletmeleri Konsantratör Tesisi'nin açılışı için Siirt Şirvan'a bağlı Maden köyündeydi. Ancak Erdoğan, açılışta TCK tasarısına değinmedi. 
AKP Grup Başkan Vekilleri Sadullah Ergin ve Eyüp Fatsa ise, CHP'nin çağrısına ilişkin olumlu mesaj vermedi. Ergin, "Şu anda belirlenmiş bir şey yok. Yetkili organlarımızda değerlendirilir" derken Fatsa, "Bu konunun muhatabı Meclis Başkanı'dır. Bizimle ilgili bir süreç değildir" yorumunu yaptı. Bu arada Erdoğan'ın, bu akşam geçeceği Brüksel'de perşembe günü temaslarını gerçekleştirmesi bekleniyor. 

'Şart'a hazır olun 
Temaslarda, normal şartlarda Türkiye'nin son dönemde yaptığı atılımlar anlatılacak, Ankara karşıtlarına İlerleme Raporu öncesi son darbe vurulacaktı. Oysa TCK'nın geri çekilmesiyle, Erdoğan atak yapmaktan çok savunmada kalacak. 
Başbakan, AB Komisyonu ile Avrupalı parlamenterleri "Biz hazırız" mesajıyla ikna etmeye çalışacak. Belçika Başbakanı Guy Verhofstadt'la perşembe kahvaltıda buluşacak olan Erdoğan'ın en kritik görüşmesi, AB Komiseri Verheugen'le olacak. Verheugen, TCK'nın 6 Ekim'den önce geçirilmesini gündeme getirecek, olumsuz mesaj alırsa Ankara'nın bundan sonra izleyeceği taktiğe açıklık getirmesini ve şartlı müzakereye hazırlanılmasını isteyecek. 

Siirt'te yine şiir okudu 
ŞEYMUS ÇAKAN 

SİİRT'te 700 milyar liraya mal olan 24 derslikli Siirt Merkez Lisesi'nin açılışını eşiyle yapan Erdoğan, bir babanın oğluna da nasihatte bulunarak, "Git Akif Amca'na sana bir nasihatta bulunacak" sözünü hatırlattı. 1997'deki İstanbul Belediye Başkanlığı döneminde Siirt'te okuduğu şiirden dolayı 10 ay ceza alan Erdoğan, daha sonra M.Akif Ersoy'un şu dörtlüğünü okudu "İhtiyar amcanı dinler misin oğlum, Ne çok söyle, ne büyük söyle, Yiğit işte gerek. Özü sağlam, sözü sağlam adam ol, ırkına çek." 




</TEXT>
</DOC>
