<DOC>
<DOCNO> 261895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/ekonomi/aeko.html </URL>
<DATE> 2004/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
5 milyar dolar beklentisi 
</HEADLINE>
<TEXT>


Bloomberg'in haberine göre piyasa uzmanları, Türkiye'nin IMF'yle yeni stand - by anlaşmasının 5 milyar dolarlık kredi içerebileceğini tahmin ediyor 

EKONOMİ SERVİSİ 

Bloomberg Haber Ajansı, Türkiye'nin IMF'yle yapılacak yeni stand - by çerçevesinde 5 milyar dolarlık kredi kullanımına ihtiyacı olabileceğini duyurdu. 
Ajansın haberinde, Başbakan Tayyip Erdoğan'ın, 19 milyar dolarlık mevcut anlaşma Şubat 2005'te sona erince Fon'dan yeni kredi isteyeceği, ancak bunun miktarının açıklanmadığı kaydedildi. Bloomberg'in hükümet kanadının harcamalara daha az kısıtlama getiren bir anlaşmadan yana olduğu, Merkez Bankası ve iş çevrelerinin ise Türkiye'nin 204 milyar dolarlık toplam ulusal borcunun ödenebilmesi için bütçe hedeflerinde sıkılık bekledikleri belirtildi. 

'Hazine hedefi aşabilir' 
Bloomberg'e konuyla ilgili demeç veren Lehman Brothers Yatırım Bankası ekonomisti Tolga Ediz, Türkiye'nin önümüzdeki üç yıl boyunca IMF'ye 20 milyar doların üzerinde borç ödeyeceğini belirterek, "Türkiye IMF'ye yılda yaklaşık 3 milyar dolar ödeyecek. Bununla başa çıkılabilir" dedi. 
Raymond James Securities'ten Özgür Altuğ da, "Hükümet IMF'den kurtulmak istiyor. O yüzden de IMF'ye karşı sorumluluklarından kurtulması gerekiyor. Hazine, gelecek yıl kredi koşullarının olumsuz olabileceğini göz önüne alarak gelecek yılki borç ödemeleri için fon biriktirmek amacıyla uluslararası sermaye piyasalarından 5 milyar dolarlık hedefinin üzerinde kredi alabilir" dedi. Ak Yatırım ekonomisti Hakan Aklar ise, "Türkiye 2005 yılında 7 milyar dolar kadar bir dış finansmana ihtiyaç duyabilir. Eğer IMF'den 5 milyar dolar alabilirse kalanını uluslararası piyasalardan karşılayabilir. Önemli olan IMF ve Türkiye arasında güçlü bir anlaşma olması" diye konuştu. 
Türkiye'nin borç yükünü azaltmak için özelleştirme taahhüdünde bulunduğu hatırlatılarak, "Ekonomistlere göre, hükümet özelleştirmeden gelecek gelirlere güvenmeyecektir. Geçmişte çok önemli satışlarda yasal engellerle karşılaşıldı" denildi. Devlet Bakanı Ali Babacan'ın yeni planın sosyal yönünün daha güçlü olacağını söylediği de aktarıldı. 



</TEXT>
</DOC>
