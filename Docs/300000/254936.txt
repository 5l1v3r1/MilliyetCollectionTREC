<DOC>
<DOCNO> 254936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/ekonomi/eko08.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Organik tarıma özel düzenleme 
</HEADLINE>
<TEXT>


ANKARA Mİlliyet 

İhracata dönük olarak 1980'li yıllarda yapılmaya başlanan organik tarım, yazılı düzenlemeye kavuşuyor. Organik olmayan ürünün üzerine "organik ürün" etiketi yapıştırarak tüketiciyi kandırmaya çalışan 10 milyar lira para cezası ödeyecek. Etiket bilgileri düzeltilinceye kadar ürüne el konulacak ve ürün piyasadan toplatılacak. 
AB'ye uyum kapsamında hazırlanan Organik Tarım Yasa Tasarısı, TBMM Tarım, Orman ve Köyişleri Komisyonu'nda kabul edildi. Tasarıya göre, organik tarımın geliştirilmesi yönünde çalışmalar yapmak, Tarım ve Köyişleri Bakanlığı iç koordinasyon ve değerlendirme hizmetleri ile yetkilendirilmiş kuruluşların, işletmelerin, müteşebbislerin, kontrolör ve sertifikerlerin faaliyetlerini izlemek üzere bakanlık bünyesinde "Organik Tarım Komitesi" kurulacak. Organik tarım faaliyetlerinin her türlü kontrol ve sertifikalandırma işlemleri, Tarım ve Köyişleri Bakanlığı ve bakanlık tarafından yetkilendirilmiş kuruluşlarca yapılacak. 
Kanuna aykırı hareket edenlere 10 milyar liradan 50 milyar liraya kadar idari para cezası verilecek, sertifikalandırılmamış ürünlere organik ürün ve girdi sertifikası verilmesi halinde yetki ve çalışma izinleri iptal edilecek. 


</TEXT>
</DOC>
