<DOC>
<DOCNO> 254015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/siyaset/siy01.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kadın, mescidde çile çekiyor' 
</HEADLINE>
<TEXT>


İSTANBUL Milliyet 


Milli Gazete'de köşe yazan Mine Alpay Gün, erkeklere ait bir bölümde namaz kılarken, bir başka kadının kendisini "telaşla" uyardığını belirterek, "camilerin yüzde 90'lık bölümünün kadınlara 'yasaklı bölge' kılınmasını" eleştirdi. 
Gün, "Ritimler" adlı köşesinde yayımlanan "Kadersiz kadınlar mescidde de dışlanırken" başlıklı yazısında, misafirlerine İstanbul'u gezdirirken, Fatih Camii'nde kadınların dar bir alanda, "birbirinin ayak diplerinde ya da sırtlarında secde yapmaya çabaladığını" anlattı. "Büyük orta saha erkeklere lütfedildiğinden, onlar keyif sürerek kulluk eylemini kuşanırken, çile geleneği camilerde de kadınların peşini bırakmıyor" diyen Gün, sadece şehir camilerinde değil, mola yerlerinde de kadınlara "kabir kadar" dar alanların layık görüldüğünü söyledi. Gün, hastane, tren istasyonu gibi yerlerde mescitlerin "iğreti" konumlandırılmasını da eleştirdi. 

'Öç alma sevinci' 
"Yaşlı ve yorgun kadınların, yüzyıllık kaderlerine razı bir başeğişle kabir karanlığındaki yerlere sığmaya çalıştığını" ifade eden Gün, şunları kaydetti 
"Her zaman yaptığım gibi, kimse yoksa o büyük ferah alanda durup namazımı kılıyorum. Çileciliğine toz kondurmayan bir hatun kişi ihtar etme vazifesini ihmal etmiyor. Beni yarım akıllı ya da düpedüz deli sanmış olmalı ki, telaşla bağırıyor 'Ne yapıyorsun Orası erkeklerin yeri.' Yoo... İmtiyazlı sınıfın... O çok önemli... Biraz kutsal... Birinci sınıf insanların yeri... İnadına, bir öç alma sevinci ile de kadını dinlemeyip namaz eylemine devam ediyorum..." Gün yazısını, "Çokbilmişlerin insan sağlığını unutup, anne ve kızkardeşlerini hapsettikleri bir zindana da dönüşmemeli mescitler..." diye tamamladı. 


</TEXT>
</DOC>
