<DOC>
<DOCNO> 282701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sondun29.html </URL>
<DATE> 2004/10/23/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Kosova'da parlamento seçimlerine Sırp seçmenlerin ilgisi az... 
</HEADLINE>
<TEXT>

     Kosova'da ikinci parlamento seçimleriyle ilgili düzenlenen ikinci basın toplantısında, şu ana kadar seçmenlerin yüzde 30'unun oy kullandığı açıklandı. 
     Merkez Seçim Komisyonu MSK Temsilcisi Adnan Merovtci, kayıtlı 1 milyon 300 bin seçmenden 387 bininin ya da yaklaşık yüzde 30'unun sandık başına gittiğini söyledi. 
     Uluslararası topluluğun seçimlere katılmaları yönündeki ısrarlı çağrısına rağmen Kosova'daki Sırpların, seçimlere yok denecek kadar az sayıda katıldığı görüldü. 
     Sırbistan ve Karadağ'daki seçim merkezlerinin öngörülen saatte açılmasına karşın, 108 bin Kosovalı seçmenden şu ana kadar sadece 200 kadarının oy kullandığı bildirildi. 
     Bu arada, Sırbistan'ın Yagodina kentinde, seçimlere karşı olan göstericilerin seçim merkezinin açılmasını engellemeye devam ettikleri duyuruldu. 
     Kosova'daki Ortodoks Kilisesi, seçimle ilgili yayınladığı bildiride, UNMİK yönetiminin, başarısızlığını, Sırplara seçimlere katılma baskısı yaparak gizlemek istediğini belirtti. 
     Yaklaşık 12 bin yerli ve yabancı gözlemcinin izlediği Kosova'daki genel seçimler, sakin ve güven içinde geçiyor. 
     Oy verme süresi Ramazan nedeniyle bir saat uzatılarak, sandıklar TSİ 21.00'de kapatılacak. 
     Kosova'da ilk resmi sonuçların Pazartesi günü açıklanması bekleniyor. 
     
</TEXT>
</DOC>
