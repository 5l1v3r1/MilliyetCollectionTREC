<DOC>
<DOCNO> 265027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sonsiy06.html </URL>
<DATE> 2004/08/20/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Erdoğan Belediye Başkanları halka gelip "buralara ev yapın" demiyor 
</HEADLINE>
<TEXT>

     Başbakan Recep Tayyip Erdoğan, Türkiye'nin bir sel ülkesi olduğunu ve İstanbul'da olanları herkesin gördüğünü belirterek, ''Belediye başkanları gelip de halka buralara ev yapın demiyor. Geçmişte çok ciddi yanlışlar yapıldı. Bu yanlışları yine yapmayalım'' dedi. 
     Tatilini Rize'nin Güneysu Beldesi'nde geçiren Başbakan Erdoğan, öğle saatlerinde Rize Belediyesi'ne geldi. 
     Başbakan Erdoğan, buradaki halk oyunları gösterisini izlemesinin ardından vatandaşlarla selamlaştı. 
     Belediye binası önünden vatandaşlara hitap eden Erdoğan, ana-baba ocağına 3-5 günlük ziyaret için geldiğini, bu arada Rize'nin sıkıntılarının giderilmesi amacıyla çalışmalar sürdürdüğünü anlattı. 
     Karadeniz Sahil Yolu inşaatının devam ettiğini kaydeden Erdoğan, ''Sözümüz sözdür. Olağanüstü bir durum olmaması halinde 2005 yılı sonunda bu yolu bitireceğiz'' dedi. 
     Çay alımlarında geçmişteki gibi sıkıntılar yaşanmadığını belirten Erdoğan, hükümetin çay paralarını zamanında vatandaşa ödediğini hatırlattı. Rize'de sağlık ve eğitim alanlarında da açıkların giderilmesi için gayret ettiklerini ifade eden Erdoğan, Rize'ye yeni bir organize sanayi bölgesi kurulacağını ve konunun pazartesi günü yapılacak Bakanlar Kurulu toplantısında ele alınacağını bildirdi. 
     Erdoğan, şöyle konuştu 
     ''Yaylaları harekete geçirmemiz lazım. Dün Ayder'deydim. Orada da çirkin yapılaşmalar var. Bu çirkin yapılaşmaları ortadan kaldıracağız ve çağdaş yapılaşmayı hakim kılacağız. Ne olur yaptığınız evleri projeli yapın. Belediyelerle kontaklı yapın. Yaptığınız ev şu Allah'ın verdiği güzel yere yakışsın. Evi görenler size hayran olsun. 
     Memleketimiz bir sel memleketi maalesef. Dolayısıyla bu afetlerde canımız yanmasın. İşte İstanbul'da olanları gördünüz. Hamdolsun can kaybı olmadı ama, evler su altında kaldı. Niye Belediye başkanları gelip de halka buralara ev yapın demiyor. Geçmişte çok ciddi yanlışlar yapıldı. Bu yanlışları yine yapmayalım. Şuraya bina yapılmasın deniyorsa, yapmayalım. İlla o binayı yapmak için kendimize gayri meşru imkanlar sağlamayalım. 
     Bunları ortadan kaldırırsak yarın hem kendimize zulmetmeyiz, hem de şehrimize zulmetmeyiz. Unutmayın şehirlerin insan üzerinde hakkı vardır. Şehirlerimize zulmetmeyeceğiz, doğaya zulmetmeyeceğiz, çevreye zulmetmeyeceğiz. Hepsi bizim üzerimize amade kılındı ama, zulmetmeden ondan istifade edeceğiz. Bunları yapmazsanız, şehir bizi yok eder.'' Başbakan Erdoğan, hükümetin gece-gündüz vatandaşların sorunlarını çözmek için çalıştığını kaydederek, ''Dertliyiz, bunu bilin. Derdimiz sizsiniz, derdimiz ülkemizdir. Hortumlar kesilmeye başlandı, paralar da gelmeye başladı. Artık bunları kovalıyoruz. Sonuna kadar da kovalayacağız. Derdimiz gayretimiz fakir-fukaranın, garip-gurabanın imkanlarını yıllarca çarçur ettiler, şimdi toplayabildiğimiz kadarını toplamaya gayret ediyoruz'' diye konuştu. 
     Erdoğan, daha sonra Rize Belediye Başkanı Halil Bakırcı'dan belediye çalışmaları hakkında brifing aldı. 
     Başbakan Erdoğan'a, Belediye Başkanı Bakırcı, bakırdan yapılmış bir sürahi, Rize Valisi Enver Salihoğlu da el yapımı bir tabanca hediye ettiler. 
     
</TEXT>
</DOC>
