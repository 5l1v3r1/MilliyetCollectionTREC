<DOC>
<DOCNO> 288603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sontur03.html </URL>
<DATE> 2004/11/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Şeker hastalarından, şeker bayramında, şeker yürüyüşü 
</HEADLINE>
<TEXT>

     14 Kasım Dünya Diyabet Günü nedeniyle tüm 
     dünyada aynı anda "Global Diyabet Yürüyüşü" düzenleniyor. 
     Dünya Diyabet Vakfı ve Novo Nordisk'in birlikte düzenlediği yürüyüş, şeker hastalığı olarak bilinen diyabete yakalanan nüfus oranının yüksek sayıldığı Türkiye'de de yapılacak. Yapılacak global yürüyüşün "Guinness Rekorlarına" aday olduğu iddia edilirken, İstanbul'da yapılacak Türkiye bölüme çok fazla sanatçı, politikacı, diyabetli, diyabetli yakınının katılmasıbekleniyor. Derya Baykal, Yalçın Menteş, Müjdat Gezen, Zerrin Özer, Hıncal iuluç, Füsun Erbulak, Nazan Öncel, Müjde Ar, Kamil Sönmez, Üstün Asutay, Sevil Üstekin, Defne Yalnız, Zeki Alasya gibi diyabet hastası ünlülerin katılacağı yürüyüşün ardından Reyhan Karaca bir konser verecek. Yürüyüşün ardından, hastalar, diyabet konusunda bilgilendirilecek,sorularına yanıt alacak. 
     
     DİYABET KORKUTUYOR 

     Dünyada ve Türkiye'de diyabet şeker hastalığı obezite ile doğrudan orantılı artıyor. Dünyada 300 milyonun üzerinde obez insan bulunurken, Türkiye'de obez sayısı 8.5 milyon civarında seyrediyor. Türkiye'de obezite, nüfusun yaklaşık yüzde 15'ini oluşturuyor. 55-64 yaş arasındakilerde daha sık görülen ve daha fazla kadınları tehdit eden obezite, diyabet için önemli bir risk faktörü oluşturuyor. 
     Dünya Sağlık Örgütü'nce, yeni bin yılın en önemli halk sağlık sorunları arasında kabul edilen diyabet, kötü beslenmenin ve şişmanlığın yaygınlaşması nedeniyle dünyada ve Türkiye'de giderek artıyor. Sağlık Bakanlığı verilerine göre, Türkiye'de son 30 yılda kliniklere yatan diyabetli hasta sayısı 8 kat arttı. Türkiye'de gizli diyabet de dahil 5 milyon diyabetli bulunuyor ve polikliniklerde hizmet alan 55 yaş üzeri hastaların yüzde 8'ini diyabetliler oluşturuyor. 
     Türkiye'de tip 1 diyabetli hasta sayısı 2 milyon 600 bin olmasına karşın, endokrinoloji ve metabolizma uzmanı sayısı 185, sadece diyabetle ilgilenen diyetisyen sayısı da 200 civarında bulunuyor. Türkiye'de 105 diyabet merkezi bulunuyor ve merkez başına 24 bin 760 hasta düşüyor. Özellikle şişmanlar, hareketsiz hayat yaşayanlar, tansiyonu yüksek olanlar, kolesterolü bulunanlar, gizli şekerliler, kalp ve damar hastalığı geçirmiş gençlerin kontrol altında tutulması gerektiği belirtiliyor. Dünya Sağlık Örgütü DSÖ verilerine göre de dünyada 180 milyon kişinin şeker hastası olduğu ve 2025 yılında bu sayının 300 milyona ulaşacağı tahmin ediliyor. Diyabet başta göz sağlığı olmak üzere, böbrekler ve damar sağlığını tehdit ediyor. 
     
     TÜRKİYE DE 3 MİLYON ŞEKER HASTASI VAR 

     Türkiye'de yaklaşık 3 milyon diyabet hastası bulunduğunu bildiren Sağlık Bakanı Recep Akdağ, aileleriyle birlikte 10 milyon vatandaşın diyabet hastalığından etkilendiğine işaret etti. 
     Dünya Diyabet Günü nedeniyle bir açıklama yapan Sağlık Bakanı Akdağ, Türkiye'de diyabet tanısıyla hastaneye yatan hastaların sayısında son yıllarda artış gözlendiğini ifade etti. İyi tedavi edilmediğinde yaşamsal organlarda ciddi ve kalıcı hasarlara neden olan diyabet hastalığının en sık ölümlere neden olan pek çok hastalığın hazırlayıcısı olduğunu belirten Akdağ, diyabetten korunmanın, hastalığı geciktirmenin veya kontrol altında tutmanın mümkün olduğunu söyledi. 
     Akdağ, daha çok meyve ve sebze yemek yerine, hazır ve ayaküstü, şeker ve yağdan zengin yiyeceklerin tüketilmesi ile hareketsiz yaşam tarzının sağlık için tehdit oluşturduğu uyarısında da bulundu. 
     
</TEXT>
</DOC>
