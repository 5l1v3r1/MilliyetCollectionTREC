<DOC>
<DOCNO> 275534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sondun01.html </URL>
<DATE> 2004/09/28/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
ABD, Yunanistan'dan Kıbrıs'a verdiği silahları geri almasını istiyor 
</HEADLINE>
<TEXT>

     ABD, silah satış anlaşmasını ihlal ederek kendisinden aldığı silahları Kıbrıs Rum kesimine devreden Yunanistan'dan, bu silahları geri almasını istedi. 
     ABD Dışişleri Bakanlığı sözcü yardımcısı Adam Ereli düzenlediği basın toplantısında, bir gazetecinin sorusu üzerine, Yunanistan'ın, ABD'den aldığı bazı silahları Kıbrıs Rum kesimine devrettiğini ve bu eylemiyle ABD ile imzaladığı silah anlaşmasını ihlal ettiğini söyledi. 
     Amerikan yasalarına göre bu tür durumlarda ABD Dışişleri Bakanlığı'nın Amerikan kongresine bilgi verdiğini ve bu işlemin geçen hafta yapıldığını hatırlatan Ereli, bu durumun ABD'den silah alan herhangi bir ülke için de aynı olacağını kaydetti. 
     Ereli, bakanlık olarak kongreye ne tür bir bildirimde bulunduklarının sorulması üzerine, ''ABD bu silahların Yunanistan'a dönmesini ve anlaşmayla tutarlı şekilde kullanılmasını istiyor'' dedi. 
     Yunanistan'ın Kıbrıs Rum kesimine devrettiği silahların kullanılıp kullanılmadığına ilişkin bir soruya Ereli, ''Hayır, benim böyle bir bilgim yok'' yanıtını verdi. 
     
</TEXT>
</DOC>
