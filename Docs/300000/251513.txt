<DOC>
<DOCNO> 251513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sonyas05.html </URL>
<DATE> 2004/06/28/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Deniz kıyısında deniz sevmez Türk erkekleri ... 
</HEADLINE>
<TEXT>

     Yaz geldi, şimdi deniz, kum ve güneş zamanı. 
     Güneyde sahiller doldu. Antalya'ya dün bir günde 35 bin turist indi. 
     Kimi ailesi ile yılın yorgunluğunu atmak için, kimi çılgın eğlence gecelerinin tadına varmak için güneye akın ediyor. 
     Bazı gençler ise deniz kıyılarını farklı şekilde değerlendirmeyi tercih ediyor. 
     Tüm uyarılara, eleştirilere karşın denize sırtını dönüp, yalnız güneşlenen turist kadınları gözlemeyi tercih edenler eksik olmuyor. 
     Gün boyu hemen hiç denize yada duşa girmeden, 50 dereceye yaklaşan sıcak altında, güneşi başlarının üzerinde hissederek kıpırtısız duran gençler, gözlerini turist kızlardan ayırmıyor. 
     Doğan Haber Ajansı muhabirinin Marmaris'te çektiği bu fotoğraflar, durumu tüm çirkinliği ve komikliği ile gözler önüne seriyor. 
     Kendilerini Akdeniz güneşine bırakmış güneşlenen turist kızlar ve çevrelerini kuşatmış erkekler ordusu. Ancak hepsinin ortak özelliği denizin hemen kıyısında olmalarına karşın pek denizle ilişkili görülmemeleri. Onlar ışığın çevresinde dolaşan sinekler gibi turist kızlara odaklanmış, güneşlenen genç kızların kendilerine olan ilgisizliğine bir anlam vermek gereğini bile duymuyorlar .. 

     
</TEXT>
</DOC>
