<DOC>
<DOCNO> 284030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sondun30.html </URL>
<DATE> 2004/10/28/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
AB Komisyonu'nda kriz büyüyor, şimdi de Hollandalı üye gündemde 
</HEADLINE>
<TEXT>

     Jose Manuel Barroso başkanlığındaki yeni AB Komisyonu'nun, Avrupa Parlamentosu'ndaki güven oylamasının ertelenmesiyle ortaya çıkan kriz çerçevesinde, komisyonun Hollandalı üyesi bayan Neelie Kroes'un 63 konumunun da tartışmalı olduğu belirtildi. 
     Hollanda'da basınında konuyla ilgili yer alan haberlerde, Avrupa Parlamentosu'nun, komisyonunun başka üyeleri için de yeniden araştırma isteyebileceği görüşüne yer verildi. 
     Bu çerçevede Hollandalı üye Neelie Kroes'un durumunun yüzde yüz kesin olmadığı, değiştirilme olasılığının bulunduğu belirtildi. 
     Avrupa Komisyonu'nda rekabetle ilgili konularda görevlendirilen Kroes, geçmişte çok sayıda uluslararası şirketin yönetim kurulunda görev almış ve bazı şirketlerin satışlarında da arabuluculuk görevi üstlenmişti. 
     Neelie Kroes'un üyeliğine, işveren dünyasına yakınlığı dolayısıyla tarafsız kalamayacağı görüşünden hareketle Hollanda'da muhalefet partileri karşı çıkarken, hükümet bu aday üzerinde ısrarlı olduğunu açıklamış ve yeni komisyon başkanı da üyeye sahip çıkmıştı. 
     Hollanda basınına göre, Kroes'un durumunun tartışmalı olmasına rağmen hükümet bu adayı değiştirmeyi düşünmüyor. 
     Avrupa Parlamentosu'nda yeni komisyonla ilgili oylama, parlamento çoğunluğunun İtalyan üye Rocco Buttiglione'ye karşı olması dolayısıyla güvenoyu alamama durumunun ortaya çıkması üzerine, Başkan Jose Manuel Barroso'nun ekibini geri çekmesiyle yapılamamıştı. 
     
</TEXT>
</DOC>
