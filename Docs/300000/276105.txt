<DOC>
<DOCNO> 276105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/spor/spo01.html </URL>
<DATE> 2004/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosque'den inciler 
</HEADLINE>
<TEXT>


Beşiktaş Teknik Direktörü, "Oyuncularımız beni korumak için burada değiller. Tek amaçları takımı ve kulübü savunmak olmalı' dedi 


'Fayda sağlamaz' 
BODO Glimt maçı için dün basın mensuplarının karşısına çıkan Beşiktaş Teknik Direktörü Vicente Del Bosque, ayrılıp ayrılmayacağı sorularıyla karşılaştı. Hiçbir şekilde görevi bırakmayı düşünmediğini vurgulayan İspanyol çalıştırıcı, yönetimin de kendisine destek verdiğini ifade etti. Bosque, "20 yönetici arasında değişik fikirler olabilir. Dışarıda konuşulanları biliyorum. Ama bu tarz söylentiler ne kulübe ne de oyunculara fayda sağlar" dedi. 

'Değişiklik olabilir' 
TEK düşüncesinin bugünkü karşılaşma olduğunu vurgulayan Del Bosque, "Kendimize çok güvenme yanılgısına düşemeyiz. Maça çok önem veriyoruz" yorumunu yaptı. Kadroda değişiklik yapabileceğini de söyleyen İspanyol teknik adam şöyle devam etti "UEFA Kupası maçları olduğu zaman hafta arasında kadroda ufak tefek değişiklikler yapmak zorunluluğu doğuyor. Böylece oyuncular arasında rekabeti de ortaya koyuyoruz. Aynı zamanda takımımızı güçlendiriyoruz." 

Sistem savunması 
DEL Bosque, kulüpte yaşananların, takımda motivasyon kaybı yaratıp yaratmayacağı sorusuna ise, "Kulübün kazanması gereken maçları kazanamadığını düşünürsek, ilk gelinen nokta antrenör oluyor. Oyuncularımız antrenörü savunmak için burada değiller. Tek amaçları takımı ve kulübü savunmak olmalı" diye konuştu. Dörtlü defans kurgusuna da sahip çıkan İspanyol hoca, Ankaragücü ve Denizlispor dışındaki tüm takımların bu sistemi kullandığını belirtti. 

Şimdi de Tümer sakatlandı 

RAHMAN SAĞIROĞLU 

Ronaldo, Cordoba yoktu 
BODO Glimt maçının hazırlıklarını dün yaptığı antrenmanla tamamlayan Beşiktaş, karşılaşmanın başlangıç saatini beklemeye başladı. Teknik Direktör Del Bosque gözetiminde Ümraniye'de taktik çalışması yapan Siyah - Beyazlılar'ın idmanı, son yarım saatte basına açıldı. Sakatlıkları süren Cordoba, Ronaldo ve Berkant ise antrenmanda yer almadı. 

Fatih'in darbesi yıktı 
KARTAL'IN dünkü çift kalesinde Tümer Metin, Fatih Sonkaya ile girdiği ikili mücadelede sol ayağına darbe aldı. Bu oyuncunun maç kadrosunda yer alıp almayacağı, bugünkü kontrolde belli olacak. Berkant'ın önceki günkü idmanda sağ diz iç yan bağlarının zedelendiği ifade edildi. Çalışmayı Asbaşkan Kıvanç Oktay da izledi. 

Hem ziyaret hem şikayet 

CENGİZ MALGIR 

BEŞİKTAŞ Başkanı Yıldırım Demirören ve 7 yönetici, Futbol Federasyonu Başkanı Levent Bıçakçı'yı makamında ziyaret ederek, hakem hataları konusunda şikayette bulundu. Federasyonun Levent'teki binasında yaklaşık 1 saat süren görüşmeden sonra açıklama yapan Demirören, Bıçakçı'yı gecikmeli de olsa tebrik etmeye geldiklerini, bu sırada da hakem hatalarından mağdur olduklarını kendisine belirttiklerini söyledi. 



</TEXT>
</DOC>
