<DOC>
<DOCNO> 284451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sontur33.html </URL>
<DATE> 2004/10/29/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Tören alanında fare korkusu... 
</HEADLINE>
<TEXT>

     Sivas'ta Cumhuriyet Bayramı kutlamaları kapsamında düzenlenen tören alanına giren fare, öğrenciler arasında paniğe yol açtı. 
     Vali Hasan Canpolat, Garnizon Komutanı Tuğgeneral Nihat İstanbullu, Belediye Başkanı Sami Aydın Valilik binasında tebrikleri kabulün ardından Hükümet Meydanı'nda devam eden törende, halkın bayramını kutladılar. 
     Törende konuşan Canpolat, Cumhuriyete her zamankinden daha fazla sahip çıkılması gerektiğini belirterek, şunları kaydetti 
     ''Bizlere düşen en önemli görev, Türkiye Cumhuriyeti'nin ülkesi ve milletiyle bölünmez bütünlüğünü korumak, savunmak ve ileriye doğru emin ve güçlü adımlarla ilerlemek, Cumhuriyetin temel değerlerini gelecek kuşaklara teslim etmektir. Bu görev ve sorumluluklarımızı yerine getirebilmek ve geleceğimizi daha iyi kurabilmek için bir yandan evrensel değerleri, diğer yandan tarihimizi çok iyi bilmek zorundayız.'' Halkoyunları ekiplerinin gösterilerinin yer aldığı tören, geçit töreni ile devam etti. 
     
     TÖREN ALANINDAKİ DAVETSİZ MİSAFİR 
     Bu arada Valilik binası önündeki tören alanında bekleyen öğrenci grubunun arasına, bir fare girdi. Öğrenciler arasında bir süre paniğe yol açan fare, öğretmenler tarafından alandan uzaklaştırıldı. 
     Yetkililer, tören alanına girerek öğrenciler arasında paniğe neden olan farenin, kanalizasyona inmek ve tıkanıklığı gidermek üzere yapılmış ve rögar adı verilen bacadan çıkmış olabileceğini kaydettiler. 
     
</TEXT>
</DOC>
