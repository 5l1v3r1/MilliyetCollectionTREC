<DOC>
<DOCNO> 265867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/siyaset/siy02.html </URL>
<DATE> 2004/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruslarla yeni 'ortaklık' 
</HEADLINE>
<TEXT>


Rusya Başkanı Putin'in Türkiye ziyareti kesinleşti. Ziyaretle, ikili ilişkilerin "çok boyutlu güçlendirilmiş ortaklık" düzeyine çıkması bekleniyor 

CENK BAŞLAMIŞ Moskova 


Rusya Devlet Başkanı Vladimir Putin'in 2 - 3 Eylül'de Ankara'ya yapacağı resmi ziyaret kesinleşti. Kremlin Sarayı'ndan yapılan açıklamada, Putin'in Cumhurbaşkanı Ahmet Necdet Sezer ve Başbakan Recep Tayyip Erdoğan'la görüşmelerinde, iki ülke arasındaki çok boyutlu ortaklık ilişkisinin güçlendirilmesine yönelik konuların ele alınacağı bildirildi. KGB kökenli Putin'in uzun süredir beklenen ziyareti 24 saat sürecek. 2 Eylül akşamı Ankara'ya gelecek Putin, ertesi gün yapılacak görüşmelerin ardından İzmir'e geçerek fuarı gezecek, ardından Türkiye'den ayrılacak. Putin'in İzmir ziyareti sırasında Rus savaş gemileri limana dostluk ziyaretinde bulunacak. 
Türk tarafının, Putin'in Antalya'ya geçerek Kremlin Oteli'ni de gezmesi planıysa, Rus liderinin programının çok sıkışık olması nedeniyle büyük ihtimalle gerçekleşmeyecek. Ziyaretin en önemli yönü, bizzat ziyaretin kendisi. Çünkü Putin 500 yılı aşkın geçmişi bulunan ikili ilişkiler tarihinde Türk topraklarına ayak basan ilk 'bir numara' Rus lideri olacak. 1972'de, dönemin Sovyet Devlet Başkanı Nikolay Podgorniy Ankara'ya resmi ziyarette bulunmuştu. Ancak Sovyet başkanlığı sembolik bir görevdi ve gerçekte ülkeyi Komünist Parti şefi Leonid Brejnev yönetiyordu. 

Gündem ekonomik 
Tarihi ziyaret sonunda "Dostluğun ve çok boyutlu ortaklığın derinleştirilmesine ilişkin deklarasyon"la teknik çalışmaları süren 4 - 5 anlaşmanın imzalanması bekleniyor. Ziyaretin ikili ilişkileri yeni bir kavram olan "çok boyutlu güçlendirilmiş ortaklık" düzeyine çıkarması amaçlanıyor. 
Gündemde ağırlıklı olarak ekonomik konular yer alıyor. Türkiye'nin tankerlerin Boğaz geçişinde uyguladığı kısıtlamaya bağlı olarak alternatif petrol taşıma güzerg hları belirlenmesi de ele alınacak konular arasında. 



</TEXT>
</DOC>
