<DOC>
<DOCNO> 294942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sondun24.html </URL>
<DATE> 2004/12/05/ </DATE>
<TIME> 19.17 </TIME>
<AUTHOR>  </AUTHOR>
<HEADLINE>
Sars'ın ilk klinik deneme bulguları olumlu... 
</HEADLINE>
<TEXT>

     Çin makamları, dünyayı tehdit eden Akut Solunum Yetmezliği Sendromu SARS aşısının ilk klinik denemelerinin güvenli ve etkili olduğunu açıkladı.Bilim ve Teknoloji Bakanlığı yetkililerinden Vang Şiaofang Wang Xiaofang , 56 gün önce SARS aşısı yapılan 36 gönüllüde anormal fiziksel reaksiyon görülmediğini belirtti. 
     Çin Bilim ve Teknoloji Bakanlığı, Sağlık Bakanlığı ve Devlet Gıda ve İlaç İdaresi'nin SARS aşısının geliştirilmesi ve üretilmesi için ortak bir araştırma projesi hazırladıkları bildirildi. 
     Bilim ve Teknoloji Bakanlığı yetkililerinden Vang Şiaofang Wang Xiaofang , düzenlenen basın toplantısında, 56 gün önce SARS aşısı yapılan 36 gönüllüde anormal fiziksel reaksiyon görülmediğini belirtti. 
     Araştırmayı yürüten grubun başkanı Yin Weidong, 24 gönüllüde antikor bulunduğunu ve klinik deneyin güvenli olduğunu, ilk aşamada aşının güvenliğinin sınandığını kaydetti. 
     Klinik deneylerin koordinasyonundan sorumlu olan Çin-Japon Dostluk Hastanesi'nden Prof. Lin Jiangtao da, deneye katılan 18'i bayan 36 kişinin 21-40 yaşları arasındaki sağlıklı kişiler olduklarını söyledi. 
     İlk kez 22 Mayıs'ta 4 kişiye aşı yapılmıştı. 29 Eylül'de 36 gönüllünün tıbbi gözlemi tamamlandı. 
     Uzmanlar aşının piyasaya sürülmek için henüz hazır olmadığını, iki aşamalı bir klinik deneyden daha geçmesi gerektiğini söylediler. 
     Çin'de bir ilaç fabrikası ile Çin Bilimler Akademisi, Çin-Japon Dostluk Hastanesi ve Salgın Hastalıklarla Mücadele Merkezi tarafından yürütülen SARS aşısıyla ilgili araştırmalara 100'den fazla bilim adamı ve uzman katılıyor. 
     
</TEXT>
</DOC>
