<DOC>
<DOCNO> 272064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonspo25.html </URL>
<DATE> 2004/09/15/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Ve heyecan başlıyor FENERBAHÇE-SPARTA PRAG 
</HEADLINE>
<TEXT>

     Ve Fenerbahçe, iki yıllık bir aranın ardından yeniden Avrupa sahnesine çıkıyor, Şampiyonlar Ligi ilk maçında Sparta Prag'ı konuk ediyor. Karşılaşmaya saatler kala tüm gözler Kadıköy'e çevrilirken, Şükrü Saracoğlu Stadı'nın maçta tamamen dolması bekleniyor. 
     Fenerbahçe, son olarak Avrupa'da Yunanistan'da 14 Kasım 2002 tarihinde sahne almıştı, şimdi heyecan bu gece yeniden başlıyor. Rakip Sparta Prag. Sarı-lacivertlilerin rakibi karşısında en büyük kozları 'yıllanmış şarap' Pierre van Hooijdonk, Alex, Tuncay. Rakipte ise tecrübeli Poborsky'nin oynayıp oynamayacağı henüz kesin değil. 
     İşte kadrolar... 
     

FENERBAHÇE Rüştü, Deniz, Luciano, Servet Fatih , Ümit, Serhat, Aurelio, Alex, Fabiano Nobre , Tuncay, Van Hooijdonk Sparta Prag Blazek, Pergl, Kovac, Homola, Cech, Baranek, Poborsky Sivok , Zelenka, Urbanek, Jun, Pacanda Stat Şükrü Saracoğlu Saat 21.45 Hakem Cortez Batista Portekiz Yayın Star TV      Daum Bayram yaşatacağız 
     Fenerbahçe'nin teknik patronu Christoph Daum, "Hedefimiz gruptan lider veya ikinci olarak çıkmaktır" dedi. Geçen yılki şampiyonluk için Aziz Yıldırım ile taraftarlara teşekkür eden Alman teknik adam, "Bu sayede Şampiyonlar Ligi'ne doğrudan katıldık ve mücadelemize Sparta Prag maçıyla başlıyoruz. Trabzonspor'un da burada olmasını isterdik. Taraftarımıza bir futbol bayramı ve şöleni yaşatmak istiyoruz" diye konuştu. 
     
     Hooijdonk 18 puan almalıyız 

     TÜRKİYE'Yİ ve Fenerbahçe'yi Avrupa'da en iyi şekilde temsil edeceklerini belirten Daum, "İlk maçlar her zaman çok önemlidir. Kazanırsak kendimize olan güvenimiz ve moralimiz daha da artar. Sparta karşısında dikkatli ve az hatayla oynamalıyız" dedi. 
     Daum ile birlikte toplantıya katılan kaptanlar Ümit Özat ve Hooijdonk ise hedeflerinin galibiyet olduğunu kaydetti. Hooijdonk, "Gruptan çıkmak için 18 puan almalıyız" diyerek espri yaptı. 
     Straka Kazanmaya geldik 
     SPARTA Prag Teknik Direktörü Frantisek Straka, Fenerbahçe'nin çok iyi ve kaliteli bir takım olduğunu söyledi. Straka, "Gruptan çıkmak için her maçtan puan çıkarmalıyız. İstanbul'da bir puan da alsak sorun değil, ama biz üç puan için çaba harcayacağız. Rakibimizin özellikle hücumda çok tehlikeli olduğunu biliyorum ve buna göre de önlemler aldım" diye konuştu. 
     
     Fener'e övgü 

     FENERBAHÇE'NİN sahaya mutlak galibiyet için çıkacak olmasının kendileri için büyük avantaj sağlayacağına değinen Straka, "Oyuncularım büyük bir hevesle bu maçı bekliyor. Bütün oyuncularım forma giyebilecek durumda. Bizim kaybedecek bir şeyimiz yok" dedi. Çek takımının hocası, Fenerbahçe'nin kadrosunun Şampiyonlar Ligi için çok uygun olduğunu da söyledi. 
     Avrupa'da 105. randevu 
     Fenerbahçe, Avrupa Şampiyonlar Ligi D Grubu'nun ilk mücadelesinde bu gece Sparta Prag ile yapacağı maçla, Avrupa Kupaları'ndaki 105. maçına çıkacak. 
     Sarı-lacivertliler, bugüne kadar yaptıkları 104 maçta 31 galibiyet 15 beraberlik ve 58 de mağlubiyet aldı. Rakip filelere 107 gol atan, sarı-lacivertliler kalesinde 182 gol gördü. 
     Fenerbahçe, 104 Avrupa Kupası mücalesinde Şampiyonlar Ligi'nde 12, Şampiyon Kulüpler Kupası'nda 39, UEFA Kupası'nda 44 ve Kupa Galipleri Kupası'nda 9 maç yaptı. 

     
</TEXT>
</DOC>
