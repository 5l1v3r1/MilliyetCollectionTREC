<DOC>
<DOCNO> 264130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sonsiy10.html </URL>
<DATE> 2004/08/17/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
"Taziye ziyareti" hakkında inceleme sürüyor... 
</HEADLINE>
<TEXT>

     Diyarbakır Cumhuriyet Başsavcılığı, Diyarbakır Valiliği'nin, belediye başkanlarının taziye ziyaretiyle ilgili yaptığı suç duyurusunu incelemeyi sürdürüyor. 
     Diyarbakır Cumhuriyet Başsavcı Vekili Faruk Kurt, AA muhabirine yaptığı açıklamada, Valiliğin, belediye başkanlarının, teröristin taziyesine gidişiyle ilgili yaptığı suç duyurusuna ait bir kısım bilgi ve belgeleri, yetki alanına girip girmediğinin belirlenmesi için Ağır Ceza Mahkemesi Savcılığı'na gönderdiklerini belirterek, ''İncelememiz sürüyor. Ağır Ceza Mahkemesi Savcılığı dosyayı inceleyip, bize geri gönderdi. Bunları değerlendireceğiz'' dedi. 
     
     MÜLKİYE BAŞMÜFETTİŞLERİ ANKARA'YA DÖNDÜ 
     Öte yandan, İçişleri Bakanlığı'nca başlatılan soruşturma kapsamında Diyarbakır'a gelen mülkiye başmüfettişleri Metin Yılmaz ve Turgay Alpman'ın, çalışmalarını tamamlayarak Ankara'ya döndüğü öğrenildi. 
     Diyarbakır Büyükşehir Belediye Başkanı Osman Baydemir, AA muhabirine yaptığı açıklamada, müfettişlerin kendilerinden yazılı olarak belge ve bulgu istediğini belirterek, ''Biz de istenen belge ve bulguları aktardık. Savunma veya ifademizin alınması söz konusu değil. Kentte 11 gün boyunca yaşanan olaylarla ilgili yazılı bilgi notu gönderdik'' dedi. 
     
</TEXT>
</DOC>
