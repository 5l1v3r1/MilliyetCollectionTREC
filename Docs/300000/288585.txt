<DOC>
<DOCNO> 288585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sonspo01.html </URL>
<DATE> 2004/11/13/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Daum, Alex’e sarıldı 
</HEADLINE>
<TEXT>

     Daum, Alex'i özel olarak Trabzonspor ve Sparta Prag maçlarına hazırlıyor. Sambacı, forvetin arkasında görev yapacak 
     
     En büyük güvencesi 

     Trabzonspor ile gelecek hafta deplasmanda oynanacak zorlu mücadelede Selçuk ve Serkan’ı cezaları nedeniyle oynatamayacak olan Fenerbahçe Teknik Direktörü Daum’un en büyük güvencesi Alex. Beşiktaş maçı sonrası eleştirdiği oyuncusuna Büyükşehir Belediye Ankaraspor müsabakası sonrası övgü yağdıran Alman hoca, Sambacı’yı Trabzon ve Sparta Prag karşılaşmalarına özel olarak hazırlıyor. Brezilyalı yıldız, 3 gündür Daum’un verdiği program doğrultusunda idman yapıyor. 
     
     İdmanda Samba yaptı 

     Yardımcı antrenör Koch’un tüm isteklerini yerine getiren Alex, dünkü antrenmanda da adeta Samba yaptı. Koch tarafından kaleye yakın oynatılan ve gol yollarında tüm toplarla buluşması öğütlenen Brezilyalı yıldız, hırsı ve çalışkanlığıyla dikkat çekiyor. Sağdan ve soldan yaptığı adrese teslim ortaların yanısıra, kanatlardan yapılan ortalarla kafa golleri atan, şık volelerle topu ağlara gönderen Alex’in performansı Daum’un yüzünü güldürdü. 
     
     Gözleri ışıl ışıl 

     Büyükşehir Belediye Ankaraspor maçıyla birlikte Alex’te büyük bir değişim başgöstermeye başladı. Bunun en büyük nedeni, yönetim ve Daum’un, Arkandayızö demesiydi. Bu sözler, Brezilyalı oyuncu için büyük bir motive kaynağı oldu. 8-9 kişiyle sürdürülen idmanlarda bile kendisini oyuna çok iyi veren Sambacı, müthiş bir istekle çalışıyor. Trabzonspor ve Prag maçları, bir anlamda Alex için vitrin müsabakaları olacak. Ondaki değişimi, yüzünden okumak mümkün. Gözleri ışıl ışıl parlayan Alex, bundan sonra çok farklı bir görüntü çizecek gibi. 
     
</TEXT>
</DOC>
