<DOC>
<DOCNO> 262400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/soneko16.html </URL>
<DATE> 2004/08/11/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Bankacılık sisteminde ilk 6 ayda çalışan sayısı arttı... 
</HEADLINE>
<TEXT>

     Bankacılık sektöründe ilk 6 ayda faaliyet gösteren banka sayısı bir azalırken, şube ve çalışan sayısında artış kaydedildi. 
     Türkiye Bankalar Birliği verilerine göre, Ocak-Haziran 2004 döneminde bankacılık sisteminde çalışan sayısı, 2 bin 401 kişi artarak 125 bin 650'ye yükseldi. Ticaret bankaları grubunda çalışan sayısı, kamu bankalarında 750, Fon bankalarında ise 241 azalırken, özel bankalarda 3 bin 168, yabancı bankalarda ise 199 kişi arttı. 
     Banka çalışanlarının yüzde 96'sı ticaret bankaları, yüzde 4'ü mevduat kabul etmeyen bankalar tarafından istihdam edildi. Bankacılık sektöründeki personelin yüzde 30'u kamusal sermayeli ticaret bankalarında, yüzde 59'u ise özel sermayeli ticaret bankalarında çalışıyor. 
     Haziran 2004 itibariyle bankacılık sektöründe çalışanların yüzde 2'si ilköğretim, yüzde 38'i orta öğrenim ve yüzde 57'si yüksek öğretim kurumları mezunu. Çalışanların yüzde 3'ünü ise yüksek lisans ve doktora yapmış olanlar teşkil ediyor. 
     Ticaret bankaları grubunda, kamu bankalarında çalışanların yüzde 48'ini, özel bankalarda yüzde 63'ünü, yabancı bankalarda yüzde 73'ünü yüksek öğretim ve lisansüstü eğitim yapan personel oluşturdu. Bu oran mevduat kabul etmeyen bankalarda yüzde 71 olarak belirlendi. 
     
     BANKA VE ŞUBE SAYILARI 

     Ocak-Haziran döneminde, bankacılık sektöründe faaliyet gösteren banka sayısı, yabancı bankalar grubunda bulunan Credit Lyonnais S.A. Türkiye şubesinin kapatılması nedeniyle bir azalarak 49'a geriledi. 
     Bu dönemde sektördeki toplam şube sayısı 48 artarak 6 bin 14'e yükseldi. Şube sayısındaki artış, ticaret bankaları grubundaki özel bankalardan kaynaklandı. Özel bankalar 60 yeni şube açtı. Mevduat kabul etmeyen bankalar da 2 yeni şube açılışı gerçekleşti. 
     Diğer taraftan şube sayısı kamu bankalarında 13, yabancı bankalarda 1 azaldı. Fon'daki bankalarda şube sayısı 175 ile aynı kaldı. 
     Ticaret bankaları grubunda banka başına düşen ortalama şube sayısı, kamu bankalarında 653, özel bankalarda 203, yabancı bankalarda ise 17 oldu. 
     
</TEXT>
</DOC>
