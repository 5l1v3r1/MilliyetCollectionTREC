<DOC>
<DOCNO> 260128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/spor/axspo02.html </URL>
<DATE> 2004/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'u kesmedi 
</HEADLINE>
<TEXT>


Daum, Juventus galibiyetinin uluslararası alanda tüm dikkatleri üzerlerine çektiğini söyledi, "Ancak önemli olan Rizespor maçı. Eksiklerimizi bu hafta gidermeliyiz" dedi 

YUSUF KOBAL 


Aurelio kalıyor 
FENERBAHÇE Teknik Direktörü Christoph Daum, Marco Aurelio'nun kesinlikle takımda kalacağını açıkladı. Alman hoca, federasyonun yabancı sayısını artıracağı yolundaki haberlerin varsayımdan öteye geçmediğini vurguladı, "Alınacak karar ne olursa olsun, Aurelio ile yollarımızı kesinlikle ayırmayacağız" ifadelerini kullanarak Brezilyalı oyuncu konusunda yapılan spekülasyonlara da son noktayı koydu. 

'İşimi yapıyorum' 
DAUM, Köln maçından sonra ağır biçimde eleştirdiği kaleci Volkan için de "Benim görevim ve amacım oyuncularımı daha yüksek düzeylere taşımak. Her maç ve antrenman sonrası daha iyi bir noktaya gelmeleri için eleştirilerimle onlara yardımcı olurum. Bu benim işimin bir parçasıdır" dedi. Alman hoca, yönetimle yaşadığı gerginlik için de "Açıklamalarımda büyütülecek birşey yok. Zaman zaman böyle konuşmalar camiayı kenetler" yorumunu yaptı. 

'Ölü toplara dikkat' 
JUVENTUS karşısında aldıkları galibiyetin uluslararası alanda dikkatleri üzerlerine çektiğini belirten tecrübeli çalıştırıcı, ancak kendileri için Rizespor ile yapacakları ligin ilk maçının daha önemli olduğunu söyledi. Daum, "Juventus maçında dönem dönem yaptığımız gibi topu kapınca çabuk atağa kalkmalıyız. Ölü toplarda daha dikkatli olmamız gereken konular var. Bu hafta çok çalışmalıyız" diye konuştu. 

Ortega imzaladı 

MEHMET ÇİFTÇİ 

ARİEL Ortega, Arjantin'in Newell Kulübü ile sözleşme imzaladı. Yeni takımı iye antrenmanlara başlayan yıldız oyuncu için Fenerbahçe'nin 6 milyon dolar alacağı öğrenildi. Newell Kulübü yöneticilerinden David Olivieri, Ortega'nın bonservisini Türkiye Futbol Federasyonu'ndan istediklerini belirtti. 

Juve nakavt 

Emerson parladı 
İTALYA basını Juventus'un, Fenerbahçe ile oynadığı hazırlık maçına geniş yer ayırdı. Tuttosport, "Juve 2 gol daha yedi, Türkiye'de nakavt" başlığını kullandı. Gazete, Juventus'un savunma zaaflarının yine gözler önüne serildiğini vurguladı, takviye yapılmasının şart olduğunu yazdı. Corriere dello Sport ise "Juve nakavt, Emerson parladı" manşetini attı. 

'Sonuç abartılı' 
GAZETE, "Van Hooijdonk'un imzaladığı 2 golle, Juve sahadan yenik ayrıldı. Brezilyalı Emerson takıma hareket kazandırdı ve gole de yaklaştı" derken, La Gazzetta dello Sport ilk sayfasında, "Juve yine nakavt, Emerson sınıfı geçti" yorumunu yaptı. Teknik Direktör Capello ise "Yenilgiyi haketmemiştik. Sonuç, inanılmaz ve abartılı. Maçı biz oynadık, onlar aldı" diye konuştu. 

Zarar ettiler 

İdman yaptılar 
FENERBAHÇE, Çaykur Rizespor ile deplasmanda yapacağı sezonun ilk maçının hazırlıklarına ara vermeden başladı. Teknik Direktör Daum, Samandıra Tesisleri'nde sabah yapılan çalışmada takımı üç gruba ayırdı. Alman hoca, ayrı ayrı saatlerde çalıştırdığı futbolcularına dinlenmeye yönelik bir program uyguladı. Bu arada yönetimin Juventus maçından zarar ettiği ortaya çıktı. 

Hesaplar tutmadı 
ALEX'İN ilk kez bu maçta sahaya çıkmasını planlayan yönetim, 70 bin kişilik Atatürk Stadı'nın dolacağını tahmin ederek, 350 bin Euro karşılığı İtalyan kulübünü İzmir'e çağırdı. Ancak hesaplar tutmadı ve Brezilyalı yıldız Türkiye'ye gelmeyince Fenerbahçe seyircisi maça ilgi göstermedi. Naklen yayın gelirleri ve hasılat sonrası masrafların bile çıkmadığı öğrenildi. 

Eğlencelik futbol 

SARI - Lacivertli takımın Brezilyalı savunma oyuncusu Fabiano, takıma iyi uyum sağladığını, zorluk yaşamadığını söyledi. Sambacı, "Fenerbahçe yaptığımız hazırlıklardan sonra şahsiyetli futbol ortaya koyuyor. Bizim sahaya yansıttığımız oyunun bir kimliği var. Ligin başlangıcına kadar daha zamanımız olmasına karşın bence eğlenceli oynuyoruz ve başarılı oluyoruz" dedi. 
FABİANO, Avrupa'da futbol oynamanın kendisine verdiği avantajla Fenerbahçe'ye geldiğini dile getirdi ve "Bu nedenle fazla zorluk çekmiyorum. Fenerbahçe'nin oyun tarzı, benim rahat edebileceğim bir tarz. Bu yüzden takım arkadaşlarımla iyi anlaşıyorum. Önümüzdeki dönem, başarısız olmak için herhangi bir neden yok. Oynadığımız bu iyi futbolun karşılığını alırız" diye konuştu. 


</TEXT>
</DOC>
