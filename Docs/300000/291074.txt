<DOC>
<DOCNO> 291074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/soneko01.html </URL>
<DATE> 2004/11/22/ </DATE>
<TIME> 02.33 </TIME>
<AUTHOR>  </AUTHOR>
<HEADLINE>
Ekonomiden Kısa Kısa... Aydın'da yaban domuzları ile mücadele 
</HEADLINE>
<TEXT>

     Aydın'da, tarım alanlarına zarar veren yaban domuzları için önlem alınacak. 
     Vatandaşlar, Karacasu, Koçarlı, Germencik İlçelerine bağlı dağ köylerinde son aylarda sayıları hızla artan yaban domuzlarının, verimli tarım arazilerine zarar vermeye başladıklarını belirterek, köy ziyaretlerinde bulunan Aydın Valisi Mustafa Malay'a bu konudaki şikayetlerini anlattılar. 
     Karacasu Ziraat Odası Başkanı İsa Sevinç, son iki yıldır sayıları hızla artan yaban domuzlarının tarım arazilerine büyük zarar vererek, sıkıntıda olan çiftçileri ekonomik açıdan daha büyük yaralar açmaya başladığını bildirdi. 
     Aydın Valisi Mustafa Malay da yaptığı açıklamada, yaban domuzları ile ilgili çok şikayet almaya başladığını, bu konuda gerekli önlemlerin en kısa sürede, süratle alınacağını kaydetti. 
     Malay, önümüzdeki günlerde Tarım İl Müdürlüğü'nde geniş katılımlı bir toplantı düzenleneceğini belirtti. 
     
     AİLE ŞİRKETLERİNDE YÖNETİM VE KURUMSALLAŞMA SEMİNERİ 
     Türkiye İhracatçılar Meclisi TİM ile Denizli Tekstil ve Konfeksiyon İhracatçıları Birliği tarafından düzenlenen ''Aile Şirketlerinde Yönetim ve Kurumsallaşma'' semineri 24 Kasım'da yapılacak. 
     Denizli Organize Sanayi Bölge Müdürlüğü Salonu'nda gerçekleşecek seminerde, farklı gelişim evrelerindeki aile şirketlerinin karşılaşabilecekleri olası sorunlar ve alternatif çözüm önerileri anlatılacak. 
     Seminere, TİM Başkanı Oğuz Satıcı'nın da katılacağı belirtildi. 
     1 Aralık'taki ''Uluslararası Pazarlama Yönetimi'' konulu seminerde de 21. yüzyılda işletmelerde değişim, küreselleşme, vizyon geliştirme, teknoloji, gelecek, pazarlama, rekabetçi stratejilerin seçimi ve 21. yüzyıla uygun kurum kültürünün oluşturulması konuları işlenecek. 
     
     BESİCİLER KAÇAK ET GİRİŞİNDEN ŞİKAYETÇİ... 
     Yozgat Ziraat Odası Başkanı Süleyman Çatalyürek, ülkeye kaçak et girişinin önlenmesini istedi. 
     Çatalyürek, Kurban Bayramı öncesinde kaçak et girişinin fazla olması nedeniyle besicilerin tedirgin olduğunu söyledi. 
     Bir çok besicinin Kurban Bayramı için herhangi bir hazırlık yapmadığını kaydeden Çatalyürek, ''Kaçak et girişi nedeniyle besicilerimiz zarar etme korkusu yaşıyorlar. Besicilerimizin bu korkudan kurtulup, besiciliğin geliştirilmesi için kaçak et ve hayvan girişinin mutlaka önlenmesi gerekir'' dedi. 
     
</TEXT>
</DOC>
