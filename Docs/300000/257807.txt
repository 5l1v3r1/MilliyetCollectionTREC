<DOC>
<DOCNO> 257807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/spor/spo07.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Onların yüreği var 
</HEADLINE>
<TEXT>


Atina'da iki görme engelli atlet de yarışacak. ABD takımında 5 bin metrede Marla Runyan ve üç adımda rekortmen Tiombe Hurd, rakiplerine yürekleriyle meydan okuyacak 

MURAT AĞCA 


Gölgeleri seçiyorlar 
ATİNA Olimpiyatı'nda yarışacak 10 bin 500 sporcu içinde iki atlet var ki, "çok özel" olmayı hak ediyor. Onlar rakiplerinden farklı olarak beş değil, dört duyu organıyla yarışıyor. ABD Takımı'nda 5 bin metrede olimpiyat vizesi alan Marla Runyan ve üç adım seçmelerinde 14.45 metreyle ABD rekoru kırarak takıma giren Tiombe Hurd'ün ortak özellikleri görme engelli olmaları. Sadece gölgeleri seçebilen iki atleti, körlük bile hedeflerinden koparmaya yetmemiş. 

Sidney'e de katıldı 
DOKUZ yaşında gözlerinde problemi olduğu fark edilen ve doktorlar tarafından stargardt hastalığı teşhisi konulan Runyan, normal insanların ancak 10'da biri kadar görebiliyor. 11 yaşından bu yana durmadan koşan ABD'li atlet, olimpiyat hayalini 2000 Sidney'de gerçekleştirdi ve oyunlara katılan "ilk kör" olarak 1500 metrede 8. oldu. Üç yıldır geçilmediği 5 bin metrede ABD seçmelerinde ikinci olmasına rağmen Runyan, Atina için de milli takımdaki yerini aldı. 

İşini bile bıraktı 
SACRAMENTO'DAKİ seçmelerde dikkatleri çeken bir diğer isim üç adımda rekor kıran Tiombe Hurd oldu. Runyan'dan farklı olarak göz retinasında zedelenme, Hurd'ın doğuştan dünyayı görmesini engellemiş. Okul yıllarından beri kendisini atletizmle ifade eden 30 yaşındaki Hurd, yedi yıl bilgisayar analisti olarak çalıştığı işinde olimpiyat için son şansını kullanmak üzere istifa etti ve sonunda başardı. Şimdi Gana asıllı atlet Atina için gün saymaya başladı. 

Acıların takımı 

SACRAMENTO'daki ABD seçmelerinde Tiombe Hurd'un ardından ikinci ve üçüncü sırayı alan atletler de zorlu hayat hikayelerine sahip. Olimpiyat için yeterli dereceleri henüz sağlayamayan Vanitta Kinard'ın üvey babası geçtiğimiz mart ayında annesini vurarak öldürdü, kardeşini de yaraladıktan sonra intihar etti. Kürsüye çıkan diğer atlet Shakeema Walker ise 2001'de ciddi bir spinal stres kırığı geçirdi ve kariyeri bitme noktasına geldi. İki atlet de şimdi Avrupa'da katılacakları yarışlarla olimpiyat barajını geçmeye çalışacak. Bunu başarırlarsa ABD üç adım ekibi tam anlamıyla "acıların takımı" olacak. 

Sinan Erdem'i anma günü 

TÜRKİYE Milli Olimpiyat Komitesi eski başkanı Sinan Erdem, bugün törenle anılacak. Geçen yıl vefat eden Erdem için ilk tören Zincirlikuyu Mezarlığı'ndaki kabristanında 10.00'da düzenlenecek. Daha sonra Olimpiyatevi'nde sürecek törende, Sinan Erdem'in yazdığı kitabın tanıtımı da yapılacak. 

Ödüller arttı 

ULUSLARARASI yarışmalarda derece alanlara verilen ödüller de artışlar yapıldı. Olimpiyatta birinci olanlara en fazla 2 bin, ikincilere 1500, üçüncülere ise 1000 adet Cumhuriyet Altını karşılığı ödül verilecek. Futbolda olimpiyat, Dünya Şampiyonası'nda veya Dünya Kupası'nda birinci olanlara 500'er Cumhuriyet Altını ödenecek. Avrupa Süper Kupası'nda şampiyon olan takıma en fazla 50 bin, Avrupa Şampiyonlar Ligi'nde şampiyon olan kulüplere ise 37 bin 500 altın sunulacak. 


</TEXT>
</DOC>
