<DOC>
<DOCNO> 266610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonspo07.html </URL>
<DATE> 2004/08/26/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Futbolda 30. Avrupa Süper kupası yarın sahibini bulacak 
</HEADLINE>
<TEXT>

     Futbolda geçen sezon Avrupa'nın 2 büyük kupasını kazanan takımları karşı karşıya getiren Avrupa Süper Kupası, 30. sahibini yarın bulacak. 
     Geçen sezonun Avrupa Şampiyonlar Ligi şampiyonu Portekiz'in FC Porto ile UEFA Kupası şampiyonu İspanya'nın Valencia CF takımları, Monaco'da karşı karşıya gelecek. 
     2. Louis Stadı'nda TSİ 21.45'te başlayacak maçı Norveçli hakem Terje Hauge yönetecek. 
     
     HER İKİSİ DE 1'ER KEZ KAZANDI 
     Yarınki finalde karşı karşıya gelecek FC Porto ile Valencia CF, kupayı daha önce birer kez müzelerine götürdü. 
     Portekiz'in FC Porto takımı 1987'de Hollanda'nın AFC Ajax takımını her iki maçta da 1-0 yenerek kupaya sahip oldu. Portekiz temsilcisi, geçen sezonki finalde ise İtalya'nın AC Milan takımına 1-0 yenildi. 
     İspanya'nın Valencia CF takımı ise, 1980 yılında oynadığı final maçında İngiltere'nin Nottingham Forest takımını 2-1 yenildiği ilk maçın ardından 1-0 mağlup ederek, kupayı müzesine götürdü. Valencia CF, kupaya 24 yıl sonra bir kez daha sahip olabilmek için mücadele edecek. 
     
     SON KUPA AC MILAN'IN 
     İlki 1972 yılında 2 maç halinde gerçekleştirilen kupayı, Hollanda'nın AFC Ajax takımı, İskoç Glasgow Rangers'ı 3-1 ve 3-2'lik skorlarla yenerek müzesine götürdü. 
     Kupayı son olarak ise geçen yıl Portekiz'in FC Porto takımını 1-0 yenen İtalya'nın AC Milan takımı kazandı. 
     
     EN ÇOK AC MILAN KAZANDI 
     İtalya'nın AC Milan takımı 4 kezle kupayı en çok müzesine götüren ekip. 
     Kupaya ayrıca, AFC Ajax 3, RSC Anderlecht, FC Barcelona, FC Juventus ve FC Liverpool 2'şer, Aberdeen, Aston Villa, FC Chelsea, Dinamo Kiev, Galatasaray, SS Lazio, Manchester United, KV Mechelen, Nottingham Forest, AC Parma, FC Porto, Real Madrid CF, Steaua Bükreş ve Valencia CF de birer kez sahip oldu. 
     
     İTALYANLAR ÖNDE 
     Avrupa Süper Kupası'nı en çok İtalyan takımları kazandı. 
     İtalyanlar 11 finalden 8'ini kazanırken, en yakın takipçileri İngilizlerin 2 kupa önünde yer aldı. 
     
</TEXT>
</DOC>
