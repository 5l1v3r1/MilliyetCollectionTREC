<DOC>
<DOCNO> 278366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/soneko11.html </URL>
<DATE> 2004/10/08/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Babacan'dan IMF'ye yeni mesaj... 
</HEADLINE>
<TEXT>

     Devlet Bakanı Ali Babacan'ın, Uluslararası Para Fonu IMF Başkanı Rodrigo Rato ile görüşmesinde, ''normal enflasyon ve faiz döneminde, Türkiye'de faiz dışı denge'den çok bütçe dengesi'ni konuşmaya başlayacaklarını'' söylediği öğrenildi. 
     A.A muhabirinin edindiği bilgiye göre, Devlet Bakanı Babacan, IMF Başkanı Rodrigo Rato ile iki gün önce yaptığı görüşmede, Hükümet olarak ekonomik politikalarını 2002 yılında ilan ettiklerini, seçimden önce neyi taahhüt ettilerse gerçekleştirdiklerini, ekonomik programı aynı kararlılıkla sürdürmeye devam edeceklerini vurguladı. 
     Ekonomik program çerçevesindeki uygulamalar hakkında bilgi veren Babacan, vergi reformu, sosyal güvenlik reformu, bankacılık, bütçe ve mali disiplin konusundaki gerçekleşmeleri anlattı. 
     Bakan Babacan, Rato ile görüşmesinde mali disiplin ve yüksek faiz dışı fazla konusuna da değinirken, 2001 yılında, yüzde 17 olan bütçe açığının Gayri Safi Milli Hasıla'ya GSMH oranının, bu yıl sonunda yüzde 8.5'e gerileyeceğini, bu oranını gelecek yıl yüzde 7 olacağını, 2007'de de yüzde 3-4 düzeyine ineceğini vurguladı. 
     Babacan, Türkiye'nin bütçe açığını oranının, yüzde 3-4 düzeyiyle, Almanya ve Fransa'nın bütçe açığı düzeyine geleceğini ifade etti. 
     Bakan Babacan'ın, Rato'ya, bundan sonra Türkiye'nin gündeminde denk bütçe konusunun yer alacağını söylediği de öğrenildi. 
     
     NEDEN BÜTÇE DENGESİ ÖN PLANA ÇIKACAK 
     Görüşmede, yüksek enflasyon ve faizlerin nominal olarak yüksek olduğu dönemlerde bütçe açığının bir anlamının kalmadığını vurgulayan Bakan Babacan, normal enflasyon ve normal faiz döneminde, artık toplam bütçe dengesi'nin konuşulması gerektiğinin altını çizdi. 
     Rato ile görüşmesinde, ekonomik programı uygulayacak kişilerin, yaptığına inanması gerektiğini anlatan Babacan, bir ekonomik programın, planlamasından öte uygulamasının önemli olduğunu söyledi. 
     
     ÖNÜMÜZDEKİ DÖNEMİN KONULARI... 
     Babacan, Rato ile görüşmesinde, önümüzdeki dönemde iki konunun Türkiye'nin gündeminde önemli ölçüde yer alacağını ifade ederken, bunları Vergi Reformu ve Bütçe olarak sıraladı. 
     Vergi reformu üzerindeki çalışmaların devam ettiğine dikkati çeken Babacan, IMF heyetinin, Türkiye'ye tekrar dönmesinin ardından, vergi reformu konusunun görüşülmeye devam edeceğini bildirdi. Babacan, önümüzdeki hafta bütçeyi de çalışacaklarını hatırlattı. 
     Babacan, Rato ile görüşmesinde, yüksek faiz dışı fazlanın gerekli olduğunu vurgularken, Rato da aynı görüşte olduğunu ifade etti. 
     Bakan Babacan, Türkiye'nin ekonomideki kazandığı başarılarının devamı için yeni ekonomik programın aynı dikkat ve disiplin ile devam edeceğini de vurguladı. 
     Babacan'ın görüşmede, yüksek büyümenin 'enflasyon ve cari denge' konusundaki yan etkilerine de işaret ettiği, bu konuda ''tehlike yok ama dikkat etmek gerekiyor, hızlı koşarken tökezlememeye dikkat etmek gerekiyor'' tanımlamasında bulunduğu öğrenildi. 
     Görüşmede, Türkiye'de 2005, 2006 ve 2007 yıllarında ortalama yüzde 5 olarak büyüme beklendiği de ifade edildi. 
     
     RATO'NUN DEĞERLENDİRMESİ 
     IMF Başkanı Rato'nun da görüşmede, Türkiye'deki gelişmeleri memnuniyetle izlediklerini belirttiği öğrenildi. 
     Rodrigo Rato, İspanya'da ekonomi bakanlığı döneminde, İspanya'da denk bütçeyi gerçekleştiren kişi olarak ta tanınıyor. 
     
     WOLFENSOHN'UN MESAJI... 
     Bu arada Devlet bakanı Babacan'ın, Dünya Bankası Başkanı James Wolfensohn ile görüşmesinde, Türkiye'nin Avrupa Birliği AB konusu da gündeme geldi. 
     Wolfensohn'un Babacan'a, ''bu AB'nin, Türkiye için en büyük sınavı, eğer AB Türkiye aleyhinde bir karar alırsa büyük hata eder'' dediği öğrenildi. 
     Öte yandan IMF Birinci Başkan Yardımcısı Anne Krueger'in, Devlet Bakanı Ali Babacan'a, Yeni Türk Lirası'na ilişkin adaptasyon sürecini sorduğu, Bakan Babacan'ın da, adaptasyon sürecini bir yıl olarak açıkladığı kaydedildi. 
     
</TEXT>
</DOC>
