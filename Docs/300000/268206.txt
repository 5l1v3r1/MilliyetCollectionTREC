<DOC>
<DOCNO> 268206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonspo17.html </URL>
<DATE> 2004/09/01/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Maçın yönetimi imamda olunca... 
</HEADLINE>
<TEXT>

     Erzurum'un Uzundere İlçesi'nde belediye tarafından düzenlenen futbol turnuvasında, maçları cami imamları yönetince, hakem kararlarına itirazlar da azaldı. 
     Uzundere İlçesi'nde 15 takımın katıldığı turnuvada oynanan 50 maçtan 40'nın hakemliğini ilçede görev yapan imamlar yaptı. İmamların yönettiği maçlarda futbolcuların alışılmışın dışında hakem kararlarına itirazları büyük oranda azaldı. 
     Uzundere Belediye Başkanı Halis Özsoy, A.A muhabirine yaptığı açıklamada, ilçede görev yapan imamların toplumsal yaşama etkin katılımlarıyla dikkat çektiklerini belirterek, imamların birçoğunun spor yaptığını söyledi. 
     Belediye turnuvasında imamların hakemlik yapmasının futbolcuları pskikolojik yönden etkilediğini anlatan Özsoy, ''Futbolcular, imamların kararlarında adil davranacaklarına inanıyorlardı. Onların kararlarına itimatları vardı. İmamlarımızın yönettiği maçlardan itiraz da beklediğimiz gibi yok denecek kadar az oldu'' diye konuştu Uzundurespor ile Pehlivanlıspor arasındaki final maçının orta hakemi Çarşı Camii İmamı Niyazi Aydın, ilçede düzenlenen sportif faaliyetler görev almaktan mutlu olduğunu belirterek, ''Amacım gençleri sportif faliyetlere katılımını sağlayarak, kötü alışkanlıklardan uzaklaştırmak'' diye konuştu. 
     Final maçının yan hakemliğini Çukur Camii İmamı Salim Özcoşar yaparken, Merkez Camii İmamı Süleyman Kasapoğlu da formasını giydiği Uzunderespor'un başarı için mücadele etti. 
     Öte yandan final maçında orta hakem Aydın'ın, maç sırasında laf atan bazı taraftarlarla kısa süreli tartışması ise dikkati çekti. 
     
</TEXT>
</DOC>
