<DOC>
<DOCNO> 287975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sondun14.html </URL>
<DATE> 2004/11/11/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Fattuh Geçici Devlet Başkanı, Abbas FKÖ lideri oldu... 
</HEADLINE>
<TEXT>

     Yaser Arafat'ın ölümünün ardından, parlamentoda düzenlenen özel oturumda yemin eden Filistin Meclis Başkanı Ruhi Fattuh, Filistin'in geçici devlet başkanı oldu. 
     Fattuh, seçimler yapılıncaya kadar 60 gün süreyle bu görevi yürütecek. 
     Öte yandan, Filistin Kurtuluş Örgütü'nün başkanlığına da Mahmud Abbas seçildi. 
     Ebu Mazen olarak tanınan Abbas, FKÖ'nün genel sekreteri ve Arafat'ın ardından iki numaralı ismiydi. 
     
     FETTUH ''FİLİSTİN HALKINI, TOPRAKLARINI VE KUTSAL YERLERİNİ KORUYACAĞI'' SÖZÜ VERDİ 

     Filistin geçici Devlet Başkanı seçilen Ruhi Fettuh, ''Filistin halkını, topraklarını ve kutsal yerlerini koruyacağı'' sözü verdi. 
     Filistin lideri Yaser Arafat'ın ölümünün ardından, parlamentoda düzenlenen özel oturumda yemin eden Fattuh, Filistin'in geçici devlet başkanı oldu. 
     Seçimler yapılıncaya kadar 60 gün süreyle bu görevi yürütecek olan Fettuh, özel oturumda, ''Filistin halkını, topraklarını ve kutsal yerlerini koruyacağı'' sözü verdi. 
     Yasalara saygı duyacağını ve halkın çıkarlarını koruyacağını taahhüt eden Fettuh, Filistin halkına, Arafat'ın yürüdüğü yolu izleme taahhüdünde bulundu. 
     Fettuh ayrıca, uluslararası topluma, yeni Filistin yönetiminin adil barıştan yana olacağı teminatını vermek istediğini belirtti. 
     
     MAHMUD ABBAS 

     Ebu Mazen olarak bilinen FKÖ Genel Sekreteri Mahmud Abbas, FKÖ içinde Arafat'tan sonraki ikinci adam olarak tanınıyor. 
     İngiliz mandası altındaki Filistin topraklarında Safed'de 1935'te doğan Abbas, El Fetih örgütünün hayatta bulunan birkaç kurucu üyesinden biri. Abbas, Arafat'ın Ürdün, Lübnan ve Tunus'taki sürgün günlerinde yanındaydı. 
     Entelektüel olarak bilinen Abbas, Mısır'da hukuk üzerine çalıştı ve Moskova'da doktora yaptı. Abbas'ın yayımlanmış birkaç kitabı bulunuyor. Yahudi grupları, Abbas'ın ''Öbür Yüzü Nazizm ile Siyonizm Arasındaki Gizli İlişkiler'' adlı doktora çalışmasına dayanan kitabını sert dille eleştiriyorlar. 
     Abbas ise İkinci Dünya Savaşı'ndaki Yahudi soykırımının insanlığa karşı bir suç olduğunu, ancak ölenlere ilişkin 12 milyondan 800 bine kadar farklı rakamlar veren tarihçiler arasındaki bir tezi aktardığını söylüyor. 
     Kurey gibi Oslo anlaşmasının mimarlarından olan Abbas, anlaşmanın 1993'te Beyaz Saray'daki imza töreninde Arafat'a eşlik ediyordu. 
     2003 başında Arafat tarafından ilk Filistin başbakanı olarak atandı, ancak yetki tartışmalarının ardından istifa etmişti. 

     
</TEXT>
</DOC>
