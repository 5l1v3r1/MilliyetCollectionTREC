<DOC>
<DOCNO> 268895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/ekonomi/eko08.html </URL>
<DATE> 2004/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Buğdayda KDV yüzde 1'e indi 
</HEADLINE>
<TEXT>



Tarım ve hayvancılığı desteklemek üzere, daha önce yüzde 18'lik genel KDV oranı uygulanan bazı mal ve hizmetlerin bir bölümünde KDV yüzde 8, bir bölümünde de yüzde 1'e indirildi. Resmi Gazete'nin dünkü sayısında yayımlanan konuya ilişkin Bakanlar Kurulu kararı ile listelerde yer almayan ve yüzde 18'lik genel KDV oranı uygulanan bazı mal ve hizmetler, Mal ve Hizmetlere Uygulanacak Katma Değer Vergisi Oranlarının Tespiti Hakkında Karar'a eklendi. 

Patates ve pancar da var 
KDV'si yüzde 18'den yüzde 1'e çekilen ürünler arasında buğday, arpa, mısır, çeltik ve sertifikalı meyve fidanları bulunuyor. 
Ayrıca, kararnamenin Temel Gıda Maddeleri bölümüne daha önce yüzde 18'lik KDV oranı uygulanan 'peynir altı suyu ve hamur mayası' da eklendi ve bu ürünlerin KDV oranı yüzde 8'e indirildi. Küspe, kepek, balık unu, fenni karma yemler KDV oranı yüzde 8'e çekilen diğer ürünler arasında. 


</TEXT>
</DOC>
