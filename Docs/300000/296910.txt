<DOC>
<DOCNO> 296910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/ekonomi/aeko.html </URL>
<DATE> 2004/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
400 milyon dolara çevreci santral 
</HEADLINE>
<TEXT>


İlkbaharda resmi açılışı yapılacak olan Çan Termik Santralı'nda, kömürle birlikte kireç taşı yakılıyor ve çevreye verilen zarar minimum düzeye iniyor 

EVRİM ERGİN Çanakkale 

Çanakkale'nin Çan ilçesi yakınlarında kurulan Çan Termik Santralı akışkan yataklı kazan sistemi ile kuruldu. Çok yüksek bir teknolojinin kurulduğu termik santralda kömürle birlikte kireç taşı yakılıyor ve farklı bir yakma tekniği kullanılıyor. Bu sayede çevreye verilen zarar da minimum düzeye iniyor. 
Kaz Dağları'na yakın olması nedeni ile eleştirilere maruz kalan Çan Termik Santralı'nın yapımı için bugüne kadar 400 milyon dolar para harcandı. Resmi açılışı 2005 ilkbaharında yapılacak olan termik santralın son test çalışmaları bugünlerde yürütülüyor. 
Santralın Tesis Müdürü Şükrü Şişman'ın verdiği bilgilere göre, Türkiye elektriğinin yüzde 2'lik kısmını üretecek olan ve 2 - 160 megawattlık kurulu güce sahip santralı 46 yıl işletebilecek kömür stoku bulunuyor. 
Çan ilçesinde bulunan 90 milyon tonluk linyit rezervinin 70 milyon tonu santralın kullanımına tahsis edilmiş durumda. 

Türkiye'de ilk kez 
Şişman'ın verdiği bilgiye göre, akışkan yataklı kazan teknolojisi dünyada 20 yıldan bu yana kullanılıyor ve Türkiye'de ilk kez devreye alındı. Bundan sonra inşa edilecek olan termik santralların hepsinde de bu teknolojinin kullanılacağını belirten Şişman, "Çevre bizim için de çok önemli. Biz de bu havayı teneffüs ediyoruz. Bu konuda en hassas olanlar da bizleriz" diye konuştu. 
Şişman ayrıca, Türkiye'de enerji kullanımının planlı bir şekilde yapılmadığını belirterek, "Gece ve gündüz arasında elektrik kullanımında yüzde 30 oranında fark var. Avrupa'da bu oran yüzde 6 civarında. Bu nedenle sürekli olarak enerji üretiminde değişimler yaşanıyor ve stabil bir üretim söz konusu olamıyor. Bunun maliyeti de çok yüksek" dedi. Şişman, bu sorunu gidermek için devletin gece elektrik kullanımını teşvik edici önlemler alması gerektiğini kaydetti. 




</TEXT>
</DOC>
