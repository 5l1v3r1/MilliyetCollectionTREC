<DOC>
<DOCNO> 299941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonspo17.html </URL>
<DATE> 2004/12/22/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
GSGM Merkez Ceza Kurulu, Süreyya Ayhan'ın savunmasını yarın alacak 
</HEADLINE>
<TEXT>

     Gençlik ve Spor Genel Müdürlüğü GSGM Merkez Ceza Kurulu, Uluslararası Amatör Atletizm Federasyonu IAAF tarafından anti-doping kurallarını ihlal ettiği öne sürülen Süreyya Ayhan ve antrenörü Yücel Kop'un savunmalarını dinlemek üzere yarın toplanacak. 
     Süreyya Ayhan'nın kuralları ihlal ettiğini iddia eden IAAF'nin Rumen bağımsız numune toplayıcılarını da duruşmaya davet eden GSGM yetkilileri, olumsuz cevap aldı. Rumen görevliler, toplantıya katılmayacaklarını, gerekirse telefon bağlantısı yapabileceklerini bildirdiler. 
     Yarınki duruşmaya, Süreyya Ayhan ve Yücel Kop ile birlikte, Rumen görevlilere yardımcı olmak amacıyla Edirne'deki kontrolde hazır bulunan Bağımsız Doping Numunesi Alma Görevlisi BADNAG Serap Güneş'in de katılması bekleniyor. 
     Merkez Ceza Kurulu, yarın saat 14.00'te Gençlik ve Spor Genel Müdürlüğü'nde toplanacak. 
     
</TEXT>
</DOC>
