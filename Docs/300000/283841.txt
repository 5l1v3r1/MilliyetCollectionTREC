<DOC>
<DOCNO> 283841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sontur02.html </URL>
<DATE> 2004/10/27/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
TSK'nın uçakları Suriye'deki orman yangınını söndürüyor... 
</HEADLINE>
<TEXT>

     Genelkurmay Başkanlığı'na ait 3 adet C-130 tipi uçağın, Suriye'nin Lazkiye kenti Rasel Basit nahiyesi Karaduran dağının güney eteklerindeki orman yangınını söndürme çalışmalarına katıldığı bildirildi. 
     Başbakanlık Basın Merkezi'nden yapılan yazılı açıklamada, Suriye'de devam ettiği bildirilen orman yangını ile ilgili olarak Genelkurmay Başkanlığı, Dışişleri Bakanlığı ve Hatay Valiliği ile irtibat sağlanarak bilgi alış-verişinde bulunulduğu belirtildi. 
     Açıklamaya göre, Lazkiye vilayetinin Rasel Basit nahiyesi Karaduran dağının güney eteklerinde 4 kilometrekarelik alanda etkili olan yangının boyutunun büyük olduğu, bir köyün tamamen yandığı, 25 köyün ise boşaltıldığı, Rasel Basit nahiyesinin yangın tehdidi altında bulunduğu, yangının artarak devam ettiği ve bir kişinin hayatını kaybettiği bilgisi Hatay Valisi Abdülkadir Sarı tarafından bildirildi. 
     Hatay Valiliği'ne mesaj çekilerek, Lazkiye Valiliği ile koordinasyon sağlanması ve söndürme çalışmalarına katkı sağlamak üzere ilk etapta yeterli miktarda ekip ve ekipmanın temini ve olay yerine sevkı istenildi. 
     Hatay Valiliği'nce Yayladağ, Samandağ ve Hatay belediyelerine ait 3 itfaiye aracı Samandağ Kaymakamı koordinasyonunda yangın mahalline sevk edildi. 
     Açıklamada, ayrıca Hatay Valiliği'nin söndürme amaçlı uçak ve helikopter talebi üzerine Genelkurmay Başkanlığı'na ait 3 adet C-130 tipi uçağın saat 06.30 itibariyle yangın mahalline sevk edildiği, saat 07.15 itibariyle yangın söndürme çalışmalarına başladığı ifade edildi. 
     Çevre ve orman Bakanlığı Yangın Hareket Merkezi'ne ait bir helikopterin de saat 07.35 itibariyle bölgeye sevk edildiği kaydedildi. 
     
     1 KİŞİ ÖLDÜ, 60 YARALI VAR 

     Orman yangınında bir kişinin öldüğü, 60 kadar kişinin de yaralandığı bildirildi. 
     Yetkililer ve kurtarma ekiplerinin verdikleri bilgiye göre, Türkiye'nin de yardımıyla büyük ölçüde kontrol altına alınan yangından etkilenen köylerde çok sayıda ev de yandı. 
     Bir köyün tahliyesi sırasında ölen kişinin sakat olduğu bildirildi. 
     
     KONTROL ALTINA ALINDI 

     Suriye'nin Lazkiye kenti Rasel Basit nahiyesi Karaduran dağının güney eteklerindeki orman yangınının saat 09.45 itibariyle kontrol altına alındığı bildirildi. 
     Başbakanlık Acil Durum Yönetimi Genel Müdürlüğü'nün Suriye'nin Lazkiye kentinde devam etmekte olan orman yangını ile açıklaması şöyle 
     ''Komşu ülke Suriye Lazkiye Vilayetinin Rasel Basit nahiyesi Karaduran dağının güney eteklerinde 4 kilometrekarelik alanda etkili olan yangına söndürme amaçlı uçak ve helikopter talebi üzerine, Hatay Valiliği'nce Yayladağ, Samandağ ve Hatay belediyelerine ait üç adet itfaiye aracı, Samandağ Kaymakamı koordinasyonunda yangın mahalline gönderilmiştir. 
     Genelkurmay Başkanlığı'na ait üç adet C-130 tipi uçak saat 06.30 itibariyle ayrıca Çevre ve Orman Bakanlığı'na ait iki helikopter saat 07.35 itibariyle yangın mahalline sevk edilmiştir. 
     Hatay Valisi Abdülkadir Sarı'dan alınan bilgilere göre, saat 09.45 itibariyle yangın kontrol altına alınmıştır.'' 

     
</TEXT>
</DOC>
