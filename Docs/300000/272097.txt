<DOC>
<DOCNO> 272097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sontur17.html </URL>
<DATE> 2004/09/15/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
El Kaide davası... Habib Akdaş'ın eşi ile birlikte 13 sanık mahkemede... 
</HEADLINE>
<TEXT>

     Terör örgütü El-Kaide'nin Türkiye yapılanması içinde faaliyet gösterdikleri ve İstanbul'da 15 ile 20 Kasım 2003 tarihlerindeki bombalı saldırılara karıştıkları iddia edilen 69 sanığın yargılandığı davanın 3. duruşmasının 3. gün oturumu, 13'ü tutuklu 14 sanığın katılımıyla başladı. 
     Beşiktaş'taki İstanbul 10. Ağır Ceza Mahkemesi'ne, Gebze Cezaevi'nde tutuklu olan Cemile Akdaş ve Mediha Yıldırım ile Kandıra F Tipi Cezaevi'nde tutuklu bulunan 11 erkek sanık getirildi. Duruşma için tutuksuz 1 sanığın da mahkemede hazır olduğu görüldü. 
     Duruşmanın bugünkü oturumu, terör örgütü El-Kaide'nin Türkiye yapılanmasının elebaşı olarak İstanbul'daki bombalı saldırıların talimatını verdiği ve saldırılardan sonra gittiği Irak'ta öldürüldüğü öne sürülen Habib Akdaş'ın eşi Cemile Akdaş ile halen firari olarak aranan Gürcan Baç'ın resmi nikahsız eşi Mediha Yıldırım'ın da aralarında bulunduğu sanıklar ve avukatlarının salondaki yerlerini almalarıyla başladı. 
     
</TEXT>
</DOC>
