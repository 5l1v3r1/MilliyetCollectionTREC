<DOC>
<DOCNO> 298223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sonsiy02.html </URL>
<DATE> 2004/12/16/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Eski Başbakan Mesut Yılmaz taburcu oldu... 
</HEADLINE>
<TEXT>

     Diş tedavisinin ardından alerjik reaksiyona bağlı olarak tansiyonun düşmesi ve baygınlık geçirmesi üzerine kaldırıldığı Florence Nightingale Hastanesi'nde tedavi altına alınan eski Başbakan Mesut Yılmaz, taburcu oldu. 
     Florence Nightingale Hastanesi Başhekim Yardımcısı Dr. Fatma Sar, basın mensuplarına yaptığı açıklamada, Mesut Yılmaz'ın dün diş çekimi sırasında bir ilaç karşısında gösterdiği alerjik reaksiyon nedeniyle tansiyon şikayetiyle hastaneye getirildiğini söyledi. 
     Gerekli kontrollerin yapılabilmesi için Yılmaz'ın bir gece takibini uygun gördüklerini anlatan Başhekim Yardımcısı Dr. Sar, bu sabah yapılan kontrollerin ardından Yılmaz'ın saat 09.00'da taburcu edildiğini bildirdi. 
     Dr. Sar, ''Mesut Yılmaz'ın acil şekilde hastaneye yetiştirilmesine rağmen hayati bir tehlikesinin söz konusu olmadığını'' vurgulayarak, ''Bu tür durumlarda geç müdahale halinde birtakım tehlikelerin oluşabileceğini'' kaydetti. 
     Öte yandan eski başbakanlardan Mesut Yılmaz hastanenin arka kapısından ayrılırken, yanında eşi Berna Yılmaz'ın da olduğu bildirildi. 
     
</TEXT>
</DOC>
