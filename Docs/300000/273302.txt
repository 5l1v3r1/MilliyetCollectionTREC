<DOC>
<DOCNO> 273302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sondun11.html </URL>
<DATE> 2004/09/20/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Bush ve Kerry üç kez TV'de kozlarını paylaşacak 
</HEADLINE>
<TEXT>

     ABD'de 2 Kasım'da yapılacak başkanlık seçimi öncesinde Cumhuriyetçi Partiyi temsil edecek Başkan George Bush ile Demokrat rakibi senatör John Kerry, televizyonlardan yayınlanacak üç tartışma programında karşı karşıya gelme konusunda ana hatlarıyla anlaştı. 
     Buna göre iki aday, ilk olarak 30 Eylül'de Florida eyaletinde düzenlenecek tartışma programında dış politika üzerine kozlarını paylaşacak. 8 Ekim'de Missouri eyaletinde yapılacak ikinci tartışma programında Bush ve Kerry, kararsız seçmenlerin sorularını yanıtlayacak. 13 Ekim'de Arizona eyaletinde düzenlenecek üçüncü tartışma programında da adaylar, iç politika ve ekonomi üzerinde duracak. 
     İki adayın temsilcileri, gelecek günlerde tartışmaların formatının ayrıntıları üzerinde yeniden görüşecek. 
     Son anketlerde Bush'un rakibine üstünlük sağlamasına karşın gözlemciler, adayların televizyonlardan yayınlanan tartışmalardaki performanslarının, özellikle kararsız seçmenlerin tutum belirlemesinde büyük önem taşıdığına dikkat çekiyor. 
     
</TEXT>
</DOC>
