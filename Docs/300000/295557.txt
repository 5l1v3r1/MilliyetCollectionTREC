<DOC>
<DOCNO> 295557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/soneko44.html </URL>
<DATE> 2004/12/07/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
ASO Başkanı Bana günde en az 3 kişi için iş talebi geliyor 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, üniversite-sanayi işbirliğine yönelik olarak, Teknopark A.Ş kurmaya karar verdiklerini ve şu anda kuruluş çalışmalarının devam ettiğini belirterek, ''Burada TOBB Üniversitesi ile ortak olduk, ancak diğer üniversitelere de kapımız açık'' dedi. 
     Gazi Üniversitesi Makina Mühendisliği'nden mezun olan Çağlayan, fakültenin İletişim ve Endüstri Topluluğu'nun birlikte organize ettiği söyleşide öğrencilerle biraraya geldi. 
     Çağlayan, burada yaptığı konuşmada, Türkiye'de bugün 3 üniversite mezunundan birinin işsiz olduğunu belirtirken, kendisine de günde en az 3 kişi için iş bulma talebi geldiğini ve talepte bulunanların bazılarının 5 dil bildiğini, doktora yaptığını söyledi. 
     Türkiye'de değişmeyen tek konunun işsizlik sorunu olduğunu dile getiren Çağlayan, sanayinin nitelikli eleman sıkıntısı çekmesine rağmen, işsizlik sorunun devam ettiğine dikkat çekti. 
     Zafer Çağlayan, sıkıntının eğitim sistemi ve üniversite ile sanayi işbirliğinin yeterince gerçekleştirilememesinden kaynaklandığını söyledi. 
     Öğrencilerin, iş hayatında daha rahat iş bulabilmeleri ve kendilerine daha iyi yetiştirebilmeleri için haftanın bazı günlerinde sanayi işletmelerinde birebir çalışmaya davet eden Çağlayan, öğrencilerin işletmelerde birebir çalışmasının Türkiye'nin geleceği için ciddi bir altyapı oluşturacağını söyledi. 
     Globalleşme konusuna da değinen Çağlayan, euro paritesinin dolara karşı 1.34, 1.35 seviyesine gelmesinin bazı sonuçlar doğuracağını kaydetti ve şöyle devam etti 
     ''Avrupa bölgesinde fiyatlar pahalı olduğu için ithalat zorlaşacak, ister istemez Avrupa bölgesinde üretim ve büyüme rakamları negatif olmaya başlayacak. Bununla beraber istihdam konusunda ciddi sıkıntılar yaşanmaya başlayacak. Dolar bölgesi olan ABD'de ise doların düşük olması sonucu, ABD çok net mal satar bir ülke haline gelecek, turistler belki Avrupa'ya gitmek yerine ABD'ye gidecek, bu durumda ABD ekonomisini büyütürken, Avrupa ekonomisi küçülecek. 
     Türkiye ise ithalat ve ihracatının yarıya yakınını Avrupa ile yapıyor. 17 Aralık'ta AB'ye girme düşüncesi var. Böyle bir noktada ABD ekonomisinin büyümesi, Avrupa ekonomisinin küçülmesi, Türkiye'nin mal satmasını zorlaştıracak. Bu da Türkiye'de yatırımın ve üretimin azalması anlamına gelecek, istihdamın azalması anlamına gelecek.'' Çağlayan, böyle bir noktada rekabetin ve verimliliğin sağlanması gerektiğini, bu noktada ar-ge çalışmalarının çok önemli olduğunu söyledi. 
     Türkiye'de ar-ge konusunda gerekenin yapılamadığını belirten Çağlayan, üniversite ve sanayi işbirliğinin bu noktada ortaya çıktığını ve artık üniversite, sanayi işbirliğinin gerçekten tesis edilmesi gerektiği bir ortam ile karşı karşıya olunduğunu anlattı. 
     Çağlayan, öğrencilere tavsiyelerde bulunurken, eğitimlerini ve staj dönemlerini iyi değerlendirmeleri gerektiğini, öğrencilerin henüz okula devam ederken, işletmelerde çalışarak, pratik eğitim almaları gerektiğini de söyledi. 
     
</TEXT>
</DOC>
