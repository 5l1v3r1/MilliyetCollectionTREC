<DOC>
<DOCNO> 297282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonsiy20.html </URL>
<DATE> 2004/12/13/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
CHP'li Baloğlu "Hücre cezası idamdan daha ağır" 
</HEADLINE>
<TEXT>

     Ceza ve Güvenlik Tedbirlerinin İnfazı Yasa Tasarısı görüşmelerinde, hücre cezası tartışıldı. 
     TBMM Genel Kurulu'nda, ''hücreye koyma cezası''nı düzenleyen madde görüşülürken söz alan CHP Antalya Milletvekili Feridun Fikret Baloğlu, hücre cezasının insani olmadığını belirterek, ''İdamdan daha ağır bir ceza...Bu düzenleme metinden çıkarılsın'' dedi. 
     Baloğlu, hücre cezasının kişinin ruh sağlığı üzerinde olumsuz etkisine işaret ederek, ''hücresiz günler'' dileğinde bulundu. 
     Adalet Bakanı Cemil Çiçek, Baloğlu'na yanıt verirken, uluslararası belgelerde de yer alan düzenlemelerin tasarıya taşındığını ifade ederek, ''Bu belgelerde, karanlık hücreye koyma cezası var. Ama karanlık değil bizim hücreler...'' dedi. 
     Baloğlu'nun oturduğu yerden sözlerini sürdürmesi üzerine birleşimi yöneten Başkanvekili Nevzat Pakdil, ''Hücreler karanlık olmaz inşallah... Ama dileğimiz hiç olmasın'' karşılığını verdi. 
     CHP'li Baloğlu, disiplin suçlarını düzenleyen maddeye de karşı çıkarak, cezaevi yönetimine keyfi müdahale hakkı verildiğini ileri sürdü. ''Sessizce direnişte bulunmak'' ya da ''slogan atmak'' ifadesinin farklı yorumlanabileceğini anlatan Baloğlu, ''Adam yatağını düzeltmiş ranzanın yanında sessizce duruyor, bu sessizce direniş mi olacak Ya da maç seyrederken slogan atsa, bu da slogan atmanın içinde mi değerlendirilecek Suç olmayan filler suç sayılıyor'' dedi. 
     Adalet Bakanı Cemil Çiçek, tüzükte yer alabilecek bazı disiplin suçlarının yasa içine alındığını belirterek, ''Bunların ne anlama geldiğini, geriye dönük tecrübelerimizle bellidir. Ama disiplin suçlarında hukuka aykırılık yoktur. Tabii ki, İstiklal Marşı'nı söylemek ya da maç seyrederken slogan atmak suç değil'' dedi. 
     CHP'li Baloğlu'nun ''bunu teminat olarak kabul ediyorum'' sözleri, Genel Kurul'da gülüşmelere neden oldu. 
     
</TEXT>
</DOC>
