<DOC>
<DOCNO> 256360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sontur22.html </URL>
<DATE> 2004/07/18/ </DATE>
<TIME> 19.54 </TIME>
<AUTHOR>  </AUTHOR>
<HEADLINE>
Otopsi yapılacak sanan anne boğulan çocuğunun cesedini vermedi 
</HEADLINE>
<TEXT>

     Adana'da bir anne, sulama kanalında boğulan çocuğunun cesedini, otopsi yapılacağını sanarak görevlilere vermek istemedi. Gözü yaşlı anne, görevliler tarafından güçlükle ikna edildi. 
     Alınan bilgiye göre, merkez Seyhan İlçesi'ne bağlı Camızlı Köyü'nde yaşayan Kezban Nalkılıç'ın 3 yaşındaki çocuğu Hasan Nalkılıç, dikkatsizlik sonucu DSİ'ye ait sulama kanalına düştü. 
     Annesi Kezban ve babası Kadri tarafından Saydam Caddesi'ndeki Dilan Polikliniği'ne getirilen küçük çocuğun ölü olduğunun anlaşılması üzerine, poliklinik görevlileri, durumu güvenlik güçlerine bildirdi. 
     Anne Kezban Nalkılıç, bir süre sonra olay yerine gelen ve cesedi Adli Tıp Kurumu'na götürmek isteyen polislere cesedi vermek istemedi. Daha sonra, kucağında çocuğunun cesediyle güvenlik güçleriyle birlikte Adli Tıp Kurumu'na getirilen Kezban Nalkılıç, burada da görevlilerle bir süre tartıştı. 
     Adli Tıp Kurumu Bahçesi'nde Cumhuriyet Savcısı'nın gelmesini bekleyen Kezban Nalkılıç, uzun süre gözyaşı döktü. 
     Görevlilerin güçlükle ikna ettiği Kezban Nalkılıç, çocuğunun cesedini Cumhuriyet Savcısı'na teslim etti. 
     Cumhuriyet Savcısı'nın incelemesinin ardından, küçük çocuğun cesedi, annesine teslim edildi. 
     
</TEXT>
</DOC>
