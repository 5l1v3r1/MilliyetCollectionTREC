<DOC>
<DOCNO> 258668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/spor/axspo03.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tomas Galatasaray'da 
</HEADLINE>
<TEXT>


Sarı-Kırmızılılar, Fenerbahçe ile yollarını ayıran Hırvat futbolcuyu dün İstanbul'a çağırdı, uzun süren pazarlıklar sonrası tecrübeli oyuncuyla üç yıllık sözleşme imzalandı 

RAŞİT ALTUN 


Yıllığı 750 bin euro 
DELLAS'TAN günlerdir net bir cevap alamayan ve rotayı Tomas'a çeviren Galatasaray dün apar - topar İstanbul'a çağırdığı Hırvat futbolcuyu renklerine bağladı. Fenerbahçe ile yollarını ayıran Tomas dün öğle saatlerinde menajeriyle birlikte Florya'ya geldi ve yönetici Fatih Gökşen'le masaya oturdu. Yaklaşık 5.5 saat süren pazarlık sonrası Hırvat futbolcu Galatasaray'ın yıllık 750 bin euroluk teklifini kabul etti. 

Bonservisiyle alındı 
BU gelişmelerin ardından Tomas'ın takımı Vicenza ile görüşmelere başlandı. İtalyan kulübü bonserviste indirime gitmeme konusunda bir süre direndi. Ancak gecenin ilerleyen saatlerinde Cim - Bom'un 500 bin dolarlık önerisini geri çevirmedi. Bunun üzerine Polat Otel'de bekleyen Tomas'ın yanına giden sportif direktör Mustafa Turgun, Hırvat oyuncuyla üç yıllık sözleşme imzaladı. 

Ve buluştular 

Galatasaray İkinci Başkanı Ergun Gürsoy ile Hagi dün Amerika kampında ilk kez bir araya geldi. Önce soğukluk yaşayan ikili, daha sonra el sıkıştı 

HALİL ÖZER 

Çalışmayı bölmedi 
GALATASARAY İkinci Başkanı Ergun Gürsoy ile Teknik Direktör Hagi arasında menajer Ayhan Akbin nedeniyle yaşanan kriz dün biraz olsun yumuşadı. Amerika kampına giden Gürsoy, Sarı - Kırmızılılar'ın yaptığı antrenmanı izledi. Hagi ile Gürsoy arasında ilk başlarda hafif bir soğukluk yaşandı. Hagi, Gürsoy sonradan geldiği için antrenmanı bölmedi. Rumen teknik adam, çalışma bittikten sonra ikinci başkanın yanına giderek elini sıktı. 

'Sorunumuz yok' 
GÜRSOY, gazetecilerin "Hagi neden hemen yanınıza gelmedi " sorusu üzerine, "İdmanı bölecek hali yok ya" yanıtını verdi. Gürsoy, "Biz kulübün sahibiyiz, o çalışan biri. Aramızda sorun yok. Hagi'yi hem futbolcu, hem de teknik adam olarak isteyen bendim. Kimse için istifa etmem. Görev süremi dolduracağım" dedi. Sarı - Kırmızılı taraftarlara mesaj da gönderen Ergun Gürsoy, "Mutlaka şampiyon olacağız" yorumunu yaptı. 

İlk sınav karmayla 

GALATASARAY, Amerika kampındaki ilk hazırlık maçını bugün New Jersey eyalet karmasıyla oynayacak. Üniversite sahasında oynanacak olan maç TSİ 00.30'da başlayacak. Sarı - Kırmızılılar ikinci hazırlık sınavında ise 1 Ağustos'ta Şampiyonlar Ligi şampiyonu Porto ile kozlarını paylaşacak. Galatasaray kafilesi 2 Ağustos'ta da Amerika'dan dönüşe geçecek. 

GALATASARAY GÜNLÜĞÜ 
Krallar gibi 
AMERİKA'DA yaşayan Türkler'in kurduğu GS USA Derneği'nin organize ettiği yemek bu gece gerçekleştirilecek. Pier 17'de verilecek davete İkinci Başkan Ergun Gürsoy, Yönetici Ali Gürsoy, Teknik Direktör Hagi, Mondragon, Hakan Şükür ve Bülent Korkmaz kiralanan özel helikopterle katılacak. 

Bülent'e kontrol 
SARI-Kırmızılı takımın emektar kaptanı Bülent Korkmaz'ın dizindeki sakatlığı nedeniyle MR çektireceği öğrenildi. Almanya'da yapılan son çalışmada ağrıları tekrarlayan yıldız oyuncuya bir süredir özel tedavi uygulanıyordu. Bülent, "Yeni sezonun ilk maçına mutlaka yetişmek istiyorum" diye konuştu. 

Para kazandılar 
GALATASARAY, Amerika'da yeni sezonun hazırlıklarını yoğun bir şekilde sürdürürken, önemli bir de gelir elde etti. Sarı - Kırmızılılar'ın, Porto maçı ve diğer organizasyonlar için 500 bin dolar alacağı öğrenildi. Bu arada Porto karşılaşmasının naklen yayın gelirinin de kulübe bırakıldığı belirtildi. 

Yüzen'den ilgi 
GEÇTİĞİMİZ dönem Galatasaray yönetiminde görev yapan Orhan Yüzen, Amerika kampında kafileyi bir dakika yalnız bırakmıyor. Yüzen, Sarı - Kırmızılı yöneticilerle yakından ilgilenirken, diğer bir yandan da teknik kadro ve futbolcuların ihtiyaçlarını karşılamak için çaba harcıyor. 


</TEXT>
</DOC>
