<DOC>
<DOCNO> 263601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sonspo10.html </URL>
<DATE> 2004/08/15/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Olimpiyat Şampiyonu Nurcan'ın evinde sevinç ve gözyaşı... 
</HEADLINE>
<TEXT>

     Yunanistan'ın başkenti Atina'da süren olimpiyat oyunlarında, dün gece bayanlar halterde 48 kiloda olimpiyat şampiyonu olan Nurcan Taylan'ın evinde, sevinç ve gözyaşı birarada yaşanıyor. 
     Nurcan'ın babası Süleyman Taylan, dün kızının yarışmasını ailece, komşular ve akrabalarla birlikte evde izlediklerini belirterek, ''Hem ağladık, hem sevindik. Göz yaşlarımız sevince döndü'' dedi. 
     Baba Taylan, çok sevinçli ve gururlu olduklarını vurgulayarak, ''Bu başarı memleketime, milletime ve sayın büyüklerime armağan olsun. Yarışmayı ailece evde izledik. Gururluyum. Devletime ve milletime hayırlı uğurlu olsun'' diye konuştu. 
     Süleyman Taylan, şu ana kadar devlet büyüklerinden hiç kimsenin kendisini aramadığını, ancak büyüklerin sürekli kızıyla görüştüğünü de sözlerine ekledi. Baba Taylan'ın, konuşma sırasında gözlerinin dolduğu dikkati çekti. 
     
     ANNE DUYGULARINI ANLATAMIYOR 
     Nurcan'ın annesi Lütfiye Taylan da bir anne olarak çok sevindiğini ifade ederek, ''Yarışmadan sonra birbirimize sarılarak ağladık. Çok sevindik, çok mutlu olduk, çok ağladık'' dedi. 
     O anki duygularını şu anda dile getiremediğini vurgulayan Lütfiye Taylan, şöyle konuştu 
     ''Bu başarı çok güzel oldu. Nurcan bizi bir çok kez aradı. Yarışmaya girmeden önce saat 16.00, 16.30 gibi bizi aradı. 'Anneciğim birinci olacağıma güveniyorum' son sözü buydu bana. Yarışmadan sonra tekrar aradı, biz O'nu aradık. Dünden bu yana çok görüştük. Çok mutlu olduk ve çok sevindik.'' Çinli haltercinin kaldırışı sırasındaki duygularını da dile getiren Lütfiye Taylan, ''Çinli onu kaldırsa bile Nurcan ikinci sıradaydı. İkincilikte büyük bir başarı. Nurcan, O'nu Allah'ın izniyle geçti. Biz zaten biliyorduk. Kendisini yolcu ederken de 'Anne çok iyi bir şeyle döneceğim' dedi bana. Dediği oldu'' diyerek sözlerini tamamladı. 
     
     ABLA TAYLAN, NURCAN İLE RAKİP OLMAK İSTEMİYOR 
     Nurcan'ın ablası Nuray ise ''O anda yanında olup, O'nu ilk tebrik eden ben olmak isterdim'' diyerek duygularını dile getirdi. 
     Anne ve babasının duygularına katıldığını ve çok mutlu olduğunu belirten Nuray Taylan, ''Ben ablamın antrenmanlarına gidip geldiğim için yapacağı dereceleri biliyordum. Benim için sürpriz olmadı. Aileme göre daha rahattım'' diye konuştu. 
     Halter sporuyla uğraşmayı düşünmediğini kaydeden Nuray, aynı sıklette yarışamayacaklarını ve kardeşine rakip olmak istemediğini söyledi. 
     Taylan ailesinin evine yazılı ve görsel basından gazeteciler akın ederken, basın mensupları görevlerini yapabilmek için sıralarını beklemek zorunda kaldılar. 
     
</TEXT>
</DOC>
