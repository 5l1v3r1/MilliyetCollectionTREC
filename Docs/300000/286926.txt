<DOC>
<DOCNO> 286926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sontur10.html </URL>
<DATE> 2004/11/07/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Türk-İş SSK sağlık tesislerini devralmaya hazır... 
</HEADLINE>
<TEXT>

     Türk-İş'ten yapılan açıklamada, herkese eşit ve adil sağlık hizmetini ücretsiz sunmanın sosyal devletin asli görevi olduğu belirtilerek, ''Türk-İş, işçi ve emeklilerin kendi öz malı olan SSK sağlık tesislerini, çağdaş bir biçimde yönetilmesi için devralmaya hazırdır'' denildi. 
     Türk-İş Yönetim Kurulu, SSK hastanelerinin Sağlık Bakanlığı'na devri konusundaki kanun tasarısı ile ilgili yazılı açıklama yaptı. 
     Tasarının, anayasanın çerçevelediği hukuk anlayışına aykırı olarak çıkarılmak istenildiği kaydedilen açıklamada, Türk-İş'in, bu tasarı ile işçilerin ve adlarına işverenlerin ödedikleri primler ile elde edilen SSK hastanelerinin Sağlık Bakanlığı'na devrini hak ve yetki gaspı olarak gördüğü belirtildi. 
     Açıklamada, IMF ile yapılacak stand-by anlaşmasının ön koşulu olarak dayatılmak istenilen bu uygulamanın, sigortalıların, emeklilerin, aile fertleri ile dul ve yetimlerin mevcut sosyal sigorta haklarını kısıtladığı savunuldu. 
     
     DEVRALMA ŞARTLARI 
     SSK'nın yönetiminin sosyal taraflara verilmesi gerektiği görüşünü taşıyan Türk-İş'in, sahipleri işçiler olan ve kapsamındaki 36 milyon sigortalı, emekli, dul, yetim ile hak sahibi durumundaki aile fertlerine sağlık hizmeti sunan SSK sağlık tesislerini devralıp kurum sağlık tesislerini akıllı ve etkin yöneterek, verimli çalıştırıp daha kaliteli hizmet üretip sigortalı işçilerin, emekli dul ve yetimlerin ve bunların hak sahibi durumundaki aile fertlerinin hizmetine sunmaya hazır olduğu kaydedildi. 
     Açıklamada, teknik ayrıntıların yapılacak görüşmelerle tespit edilmesi kaydıyla Türk-İş'in, SSK sağlık tesislerini şu şartlarla almaya talip olduğu bildirildi 
     ''-Kısa vadeli sigorta kollarından tahsil edilen primlerin tamamının öngörülecek süre içinde hastane yönetim fonuna aktarılması, -Tahsil edilen primlerin öngörülen sürede yönetim fonuna aktarılmamasından doğacak zararların tümünün karşılanması, -Sağlık hizmeti, devletin asli görevlerindendir. Bu nedenle devletin kamusal sağlık için ayırmak zorunda olduğu payın düzenli olarak fona aktarılması, -Oluşturulacak fonun ve sağlık tesislerinin yönetimine asla müdahale edilmemesi, -Sağlık tesislerinin tüm araç, gereç ve sağlık, yardımcı sağlık, idari ve hizmetli personeli ile devredilmesi, -Yürütülmekte olan kurum hastanelerinin otomasyonunun tamamlanarak, bilgisayar ortamında provizyonla denetimi yapılacak şekilde sigortalı, emekli, dul ve yetimler ile hak sahibi durumunda olanların kayıtlarının oluşturulması ve sürekli güncelliğinin sağlanması, -Hak sahibi durumunda olanların sağlık yardımlarından yararlanmalarına imkan sağlayacak sağlık karnelerinin kurum tarafından verilmesi konusundaki sorumluluğun kuruma ait olması, -Mevcut sağlık tesislerinin yönetiminin yeniden oluşturulmasına olanak sağlayacak düzenlemelerin yapılması, -Bugüne kadar siyasi müdahalelerle kurumun ihtiyacı olan yerler dışında yaptırılan yatırımların ve kaynaklarının yanlış kullanılması nedeniyle uğradığı zararların güncel değerler üzerinden karşılanması, -Kurum hastanelerinde aynı sağlık hizmetlerinin üretilmesine rağmen, dışarıdan da satın almak zorunda bırakılması nedeniyle birikmiş olan borçlarının tasfiye edilmesi.'' 
     
     ''ALTERNATİF ÜRETİLMEYE DEVAM EDİLİYOR'' 
     Açıklamada, Türk-İş'in, bu devir probleminin ortaya çıkması nedeniyle yukarıda belirtilen ilkeler doğrultusunda alternatif üretmeye devam ettiği ve bu çalışmaları bilimsel kesimler ve sosyal taraflarla uyumlu bir şekilde sürdürdüğü kaydedildi. 
     Tüm vatandaşlara ücretsiz sağlık hizmeti sunmanın sosyal devletin asli görevi olduğu belirtilen açıklamada, ''Türk-İş'in asıl ve üzerinde tartışmaya yer olmayan talebi budur. Bu haktan vazgeçilmesi asla kabul edilemez. Türk-İş, bu konudaki mücadelesini sürdürecektir'' denildi. 
     
</TEXT>
</DOC>
