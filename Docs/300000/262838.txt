<DOC>
<DOCNO> 262838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonspo30.html </URL>
<DATE> 2004/08/12/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Aktuğ Dinamo Kiev küçümsenmeyecek bir rakip... 
</HEADLINE>
<TEXT>

     Trabzonspor Kulübü Başkanı Atay Aktuğ, Trabzonspor'un hedefini belirlediğini ve bu hedef doğrultusunda ilerlediğini söyledi. 
     Aktuğ, AA muhabirine yaptığı açıklamada, Şampiyonlar Ligi 3. ön eleme turunda deplasmanda karşılaştıkları Dinamo Kiev karşısında çok iyi bir futbol ortaya koyduklarını belirtti. 
     Şampiyonlar Ligi öncesi hedeflerini ortaya koyduklarını vurgulayan Aktuğ, ''Trabzonspor hedefini belirlemiştir. Bu hedef doğrultusunda ilerliyor. Çok da iyi ve mütevazı ilerliyor ve çok büyük konuşmuyor'' dedi. 
     Dinamo Kiev karşısında çok sayıda gol kaçırdıklarını hatırlatan Aktuğ, ''Galip gelmemize rağmen, skor çok daha farklı olabilirdi. Dinamo Kiev küçümsenmeyecek bir rakip. Kendi sahamızdaki maçta çok daha dikkatli olmamız gerekiyor'' diye konuştu. 
     Transfer konusunda çalışmalarının sürdüğünü de vurgulayan Aktuğ, bazı kulüplerle görüşmeler yaptıklarını, bu görüşmelerin olumlu sonuçlanması halinde yeni transferler yapabileceklerini kaydetti. 
     
</TEXT>
</DOC>
