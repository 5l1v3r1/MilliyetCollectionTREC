<DOC>
<DOCNO> 272485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/dunya/adun.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'İç savaş' uyarısı 
</HEADLINE>
<TEXT>


Bush'a sunulan gizli istihbarat raporunda, Irak'ta 2005 yılı sonuna kadar bir iç savaşın çıkabileceğinden söz edildi 

Yasemin Çongar - Washington 


Bush yönetiminin Irak'ı, Arap ve Müslüman dünyasında emsal oluşturacak bir demokrasiye dönüştürme projesi, artık Washington'daki resmi kurumlarca bile pek inandırıcı bulunmuyor. Başkan George W. Bush'a temmuz sonunda sunulan bir istihbarat raporunda, Irak'ın geleceği konusunda karamsar tablo çizildi ve ülkenin "iç savaşa sürüklenebileceği" uyarısı yapıldı. 
Merkezi İstihbarat Örgütü'ne CIA bağlı çalışan Ulusal İstihbarat Konseyi'nin analistleri tarafından ve CIA'nın eski başkanı George Tenet'nin isteğiyle hazırlanan rapor, 2005 yılı sonuna dek Irak'ta neler olabileceğini inceliyor. 
Gizlilik statüsü taşıyan rapora ilişkin bilgiler dünkü "New York Times" gazetesinde yer aldı. Raporla ilgili ayrıntı vermeyen ve metinden doğrudan alıntı yapmayan gazete, 50 sayfalık raporun bir hükümet yetkilisi tarafından "önemli ölçüde karamsarlık içeren bir belge" diye tanımlandığını yazdı. 

İyi senaryo yok 
Gazeteye göre, raporda Irak'ta önümüzdeki 1.5 yılın olası gelişmeleri incelenirken en kötü senaryo, "iç savaş" olarak belirlendi. 
Rapor, Irak açısından en iyimser senaryoyu ise, "siyasi, iktisadi ve güvenlik unsuru bakımından her an bozulmaya aday bir istikrar ortamı" diye tanımladı. 

Seçim hesapları 
Irak'la ilgili raporun, isyancıların etkinliklerini yoğunlaştırdığı son 1.5 aylık dönemi içermemesi, rapordaki karamsar öngörülerin bugün daha da geçerli olduğu yorumuna yol açıyor. Raporun varlığı, Irak'ta ocak ayı için planlanan seçimlerin yapılabilirliğinden Bush yönetiminin bile kuşku duyduğu yönündeki izlenimi de güçlendirdi. 
Gazete, Başkan Bush'un bu karamsar rapora rağmen, seçim konuşmalarında Irak'taki durumdan "iyimser" tonda söz etmeyi sürdürdüğüne dikkat çekti. 


</TEXT>
</DOC>
