<DOC>
<DOCNO> 275313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/soneko30.html </URL>
<DATE> 2004/09/27/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Tarım Bakanlığı Ülkemizdeki hayvanlarda deli dana vakası yok 
</HEADLINE>
<TEXT>

     Tarım ve Köyişleri Bakanlığı Koruma ve Kontrol Genel Müdür Yardımcısı Beytullah Okan, 2001 yılından beri sürekli tarama çalışması yapıldığını, Türkiye'de hayvanlarda ''deli dana'' olarak bilinen BSE hastalığına yönelik hiç bir tespit bulunmadığını söyldi. 
     Okan, 'İstanbul'da BSE şüphesi ile bir kişinin hastaneye yatırıldığı' yolundaki haberler konusunda, BSE hastalığı konusunda rutin taramaların devam ettiğini vurguladı. 
     Türkiye'nin 1996'dan beri kesinlike et ithal etmediğini, BSE hastalığı görülen ülkelerden de hayvan ithalatına izin verilmediğini vurgulayan Okan, şu bilgiyi verdi 
     ''Halen sadece 100 başın üzerindeki büyüklükteki işletmelere, kendi ihtiyacı için damızlık ve besi hayvanı ithalat izni veriyoruz. ABD ve AB ülkelerinin çoğunda BSE oludğu için buralardan ithalat yasak. diğer taraftan bu yıl içinde hiç hayvan ithalatı yapılmadı. Kontrol belgesi düzenlemedik.'' İstanbul'da hastaneye yatırılan hastanın BSE taşıdığı yolunda resmi bir açıklama olmadığını vurgulayan Okan, insanlarda, belirtileri BSE'ye benzer ''Varyant Creutzfeldt-Jakob vCJD '' hastalığı bulunduğunu, muhtemelen bu hastalığın olabileceğini, ancak bunun için de beyin ve omur ilikten parça alınarak kesin tanının konması gerektiğini kaydetti. 
     Türkiye, BSE hastalığı görülen ABD Washington Eyaleti , Almanya, Avusturya, Belçika, Çek Cumhuriyeti, Danimarka, Finlandiya, Fransa, Hollanda, İngiltere, İrlanda, İskoçya, İspanya, İsrail, İsviçre, İtalya, Japonya, Kuzey İrlanda, Kanada, Lüksemburg, Liechstenstein, Polonya, Portekiz, Slovakya, Slovenya ve Yunanistan'dan, hayvan ve her türlü hayvansal ürün ithalatına izin vermiyor. 
     
</TEXT>
</DOC>
