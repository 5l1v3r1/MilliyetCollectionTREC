<DOC>
<DOCNO> 260078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/dunya/axdun02.html </URL>
<DATE> 2004/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye yeni istihbarat şefi 
</HEADLINE>
<TEXT>


YASEMİN ÇONGAR Washington 


ABD Başkan George W. Bush, 11 Eylül Komisyonu'nun önerileri kapsamında "Ulusal İstihbarat Direktörü" sıfatıyla yeni bir hükümet pozisyonu yaratılmasına ve "Terörle Mücadele Ulusal Merkezi" adında yeni bir kurum oluşturulmasına karar verdi. Bush, dün Beyaz Saray'da yaptığı basın toplantısında, yeni Ulusal İstihbarat Direktörü'nün başkan tarafından, Senato'nun onayıyla atanacak ve doğrudan başkana bağlı çalışacak bir görevli olacağını bildirdi. Kongreye, bu pozisyonun yaratılması için gerekli yasal değişikliklerin yapılması çağrısında bulunan Bush, söz konusu yetkilinin ABD'deki bütün istihbarat birimleri arasında eşgüdüm sağlayacağını bildirdi. 
Ulusal İstihbarat Direktörü'nün, Merkezi İstihbarat Örgütü CIA Başkanı'nın da üstünde çalışması ve ABD'nin istihbarat birimleri arasında mali, idari ve analitik eşgüdümü sağlaması bekleniyor. Bu yeni yetkilinin atanabilmesi, ABD'nin 1947 tarihli istihbarat yasasında köklü değişiklik gerektiriyor. Bush'un açıklamasına göre, "bilinen ve kuşkulanılan teröristler hakkında bir bilgi bankası" olarak çalışması planlanan Terörle Mücadele Ulusal Merkezi ise, terörle ilgili istihbaratın analizi konusunda CIA ve FBI'ın yürüttüğü çalışmayı kısmen devralacak ve farklı birimlerin elindeki terörle ilgili istihbaratın tek bir kanala akıtılmasını sağlayacak. Merkez, hergün düzenli olarak terörizm tehdit raporu hazırlayacak. 


</TEXT>
</DOC>
