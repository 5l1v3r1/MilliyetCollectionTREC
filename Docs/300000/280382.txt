<DOC>
<DOCNO> 280382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonsiy13.html </URL>
<DATE> 2004/10/15/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
CHP de maaş zammına tepki gösterdi... 
</HEADLINE>
<TEXT>

     CHP Grup Başkanvekili Kemal Anadol, 2005 yılı için belirlenen memur maaş zammına tepki gösterdi. 
     Anadol, yazılı bir açıklama yaparak memur maaşına yapılan zamlara ilişkin görüşlerini açıkladı. Bu artışın ''AKP İktidarının emekçi kesimlere ideolojik bakışını'' gözler önüne serdiğini kaydeden Anadol, ''AKP bırakın sendikaların taleplerini, Uzlaştırma Kurulu kararlarını bile hiçe sayarak, rantiyecilerle emekçiler arasındaki tercihini, rantiyecilerden yana kullanmıştır'' dedi. Açlık sınırının 484 milyon, yoksulluk sınırının 1 milyar 471 milyon lira olduğunu ifade eden Anadol, bu zamla memurların iftar çadırlarına ve fitreye mahkum edildiğini savundu. 
     Başbakan Recep Tayyip Erdoğan'ın maaşıyla geçinemediği açıklamaları yaptığını kaydeden Anadol, şunları kaydetti 
     ''Memurların, verdiğiniz bu ücretle nasıl geçineceğini düşünüyorsunuz Yoksulluk söylemleri ile iktidara gelen AKP, geçen süreçte aldığı tüm kararlarda yoksulların değil, Duyun-u Umumiye'yi andıran IMF uygulamalarının yanında olduğunu kanıtlamıştır. Halkımızı, iktidara yoksulluk söylemleri ile gelen AKP iktidarının Ramazan ayı icraatlarını izlemeye çağırıyoruz. Yine yoksul halkla iftarını açan Başbakan manzaraları ile iftar çadırlarını ve kuyrukları görecek olurlar ise 500-600 milyonla geçinmeye çalışan kamu çalışanlarını hatırlasınlar ve AKP iktidarının yoksulluk sorununa nasıl çarpık baktığını irdelesinler. Ezilen kesimlerin haklarını vermek yerine onları rencide eden iane anlayışı ile yardım yapıyor gözükenlere aldanmasınlar.'' Anadol, iktidarı toplu sözleşme ve grev haklarını içeren yeni düzenlemeleri hayata geçirmeye ve kamu çalışanlarının geçmiş yıllardan kaynaklanan kayıplarını gidermeye çağırdı. 
     
</TEXT>
</DOC>
