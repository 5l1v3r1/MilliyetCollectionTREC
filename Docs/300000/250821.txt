<DOC>
<DOCNO> 250821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sondun39.html </URL>
<DATE> 2004/06/25/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
İrlanda'da "Bush'u durdurun" gösterisi yapıldı 
</HEADLINE>
<TEXT>

     İrlanda'da binlerce kişi, AB-ABD zirvesine katılmak üzere ülkelerine gelmek üzere olan ABD Başkanı George Bush'u protesto etmek için başkent Dublin'in merkezine yürüdü. 
     Bush'u ''savaş kışkırtıcısı'' olarak niteleyen ve ABD'nin askeri uçuşlar için kullandığı Shannon Havaalanı'ndan çekilmesini isteyen 5 binden fazla kişi, ''Bush'u Durdurun'' kampanyası çerçevesinde Dublin'in kuzeyinden yürümeye başlayarak, İrlanda Başbakanı Bertie Ahern'in güneydeki bürosuna ulaşmayı planlıyor. 
     Devlet televizyonu RTE'ye konuşan Ahern ise İrlanda'nın ''açık havaalanı'' politikasının, ABD'nin savaş çabalarına destek vermek anlamına gelmediğini, buna rağmen ABD önderliğindeki Irak işgaline karşı olanların zamanın değiştiğini kabul etmesi gerektiğini ve Irak konusunda AB-Bush işbirliğinin şart olduğunu vurguladı. 
     Dublin'de 6 binden fazla polis ve asker, protestocuların Bush'u taşıyan uçağın iniş yapacağı Shannon Havaalanı'na ve yarın toplantının yapılacağı Dromoland Şatosu'nun yakınına yaklaşmalarını önlemek amacıyla civardaki önemli yolları kapatmıştı. 
     
</TEXT>
</DOC>
