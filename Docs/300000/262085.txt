<DOC>
<DOCNO> 262085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonsiy04.html </URL>
<DATE> 2004/08/10/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
YÖK Başkanı Teziç, geri adım atmıyor 
</HEADLINE>
<TEXT>

     YÖK Başkanı Prof. Dr. Erdoğan Teziç, KKTC’deki üniversitelere merkezi sistemle öğrenci yerleştirilmesi konusundaki görüşünü yineledi. 
     YÖK'ün, KKTC’deki üniversitelere ön kayıtla öğrenci alınmaması’ yönündeki kararını kaldırması için bir haftadır Türkiye'de temaslarda bulunan KKTC’li milletvekilleri, YÖK Başkanı Prof. Teziç'i de ziyaret etti. 
     Milletvekillerinin uygulamanın bir yıl ertelenmesine ilişkin taleplerini uygun bulmadıklarını söyleyen Teziç, ''ön kayıt sistemiyle öğrenci alımının getirdiği sıkıntıları aşabilmenin yolu yürürlükteki sistemin uygulanmasıdır" dedi. 
     
     Merkezi sistemle yerleştirme 

     YÖK Başkanı, Türk öğrencilerin KKTC’deki üniversitelere merkezi sistemle yerleşebileceklerini ve bundan vazgeçilemeyeceğini heyete ilettiklerini söyledi. 
     YÖK’ün, KKTC’deki üniversitelerde okuyacak öğrencilerin ileride denklik sorunu yaşamamaları için böyle bir görüş ortaya koyduğunu belirten Prof. Teziç, "milletvekilleri bu çerçevede önerilerini yazılı olarak getirecekler. Biz de bu öneriler üzerine nihai kararımızı birlikte, karşılıklı olarak, anlaşarak vermeye çalışacağız'' diye konuştu. 

     
</TEXT>
</DOC>
