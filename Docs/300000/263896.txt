<DOC>
<DOCNO> 263896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sontur31.html </URL>
<DATE> 2004/08/16/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
İstanbul'da yağış... Eyüp'te 150-200 hane boşaltılıyor... 
</HEADLINE>
<TEXT>

     İstanbul Büyükşehir Belediyesi, Eyüp'te vatandaşların ve ilçe belediyesinin talebi üzerine, Karadolap Mahallesi'ndeki yaklaşık 150-200 hanenin boşaltılmasına karar verdi. 
     Büyükşehir Belediyesi Afet Koordinasyon Merkezi'nde AKOM basın mensuplarına açıklama yapan Genel Sekreter Yardımcısı ve AKOM Başkanı Mesut Pektaş, Eyüp'teki Küçükköy Deresi'nin Haliç'e bağlanan bölümünde yer alan Karadolap Mahallesi'nde oturan vatandaşların ve Eyüp Belediyesi'nin talebi üzerine bölgedeki hane sakinlerinin tahliye edileceğini söyledi. 
     Yaklaşık 150-200 hanenin bulunduğu bölgeye İETT otobüslerinin sevk edildiğini belirten Pektaş, vatandaşların Cevizlibağ'daki Atatürk Öğrenci Yurdu'na götürüleceğini bildirdi. 
     Pektaş, bu kişilerin yiyecek-içecek dahil her türlü ihtiyaçlarının karşılanacağını kaydetti. 
     
</TEXT>
</DOC>
