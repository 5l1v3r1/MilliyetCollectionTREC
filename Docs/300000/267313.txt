<DOC>
<DOCNO> 267313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/yazar/pulur.html </URL>
<DATE> 2004/08/29/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Kıssadan hisse... 
</HEADLINE>
<TEXT>


BEKTAŞİ'ye yobazın biri musallat olmuş 
"Baba erenler borcun var mı " 
"Evet çarşıya, pazara biraz borcum var " 
Bektaşi herifin ne demek istediğini anlamış ama, o, Bektaşi'nin cevabındaki inceliği anlamamış 
"Onu sormuyorum, namaz borcunu soruyorum " 
Bektaşi yobazı terslemiş 
"Bana bak, namaz borcumu bana sadece Allah sorabilir, sen sorsan sorsan kasaba, bakkala, kömürcüye olan borcumu sorabilirsin... Onu da ister söylerim, ister söylemem " 
Kıssadan hisse... 
Bugünlerde Allah'la kul arasına girenler çoğaldı, iki lafın arasında iki satırın arasında, "Sen Müslüman mısın " demeye getiriyorlar. 

BÖYLE yapanlara "Bu senin haddin değil " deyip bu fıkrayı anlatın, ya da Filozof Rıza Tevfik'in "Serab - ı Ömrüm"ünden birkaç dörtlük okuyun... 
Rıza Tevfik Bölükbaşı "Sorma Hocam"da şöyle der 
"Bana sual sorma cevap müşküldür, 
Her sırrı ben sana açamam hocam, 
Hakkın hazinesi darı değildir 
Cami avlusunda saçamam hocam. 

Nar - ı cehennemi önüme serme 
Günahımı döküp kaygular verme 
Kitabda yerini bana gösterme 
Ben o yazıyı pek seçemem hocam 

Feylosof Rıza'yım dinsiz anlama 
Dini ben öğrettim kendi babama 
Her ipte oynadım, cambazım ama 
Sırat köprüsünü geçemem hocam " 

İKİ kara öküz, yüklü kağnıyı yokuş yukarı çekiyorlarmış, yokuşun ortasına gelince dönüp tekerleklere seslenmişler 
"Yahu yükü çeken biz, inleyip gıcırdayan siz " 
Kıssadan hisse... 
Her gece eğlence yerlerinde. barlarda, meyhanelerde, kulüplerde servet bırakıp kalkanların, "Ne olacak bu memleketin hali " diye yakındıklarını görünce aklınıza bu koca öküzler gelmez mi 

ERZURUMLU Nafiye Nene, torununun elinden tutup bakırcı Durak Usta'ya zanaat öğrensin diye vermiş... 
Çocuk bir hafta gelip gitmiş, sonra kaybolmuş... Ustası merak etmiş, akşam eve giderken Nene'nin evine uğrayıp çırağı sormuş... 
Nafiye Nene umursamamış bile 
"Zenaati öğrenmiş, bakiri ateşe koyirmişsiniz, olurmiş ıssı üstüne çekiçle vururmişsiniz, olurmiş yassı, kenarlarını kerpetenle gıvırirmişsiniz, olirmiş tepsi " 
Durak Usta, dayanamamış 
"Velede bak hele Zenaati ber haftada hem kendi öğrenmiş, hem nenesine öğretmiş " 
Kıssadan hisse... 
Aman ha, hem o ninelerden, hem de o torunlardan kendinizi sakının... 
Bugünlerde siyaset duvarının her deliğinden onlar çıkıyor. 

BİR AÇIKLAMA 
"Biz sazan balıkları, sizin yazdığınız gibi, her yeme, her oltaya, misineye atlayan balık değilizdir. İnsanlar bizi bazı "safderun"lara benzeterek onlara sazan derken bize iftira ediyorlar 
Bilenler bilir, bilmeyenler bizi, su yüzünden en iyi tanıyanlardan Ercüment İlkay'a sorsunlar, biz balıkların arasında en akıllı ve yakalanması zor olanıyızdır. Mevsimine göre belli derinliklerde yüzer, yem seçer, misine kalınlığını ayırırız. Oltaya taktığınız yemi damağımızla emeriz, ruhunuz bile duymaz, en ufak tedirginlikte yemi tükürürüz. Suya balıkçının gölgesi düşse, 10 metreden hisseder ve kaçarız. Bazı insanlara sazan lakabının takılması bizim soyumuza hakarettir. 
Sazangiller adına 
Sazan Sazanoğlu" 
Kıssadan hisse... 
Bu da bize... 
Demek karadaki sazanlarla, sudaki sazanlar arasında bir benzerlik yok. 
Karadakilere "Sazan" lakabını takanlar, "asıl sazan" onlar... 
Yani bizler 



</TEXT>
</DOC>
