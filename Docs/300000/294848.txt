<DOC>
<DOCNO> 294848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/ekonomi/eko06.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekstilde 34.8 milyar dolarlık ihracatı hedefi 
</HEADLINE>
<TEXT>



Türkiye Giyim Sanayicileri Derneği TGSD Başkanı Umut Oran, Türk tekstil ve hazır giyim sektörünün 2010'da toplam 34 milyar 800 milyon dolar ihracat yapmasının hedeflendiğini bildirdi. 
'2005 Sonrası Kotasız Ticaret ve Dünyada Rekabet Koşulları' konulu panelde konuşan Oran dünya ticaretinin 2005'te, Çin'in ucuz üretimi, yarattığı büyük pazar ve kotasız ihracatı ile yeniden şekilleneceğini kaydetti. 
Oran, "Rekabete karşı değiliz ancak Çin, adil ve etik ticaret yapmıyor. Şu anda özellikle ABD pazarını tehdit ediyor. Türkiye için de yakın bir zamanda tehdit unsuru olacak" diye konuştu. 
Bu yıl sonuna kadar hazır giyimde 13.5 milyar dolar, tekstilde de 5 milyar dolar ihracat yapılmasını amaçladıklarını belirten Oran, şöyle devam etti 
"2000'li yıllar için ihracat hedefimiz toplam 36 milyar dolardı. Bu hedefi tutturacağımıza inanıyoruz. 2010 yılında hazır giyim ve tekstilde toplam 34 milyar 800 milyon dolar ihracat hedefliyoruz. Sektördeki Türk kalitesi artık kendini kanıtladı." 
Şahinler Holding Yönetim Kurulu Başkanı Kemal Şahin ise sektörde teşviklerin yeniden gözden geçirilmesi gerektiğini dile getirdi. 


</TEXT>
</DOC>
