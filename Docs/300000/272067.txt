<DOC>
<DOCNO> 272067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonspo28.html </URL>
<DATE> 2004/09/15/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Şeref Nasır'dan taraftarlara uyarı... 
</HEADLINE>
<TEXT>

     Beşiktaş Kulübü Divan Kurulu Başkanı Şeref Nasır, siyah-beyazlı takımın hafta sonunda Galatasaray ile yapacağı derbi maçı öncesi taraftarları maçta dikkatli olmaları yönünde uyardı. 
     Şeref Nasır, kulübün resmi internet sitesinde yaptığı açıklamada, Spor Müsabakalarında Şiddet ve Düzensizliğin Önlenmesine Dair Kanun kapsamında çok dikkatli olunması gerektiğini belirterek, ''Hassasiyeti taraftarlarımızdan, yanında maç seyredenleri ikaz ederek bekliyoruz. Yapılacak hata ve dikkatsizlik hem taraftarları, hem de kulüp olarak Beşiktaş'ı üzecektir'' dedi. 
     Ruhsatlı dahi olsa her türlü silah, kesici ve delici alet, sis bombası, ses bombası veya maytap gibi patlayıcı, parlayıcı, yanıcı, yakıcı maddeler ile taş, metal gibi fırlatılabilecek veya yaralayıcı nitelikte sert cisim veya tehlike arz edebilecek veya müsabaka düzenini bozabilecek diğer maddeler ile alkollü içecekler ve çevreyi kirletecek nitelikte konfeti ve benzeri cisimler bulundurulmasının ve satılmasının yasak olduğunu kaydeden Nasır, açıklamalarında şu görüşlere yer verdi 
     ''Müsabakanın yapılacağı alanda ve yakın çevresindeki yollarda, meydanlarda, caddelerde ferdi veya toplu olarak rakip takım ile taraftarlarını, kulüp başkanı ve yöneticilerini, antrenörünü, sporcularını, hakemleri ve federasyon yöneticilerini söz veya hareketlerle aşağılayıcı tahrik ve taciz edici kötü söz niteliğinde slogan atılması ve çirkin tezahüratta bulunulması yasaktır. Taraftarlarımız bu konuda dikkatli olmalı, çünkü bu kanunun bir de cezai kısmı var. 
     Spor alanlarına söz konusu maddeleri sokan kişilere 4 ay süreyle spor müsabakalarını seyirden men ve 750 milyon lira para cezası, fiilin tekrarı halinde 8 ay süreyle spor müsabakalarını seyirden men ve 2 milyar 500 milyon lira para cezası verilir. Bu maddeleri kullanan kişilere 6 ay süreyle müsabakaları seyirden men ve 3 milyar lira idari para cezası verilir. Alınacak kararla bu kişilerin spor alanlarına seyirci veya başka sıfatla girmeleri yasaklanır. Bu kişiler kararın kendilerine yazılı olarak tebliğ edilmesini müteakip spor müsabakalarına giremez. Yasaklı olmalarına rağmen müsabakaya girmeleri halinde faillere 1 aydan 1 yıla kadar hapis cezası verilir. Bu durumları göz önünde bulundurarak hem taraftarların, hem de kulübümüzün zor durumda kalmaması için, sahalarımızda daha dikkatli olunmasını rica ediyorum.'' 
     
</TEXT>
</DOC>
