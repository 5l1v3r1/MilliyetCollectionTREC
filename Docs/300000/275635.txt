<DOC>
<DOCNO> 275635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/soneko51.html </URL>
<DATE> 2004/09/28/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Suriye'den, Türkiye'den Irak'a transit akaryakıt geçişine yasak 
</HEADLINE>
<TEXT>

     Suriye Hükümeti'nin, Türkiye'den Irak'a yönelik demiryolu ile akaryakıt taşımasına yasaklama getirdiği öğrenildi. 
     Alınan bilgiye göre Suriye Hükümeti, 22 Eylül günü Türk Hükümeti'ne bir telgraf çekerek, ''Suriye'yi transit geçecek kişi ve firmalara ait petrol ürünleri, motorin, benzin, asfalt ve fuel-oil yüklü vagonlarla kişi ve firmaların yapacakları taşımayı artık kabul etmeyeceğini, sadece Suriye'ye ait bu gibi ürünlerin ülkeye girişine izin verileceğini'' bildirdi. 
     Bu kararın bildirilmesinden sonra Irak'a, Suriye üzerinden vagonlarla petrol sevkıyatı yapan özel sektör firmaları taşımalarını durdurdu. Bu işi yapan firmaların yetkilileri, Suriye'nin tutumunu anlamakta güçlük çektiklerini, bu durumda hem Türkiye'nin hem de Suriye'nin maddi zarara uğrayabileceğini belirttiler. 
     Türk firmaları, Hatay'ın İskenderun ilçesine transit getirilen petrol ürünlerini, yaklaşık 1 yıldır zaman zaman vagonlarla Suriye üzerinden Irak'a ulaştırıyorlardı. Söz konusu transit geçişten Suriye de vergi alıyordu. Vagonlar, Bağdat yakınlarındaki depolara boşaltılıyordu. 
     
     TIPIC'İN YÜKLEMESİ DEVAM EDİYOR 
     Irak'a yönelik akaryakıt ürünlerinin taşımasının büyük bölümünü demiryolu ile yapan TIPIC'in yüklemelerine devam ettiği belirtiliyor. 
     Edinilen bilgiye göre, Suriye'nin, demiryolu ile Irak'a yönelik akaryakıt ürünlerinde özel sektör vagonlarına yönelik yasaklama kararı aldığı ifade ediliyor. 
     Edinilen bilgiye göre, 2003 yılından bugüne kadar Irak'a 300 bin tona yakın akaryakıt sevkıyatı yapan TIPIC, günde ortalama 500-600 ton ürünü demiryolu ile Suriye üzerinden gönderiyor. Halen bu sevkıyatın devam ettiğini belirten yetkililer, Suriye'nin, Irak tarafının güvenliğin sağlanamaması yolundaki uyarısını gerekçe göstererek özel sektör vagonlarının geçişine izin vermediğini belirtti. Diğer taraftan, Suriye'nin, Irak'a yönelik demiryolu ile yük taşımacılığında Irak tarafından daha fazla yük vagonu tahsisi istediği, Irak'ın Türkiye ile olan olumlu ilişkileri nedeniyle buna yanaşmadığı, bunun üzerine Suriye'nin Türkiye'den gönderilen özel sektör yük vagonlarına yasaklama getirdiği belirtiliyor. 
     Yetkililer ayrıca, Suriye'nin, özel sektör taşımacılığında akaryakıt kaçakçılığı yapıldığını öne sürdüğü, yasaklama kararında bunun da etkili olduğunu ifade ediyorlar. 
     Irak ve Suriye makamları ile görüştüklerini ve bu yasağın TIPIC taşımalarını kapsamadığını anlatan yetkililer, halen yüklemelerin devam ettiğini kaydettiler. 
     Diğer taraftan, Suriye ve Türk demiryolu şirketlerinin yetkililerinin görüşmeye devam ettiği, akaryakıt ürünlerine yönelik transit geçiş yasağına ilişkin bir gerekçe ve bu yasağın ne kadar süreyle devam edeceğine ilişkin bir bilgi verilmediği belirtildi. Yetkililer, akaryakıt dışında diğer ürünlerin demiryolu ile sevkıyatının devam ettiğini söyledi. 
     Özel sektör firmalarının akaryakıt kaçakçılığı yaptığı yolunda iddialar da bulunduğunu anlatan yetkililer, ticari sınırların üzerinde akaryakıt taşıyan Türk kamyon ve TIR'larının şoförlerinin de bu nedenle Suriye'de alıkonulduğunu kaydetti. Bu şoförlerin, bugün gümrük kanununa muhalefetten mahkemeye çıkarıldıktan ve öngörülecek para cezalarını ödedikten sonra serbest bırakılması bekleniyor. 
     Kamyonlar için depoda 400 lt, TIR'lar için 500 litre yakıt taşınmasına izin veriliyor. Bunun üzerindeki miktarlar kaçakçılık sayılıyor. 
     Yetkililer, Türkiye ile siyasi ilişkileri iyileştirmek isteyen Suriye'nin transit ticareti zorlaştırmaya yönelik bir önlem almasının beklenmediğine, Türk kamyonlarının Irak'a geçişini kolaylaştırmak amacıyla bir süre önce geçiş ücretlerini düşürdüğüne işaret ettiler. 
     
</TEXT>
</DOC>
