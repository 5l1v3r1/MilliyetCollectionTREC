<DOC>
<DOCNO> 297725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/ekonomi/aeko.html </URL>
<DATE> 2004/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç yıl daha devam 10 milyar geliyor 
</HEADLINE>
<TEXT>


IMF heyeti ile yeni stand - by için mutabakata varıldı. Yeni anlaşma gereği IMF, Türkiye'ye 10 milyar dolar kredi verecek. 2006 yılında ödenmesi gereken 3.7 milyar dolar borç da 2007'ye ötelenecek 

ANKARA Milliyet 

Hükümet 2004 - 2007 yıllarını kapsayacak yeni stand - by için IMF'yle anlaştı. IMF, Türkiye'ye 10 milyar dolar mali destek sağlamayı taahhüt etti. 
IMF ile bahar başından beri devam eden müzakereler önceki gece sonuçlandı. Devlet Bakanı Ali Babacan ve IMF Türkiye Masası Şefi Rıza Moghadam yeni stand - by'ı düzenledikleri basın toplantısında açıkladılar. Yeni programın temel mantığını, "IMF kaynaklarını kullanmaktan çıkış programı" olarak tanımlayan Babacan, "Amacımız, öyle bir rakam olsun ki 3 yılın sonunda yeniden IMF kaynaklarına başvurmadan, bu borcu Türkiye kendi kendine ödeyebilsin. Yeniden kaynak kullanımını içermeye ihtiyaç olmamasını arzu ediyoruz" dedi. 
10 milyar dolarlık kredinin 4 yıl vadeli olacağını belirten Babacan, "Bunun 2 yıl 3 ayı geri ödemesiz. Geri ödemede bir yıllık esneklik bulunuyor. Kredi düşük ve gerçek stand - by faizleri üzerinden kullanılacak" diye konuştu. 
İndirimler dahil vergi rejiminde oldukça kapsamlı hazırlık yaptıklarını belirten Babacan, sonuçların 10 gün içinde Başbakan Recep Tayyip Erdoğan tarafından açıklanacağını ve uygulamanın 2005 başından itibaren başlayacağını bildirdi. 

Onay, yılbaşından sonra 
IMF yönetiminin 2005'in başlarında toplanacağını ancak bu ifadenin 2005'in 1. veya 2. haftası olarak anlaşılmaması gerektiğini söyleyen Babacan, "IMF'nin toplanması, sosyal güvenlik ve bankacılık kanun tasarılarına son şekli verildikten sonra olacak. Bunları TBMM'ye ne kadar erken gönderirsek IMF yönetimi o zaman toplanacak" dedi. 
"Artık yeni bir anlayış hakim. Bunun IMF'yle ilgisi yok. Asla popülist politikalar izlemeyeceğiz. Devlet, harcamasını zapturapt altına alacak. İsraf etmeyecek, hortumculara izin vermeyecek ve para basmayacak" diyen Babacan, şöyle devam etti 
"Yoksa biz de biliriz memura, emekliye yüzde 100 zam vermeyi. Döneriz Merkez Bankası'na... İki satır kanunudur. Bağımsızlık iki satırdan geçer. 'Bas paraları, bize para lazım' deriz. Bir yandan yüzde 100 zam veririz, öte yandan yüzde 120 enflasyon. Biz bunu yapmak istemiyoruz." 

TOBB'a eleştiri 
"Türkiye ekonomisi, 17 Aralık'ta çıkacak her türlü sonuca hazırdır" diyen Babacan, TOBB Başkanı Rifat Hisarcıklıoğlu'nun vergi indirimleri olmazsa programa destek vermeyebilecekleri yönündeki sözlerinin hatırlatılması üzerine şöyle konuştu 
"Stand - by'da ne olacak deniyor. İçinden ne çıkacak gibi bir endişe olmamalı. Böylesi bir endişeyi yersiz ve bilgisizce buluyorum" 
IMF Türkiye Masası Şefi Moghadam da IMF - Türkiye ilişkilerinin tarihi bir noktada olduğunu, IMF'nin desteklediği bir programın başarıyla tamamlandığını belirterek "Sonuçlar çok etkileyici. Bu programın amacı faizleri düşürerek borçların milli gelire oranını indirmektir" dedi. 

Erken açıklama IMF ile yeni stand - by görüşmelerinde sonucun hafta sonuna doğru açıklanması bekleniyordu. Ancak dün sabah sürpriz bir toplantı ile açıklama yapıldı. Edinilen bilgilere göre Merkez Bankası Başkanı Süreyya Serdengeçti de açıklamanın yapılacağını önceki gece geç saatlerde öğrendi. Açıklamanın öne alınmasında 'piyasalara ve AB başkentlerine mesaj' verme kaygısının etkili olduğu belirtiliyor. Açıklamaya Türkiye tarafından her zamanki kadro katıldı Devlet Bakanı Ali Babacan, Merkez Bankası Başkanı Süreyya Serdengeçti ve Hazine Müsteşarı İbrahim Çanakçı. IMF'yi ise Türkiye Masası Şefi Rıza Moghadam ve Türkiye Temsilcisi Hugh Bredenkamp temsil etti. 


</TEXT>
</DOC>
