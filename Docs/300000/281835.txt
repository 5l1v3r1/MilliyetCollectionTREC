<DOC>
<DOCNO> 281835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/soneko14.html </URL>
<DATE> 2004/10/20/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Özelleştirme mağdurlarına iş imkanı... 
</HEADLINE>
<TEXT>

     Özelleştirme uygulamaları nedeniyle işsiz kalan ve işsiz kalacaklar, kamu kurum ve kuruluşlarında, bir mali yıl içinde 'on ayı geçmeyecek' şekilde, Devlet Personel Başkanlığı kanalıyla istihdam edilecekler. 
     Bakanlar Kurulu'nun, ''Özelleştirme Uygulamaları Sonucunda İşsiz Kalan ve Bilahare İşsiz Kalacak olan İşçilerin Diğer Kamu Kurum ve Kuruluşlarında Geçici Personel Statüsünde İstihdam Edilmelerine İlişkin Esaslar'ın yürürlüğe konulması hakkında Kararı'', bugünkü Resmi Gazete'de yayımlandı. 
     Bugünden itibaren yürürlüğe giren kararda, uygulamadan yararlanacaklar ise ''4046 sayılı Kanun gereğince yapılan özelleştirme uygulamaları çerçevesinde kuruluşların iştirakler hariç özelleştirilmesi neticesinde sermayelerindeki kamu payının yüzde 50'nin altına düşmesi veya bu kuruluşların küçültülmesi, devredilmesi, faaliyetlerinin durdurulması, kapatılması, tasfiyesi halinde veya diğer nedenlerle, İş Kanunu hükümlerine tabi daimi veya geçici işçilerden kapsamdışı personel hariç iş akdi feshedilenlerden, müracaat tarihi itibariyle herhangi bir sosyal güvenlik kurumundan emeklilik veya yaşlılık aylığı almaya hak kazanamayıp, 657 sayılı Devlet Memurları Kanunu'nun 48. maddesinin A bendinin 1, 4, 5, 6 ve 7.alt bentlerinde yer alan genel şartları taşıyanlar'' olarak sıralandı. 
     
     İŞ AKDİNİN FEHSİ SONRASI 30 GÜNLÜK SÜRE 
     Bu kapsamda yer alanlar, iş akitlerinin kamu tarafından feshedilmesini müteakip 30 gün içerisinde, kuruluşları kanalıyla Özelleştirme İdaresi Başkanlığı'na ÖİB bildirilmeleri halinde, 657 sayılı Devlet Memurları Kanunu'nun ilgili maddesi kapsamında, kamu kurumlarının ilgililerle yapacakları hizmet sözleşmelerinde yer alan hükümler saklı kalmak kaydıyla, her halükarda bir mali yıl içinde 'on ayı geçmeyecek' şekilde, Devlet Personel Başkanlığı kanalıyla istihdam edilecekler. 
     Özelleştirme programındaki kuruluşlarda çalışanlardan, işletmelerinin özelleştirilmesi sonrasında, bu işletmelerde çalışmaya devam eden ve özelleştirme tarihinden itibaren 'en geç altı ay içinde' iş akitleri özel sektör tarafından feshedilenler de, bu maddedeki şartlar ve esaslar çerçevesinde istihdam edilecekler. 
     
     ÖİB'E MÜRAACAT ETMELERİ GEREKİYOR 
     Bu türden personelin bu haktan yararlanabilmesi için, iş akitlerinin feshedilmesini müteakip, 30 gün içinde bizzat veya çalıştıkları şirket kanalıyla, belirlenen formla Özelleştirme İdaresi Başkanlığı'na ÖİB müracaat etmeleri gerekiyor. 
     ÖİB, bu madde kapsamında yapılacak müracaatları bütçe imkanları çerçevesinde değerlendirerek, makul bir süre içinde belirlenen formu kullanmak suretiyle disketle beraber , Devlet Personel Başkanlığına intikal ettirecek. 
     Bu kapsamda bildirilen personelin, 217 sayılı Kanun Hükmünde Kararnamede sayılan kamu kurum ve kuruluşları ile sosyal güvenlik kurumlarında Geçici Personel Statüsünde istihdamına ilişkin atama teklifleri, Devlet Personel Başkanlığı tarafından yapılacak. 
     Söz konusu Başkanlıkça yapılan atama tekliflerinde, kurumların geçici personel çalıştırılmasına izin veren Bakanlar Kurulu kararları çerçevesinde tespit edilen geçici personel pozisyonları göz önünde bulundurulacak. 
     
     ATAMALARIN YÖNTEMİ 
     Yapılan atama teklifleri doğrultusunda, kurumlarca 30 gün içinde ilgililerin atama işlemleri tamamlanarak, 7201 sayılı Tebligat Kanunu hükümlerine göre ilgiliye tebliğ edilmesi ve sonucundan Devlet Personel Başkanlığına bilgi verilmesi zorunlu olacak. 
     Bu madde gereğince atama teklifi yapılan personel, teklif edildikleri yerin, iş akitlerinin feshedildiği andaki görev yerlerinin yer aldığı mahalli sınırlar içerisinde olması halinde atama emirlerinin kendilerine tebliğ edildiği günü izleyen gün, başka yerlerdeki görevlere atananlar ise atama emirlerinin kendilerine tebliğ tarihinden itibaren 15 gün, içerisinde işe başlamak zorunda olacak. 
     Belge ile ispatı mümkün zorlayıcı sebepler olmaksızın, süresi içerisinde göreve başlamayanlar ile belge ile ispatı mümkün zorlayıcı nedenlerle göreve başlamama hali iki ayı aştığı takdirde bu kişilerin atamaları iptal edilecek. 
     Bu madde kapsamında istihdam edilenlerden herhangi bir şekilde görevinden ayrılanlar ile istihdam işlemleri tamamlanmasına rağmen göreve başlamayanlar, ikinci kez bu haktan faydalanamayacak. 
     Askerlik görevini yapmakta olanlara ilişkin bu maddenin bildirim ve diğer esaslara ilişkin süreler terhislerini takip eden aybaşından itibaren başlayacak. 
     
     ÜCRETLER 
     Öte yandan bu esaslara göre istihdam edilecek geçici personelin brüt tavan aylık ücretleri, tahsil dereceleri dikkate alınmak suretiyle yükseköğrenim mezunlarına ''19.000 gösterge rakamının memur maaş katsayısı ile çarpımından'' elde edilecek tutar, lise ve dengi okul mezunlarına ''17.000 gösterge rakamının memur maaş katsayısı ile çarpımından'' elde edilecek tutar, ilköğretim İlkokul dahil mezunlarına ''15.000 gösterge rakamının memur maaş katsayısı ile çarpımından'' elde edilecek tutar olarak belirlendi. 
     Geçici personele bu esaslarda belirtilen ücretler dışında, her hangi bir ad altında bir ücret ödenemeyecek ve sözleşmelerine bu yolda hüküm konulamayacak. 
     Bu kapsamda istihdam edilecek personele verilecek harcırah ve yapılacak ayni ödemeler ile suç ve disipline ilişkin yaptırımlar, çalışma saat ve süreleri, sosyal güvenlik yönünden tabi olunacak mevzuat, izin hakları ve buna benzer diğer hususlar, her kurum için çıkarılacak Bakanlar Kurulu kararında belirtilecek. 
     
     DİĞER YARARLANACAKLAR 
     Esas'da yer alan geçici madde uyarınca, 1 Ocak 1992 tarihinden bu Esaslar'ın Resmi Gazete'de yayım tarihi olan bugüne kadar 28 Mayıs 1986 tarihli ve 3291 sayılı ile 24 Kasım 1994 tarihli ve 4046 sayılı kanunlar çerçevesinde yapılan özelleştirme uygulamaları neticesinde, iş akdi kamu tarafından feshedilmiş veya yine altı ay içinde iş akdi özel sektör tarafından feshedilen İş Kanunu hükümlerine tabi daimi veya geçici işçi statüsündeki personelden kapsamdışı personel hariç , müracaat tarihi itibariyle herhangi bir sosyal güvenlik kurumundan emeklilik veya yaşlılık aylığı almaya hak kazanamayanlar da bu haktan yararlanacak. 
     Bu kapsamda yer alanlar, bu Esasların Resmi Gazete'de yayımını takip eden 60 gün içinde, belirlenen formu tam olarak doldurmak suretiyle ÖİB'e müracaat etmeleri halinde, bu esaslarda belirtilen hükümler çerçevesinde istihdam edilecek. 
     
</TEXT>
</DOC>
