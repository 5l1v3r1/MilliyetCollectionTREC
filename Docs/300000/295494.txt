<DOC>
<DOCNO> 295494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun40.html </URL>
<DATE> 2004/12/07/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Borrell Türkiye'ye evet denilmesini bekliyoruz 
</HEADLINE>
<TEXT>

     Avrupa Parlamentosu Başkanı Josep Borrell, Türkiye konusunda "mantıklı bir analiz" gerektiğini söyledi. 
     Avrupa Parlamentosu'nda yapılan "Türkiye ve AB Tarihsel bir seçim için nedenler" konulu uluslararası konferansta konuşan Borell, Türkiye'de yaptığı son temaslar hakkında bilgi verirken, Türkiye'de kamuoyunun bazı konulardaki hassasiyetini gördüğünü, temasları sırasında bazen herkesin hoşuna gitmeyen şeyler söylediğini, ancak Türkiye ile AB'yi ayıran unsurlara ve görüş ayrılıklarına da değinmek gerektiğini anlattı. 
     AB'nin korkularının ve tereddütlerinin Türkiye'de anlaşılmadığını ve tepki yarattığını, bu ülkede tüm sosyal, siyasi ve ekonomik güçlerin AB'ye katılım istediğini, bu katılımın istikrar ve refah getireceğini, katılım konusunda olası bir olumsuz yanıtın geri adım oluşturacağını belirten Borrell, toplumun ve zihniyetlerin bir günde değişmesinin mümkün olmadığını kaydetti. 
     Borrell, Türklerin, Türkiye'nin AB'ye katılım müzakerelerine başlatılmasına "evet" denilmesini beklediklerini çünkü "hayır" demek cesaretinin gösterilemeyeceğini düşündüklerini belirtti. 
     Borrell, Avrupa Parlamentosu'nun isteyerek "evet" dediğini, B planı veya alternatif bulunmadığını anlattı. 
     Türkiye konusunda mantıklı bir analiz gereği üzerinde duran Borrell, bu alanda Avrupa Parlamentosu'nun temel rol oynayacağını, siyasi bir tartışmanın söz konusu olduğunu, önümüzdeki iki yıl içinde bu konunun Avrupa Parlamentosu'nun ana gündemini oluşturmasını önereceğini söyledi ve "Birbirimizi iyi tanımıyoruz" dedi. 
     
</TEXT>
</DOC>
