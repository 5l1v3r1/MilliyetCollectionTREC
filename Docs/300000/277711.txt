<DOC>
<DOCNO> 277711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sondun36.html </URL>
<DATE> 2004/10/06/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Prodi-Verheugen basın toplantısı Türkiye'ye yanıt evettir 
</HEADLINE>
<TEXT>

     AB Komisyonu Başkanı Romano Prodi, Türkiye'ye yanıtın ''evet'' olduğunu, Türkiye'nin Avrupa standartlarına ulaştığını söyledi. 
     Prodi, Avrupa Parlamentosu'ndaki görüşmelerin ardından, AB Komisyonu'nun genişlemeden sorumlu üyesi Günter Verheugen ile birlikte düzenlediği basın toplantısında, AB Konseyi'nin 2002'de, AB Komisyonu'ndan Türkiye'nin tam üyelik müzakerelerinin başlatılmasına ilişkin görüşünü istediğini hatırlatarak ''Konsey, Komisyon'a, Türkiye'nin tam üyelik müzakerelerine başlamaya hazır olup olmadığı konusunda görüşünü sordu. Komisyon'un yanıtı bugün evettir. Bize göre, Türkiye Kopenhag kriterlerini yerine getirmektedir ve müzakerelerin başlamasını tavsiye ediyoruz. Önerilerle birlikte gelen koşullu bir evet söz konusudur'' dedi. 
     Önerilerin, Türkiye'deki gelişmelerin kontrol ve incelenmesine, müzakere yöntemlerine yönelik olduğunu ifade eden Prodi, ''Tavrımız pozitif ve temkinli bir tavırdır'' diye konuştu. 
     ''Kriterlere uyum ve müzakerelere başlanması konusunda son kararın AB Konseyi tarafından verileceğini'' hatırlatan Prodi, ''Biz net ve tarafsız bir tablo sunmak için elimizden geleni yaptık. Pozitif ve negatif açılardan hiçbir şey saklamadık'' dedi. 
     Türkiye'de büyük bir reform süreci gerçekleştirildiğini anlatan ve ''Türkiye, hiç şüphesiz, Avrupa standartlarının gerektirdiği düzeye ulaştı'' diyen Prodi, koşullu yaklaşımın nedenlerini açıklarken, pratik uygulama alanında daha yapacak çok şey olduğunu kaydetti. 
     Sendikal haklar, din özgürlüğü, sivil-asker ilişkileri, işkence gibi alanlarda şüphesiz çok şey yapıldığını, ancak daha yapacaklar kaldığını ifade eden Prodi, gerçekleştirilen reformların uygulanması için zamana ihtiyaç olduğunu belirterek, ''Türklere söylemeliyiz ki demokratik süreçte bir duraklama otomatik olarak müzakerelerin askıya alınmasına neden olacaktır'' dedi. 
     ''Müzakereleri tamamlamak isteğindeyiz ancak hiçbir sonuç önceden garanti edilemez'' diyen Prodi, Türkiye'nin kararlılığını sürdürerek reform yolunda ilerlemesi çağrısında bulundu. 
     AB kamuoyunun da endişe etmemesini isteyen ve Türkiye'nin katılımından korkulacak bir şey olmadığını, bir fırsat oluşturan bu katılımın AB'ye refah ve gelişme getireceğini ifade eden Prodi, tüm etkenleri dikkate aldıklarını, Türk katılımının AB'ye katkı getireceğini anlattı. Boyutları büyük olan Türkiye'nin AB'ye katılımının, AB inşasını tehlikeye düşürmemesi için gereken önlemlerin alınacağını belirten Prodi, serbest dolaşım konusunda da gereğinde önlemler alınabileceğini söyledi. 
     
     VERHEUGEN ''TÜRK HÜKÜMETİNE GÜVENİYORUZ'' 

     AB Komisyonu'nun genişlemeden sorumlu üyesi Günter Verheugen, Türk hükümetine güvendiklerini söyledi. 
     Verheugen, Avrupa Parlamentosu'ndaki görüşmelerin ardından, Komisyon Başkanı Romano Prodi ile birlikte düzenlediği basın toplantısında, ''Görevimizi tamamladık'' dedi ve ''Seçenek çok netti. 'Evet' veya 'Henüz olmaz' diyebilirdik. Türkiye'de kaydedilen gelişmeler ve sivil toplumunun kararlılığı karşısında 'Henüz olmaz' denilemezdi. Eğer Türkiye'de siyasi ve demokratik reform sürecinin desteklenmesi isteniyorsa, tek seçenek Türkiye'nin AB'ye katılım sürecini desteklemektir'' diye konuştu. 
     Net ve saydam bir yöntem izlediklerini, belgelerin kamuya açık olduğunu, kararı bu belgeler temelinde aldıklarını ifade eden Verheugen, Türk hükümetinin inandırıcı ve itibarlı olduğunu, bu hükümete reformların devamı ve sonuç elde edilmesi konusunda güvendiklerini söyledi. 
     Türkiye'ye, ''Daha iyisini yapabilirsiniz. Birkaç yıl daha bekleyin'' denilemeyeceğini, o takdirde demokratikleşme sürecinin yara alacağını belirten ve ''Türkiye'nin istikrarlı ve değerlerimizle Batı dünyasına katılması için bu demokratik sürecin devamına ihtiyacımız var'' dedi. 
     Verheugen, takvim konusuna girmediklerini, takvimin AB Konseyi tarafından belirleneceğini ifade ederek, AB kamuoyunun korkularının dikkate alınması ve bilgilendirme çalışması yapılması gerektiğini belirtti ve ''Türkiye'nin katılımından korkmamak lazım. Türk katılımı yüzünden kasada para kalmayacağını düşünmemek lazım. Serbest dolaşım ve fonlar gibi sorunlara çözümler getirilebilir. Türk ekonomisi öyle bir duruma gelir ki, göç eden Türkler ülkelerine dönebilirler. Kamuoyumuza bunu söylemeliyiz'' diye konuştu. 
     ''AB'ye tam üye olacak Türkiye, bugünkü Türkiye değil, farklı bir ülke olacak. O zamanın AB'si de bugünkü AB olmayacak. Büyük çaplı siyasi ve sosyo-kültürel gelişmeler kaydetmiş bir Türkiye söz konusu olacak'' diyen Verheugen, ''yaşanan zina krizinin bir değer çatışması gösterdiğini, ancak sonuçta demokratik Türk güçlerin muhafazakarlardan daha güçlü olduklarını ortaya koyduğunu'' anlattı. 
     Verheugen, müzakerelerde hedefin tam üyelik olduğunu da vurguladı. 
     AB'deki bazı ülkelerin kamuoylarının göç konusunda endişeli olduklarını ve Türk katılımına özellikle bu nedenle karşı çıktıklarını hatırlatan ve ''Bence bu korku yersiz'' diyen Verheugen, bu nedenle, kamuoylarını ikna için, serbest dolaşım konusunda ''eğer gerekirse'' önlem alınabileceği mesajı verdiklerini belirtti. 
     Verheugen ve Prodi, zaman unsuru üzerinde de durdular ve AB kamuoyunun iknası için de bunun önem taşıdığını ifade ettiler. 
     
</TEXT>
</DOC>
