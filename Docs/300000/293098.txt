<DOC>
<DOCNO> 293098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonsiy15.html </URL>
<DATE> 2004/11/29/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Putin, 5 Aralık'ta Türkiye'de olacak... 
</HEADLINE>
<TEXT>

     Rusya Federasyonu Devlet Başkanı Vladimir Vladimiroviç Putin, Cumhurbaşkanı Ahmet Necdet Sezer'in davetlisi olarak 5-6 Aralık tarihlerinde Türkiye'ye resmi ziyarette bulunacak. 
     Cumhurbaşkanlığı Basın Merkezi'nden yapılan açıklamada, söz konusu ziyaretin, 1972 yılından bu yana Devlet Başkanı düzeyinde Rusya'dan Türkiye'ye gerçekleştirilecek ilk resmi ziyaret olma özelliğini taşıdığı bildirildi. 
     Açıklamada, konuk Devlet Başkanı'nın ziyareti sırasında, Türkiye ile Rusya Federasyonu arasında her alanda gelişen ilişkilerin kimi yönlerinin yanı sıra, bölgesel ve uluslararası konular üzerinde görüş alışverişinde bulunulacağı ve işbirliği alanlarının çeşitlendirilerek güçlendirilmesi olanaklarının değerlendirileceği kaydedildi. 
     Açıklamada ayrıca, Başkan Putin'in geçtiğimiz Eylül ayı için planlanan ziyaretinin Beslan'daki trajik olaylar nedeniyle ertelendiği hatırlatıldı. 
     
</TEXT>
</DOC>
