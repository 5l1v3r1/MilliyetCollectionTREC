<DOC>
<DOCNO> 254489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/ekonomi/eko03.html </URL>
<DATE> 2004/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'yla Airbus alımı pazarlığı 
</HEADLINE>
<TEXT>


THY için alınacak Airbus'larla ilgili Fransa ile yapılan pazarlık arttı. Başbakan Erdoğan'ın gezisi öncesinde konuyla ilgili sonuç alınması bekleniyor 

ABDULLAH KARAKUŞ Ankara 

Başbakan Recep Tayyip Erdoğan'ın 19 - 21 Temmuz'da Fransa'ya yapacağı gezi öncesi Fransa ile 'Airbus' pazarlığı arttı. Erdoğan, THY için alınacak Airbus uçaklarının fiyatlarında indirim istiyor. Bu gezi öncesi uçak alımlarıyla ilgili bir sonuç alınması da bekleniyor. 
Erdoğan, THY'ye alınacak uçaklar konusunda hem ABD üretimi Boeing, hem de Fransız - Alman ortak yapımı Airbus için görüşmelerini sürdürüyor. Hem Boeing, hem Airbus alınması taraftarı olan Erdoğan, yurtdışı gezilerinde buna yönelik görüşmeler yapıyor. Bu çerçevede de temmuz sonunda Fransa üst düzey yönetimi ile görüşmelerin yapılacağı Fransa gezisinde de ana gündem maddelerinden birisi uçak alımı olacak. 

Erdoğan jest yapabilir 
Fransa'nın Türkiye'ye vereceği AB desteğine karşılık Erdoğan'ın da uçak alımı konusunda bir jest yapabileceği kulislerde konuşuluyor. Fransa'nın tam desteği Türkiye'nin AB'ye girişi için önem taşıyor. 
Fransa gezisi öncesi fiyatlarda bir indirim olması halinde olumlu bir açıklama yapması beklenen Erdoğan'ın son fiyatları kurmaylarıyla görüştüğü ve sonuca göre bir karar vereceği öğrenildi. 


</TEXT>
</DOC>
