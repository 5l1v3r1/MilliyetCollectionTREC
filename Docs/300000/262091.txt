<DOC>
<DOCNO> 262091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonsiy10.html </URL>
<DATE> 2004/08/10/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Aksu ''Taziye ziyareti teröristi cesaretlendirir'' 
</HEADLINE>
<TEXT>

     İçişleri Bakanı Abdülkadir Aksu, Diyarbakır'da bazı belediye başkanlarının, operasyonda ölü ele geçirilen teröristin evini ziyaretinin ''kamu vicdanını derinden yaraladığını'' belirtti. 
     Konuyla ilgili olarak Diyarbakır Cumhuriyet Başsavcılığı'na suç duyurusunda bulunulduğunu ve olayın çok yönlü soruşturulması için mülkiye müfettişi görevlendirildiğini bildiren Aksu, sorumluların, sergiledikleri davranışların siyasi ve adli yönden sonuçlarına da katlanmak zorunda kalacaklarını kaydetti. 
     Aksu, Diyarbakır'da bazı belediye başkanlarının operasyonda ölü ele geçirilen bir teröristin evine taziye ziyaretine gitmeleriyle ilgili olarak yazılı açıklama yaptı. 
     Türkiye'nin, kardeşi kardeşe kırdıran, milli servetin büyük bir kısmının boş yere heba olmasına sebep olan terör illetinden çok çektiğini belirten Aksu, binlerce vatan evladının, en verimli çağında bu terör belasının kurbanı olduğunu kaydetti. 
     Aksu, şöyle devam etti 
     ''Geride bıraktığımız yıllarda milletçe yaşadığımız acı tecrübelerle anlaşılmıştır ki, artık bu millet terörle bir yere varılamayacağının, terörün, kan, gözyaşı ve iki taraflı mağduriyet getirdiğinin, teröre prim ve cesaret verecek her davranışın, milli birlik ve beraberliğimize, ülkemizin kalkınmasına ve aydınlık geleceğine vurulan en büyük darbe olduğunun en yüksek derecede idrakindedir. 
     Gerçek bu olmasına rağmen, maalesef son zamanlarda meydana gelen olaylarla, terörden tekrar medet umanların bulunduğuna, bunların, milletimizin huzur ve sükununu bozmaya yönelik menfur saldırılarına şahit oluyoruz. 
     Ancak, aziz milletimiz, nereden kaynaklanırsa kaynaklansın, her türlü terör faaliyetlerinin daima karşısında olduğunu, içinde bulunulan huzur ortamını bozmaya matuf faaliyetlere asla prim vermeyeceğini kararlılıkla göstermektedir. 
     Milletimizin bağrından çıkmış kahraman güvenlik güçlerimiz, şimdiye kadar olduğu gibi, bundan sonra da ülkesinin ve milletinin bütünlüğüne yönelik tehditlere karşı her zaman gereken cevabı verecek güçte ve zindeliktedir.'' 
     
     ''OLAY, ÇOK YÖNLÜ SORUŞTURULACAK'' 

     İçişleri Bakanı Aksu, Diyarbakır'da, bir bekçinin şehit olması ve bir polis memurunun yaralanmasına sebep olan bombalı silahlı saldırı sonucunda, güvenlik kuvvetlerince gerçekleştirilen operasyonlarla, saldırıyı gerçekleştiren teröristlerden ikisinin olay sonrasında sağ, ikisinin de olaydan 10 gün sonra ölü ele geçirildiğini anımsattı. 
     Aksu, Diyarbakır'da bazı belediye başkanlarının, bir bekçiyi şehit ettiği kesin olarak belirlenen ve güvenlik güçlerinin düzenlediği operasyon sırasında ölü ele geçirilen, devletin bütünlüğüne kastetmiş bir teröristin evine gitmeleri ve taziyede bulunmalarının, kamu vicdanını derinden yaraladığını vurguladı. 
     Diyarbakır Valiliği'nce konuyla ilgili olarak, Diyarbakır Cumhuriyet Başsavcılığı'na suç duyurusunda bulunulduğunu ifade eden Aksu, olayın çok yönlü araştırılması ve soruşturulması için de tarafından mülkiye müfettişi görevlendirilmesi talimatı verildiğini kaydetti. 
     
     ''TAVRIMIZI NET OLARAK ORTAYA KOYMALIYIZ'' 

     Bakan Aksu, şöyle devam etti 
     ''Bu talimatlar doğrultusunda gerekenlerin yapılacağından kimsenin şüphesi olmamalıdır. Belirtmek istiyorum ki hep birlikte, içinde bulunduğumuz huzur ve güven ortamını bozmaya yönelik bütün faaliyetlere tavizsiz karşı koymak zorundayız. 
     Terörle mücadele konusunda, toplumun tüm kesimlerinin ne kadar samimi ve dürüst olduklarını, sadece sözle ve kınama ile değil, teröre karşı aktif tavır ve davranışlarıyla göstermeleri gerekmektedir. 
     Aziz milletimiz, sergilenen bütün bu tavır ve davranışları yakından takip etmekte ve notunu vermektedir. Terör eylemlerine ve teröristlere açık destek verecek mahiyette ve teröristi cesaretlendirici nitelikte davranış sergilenmesini, asla kabul edilir bir durum olarak görmemekteyiz. 
     Türkiye bir hukuk devletidir. Sorumluların, sergiledikleri bu davranışlarından dolayı, bunun siyasi ve adli yönden sonuçlarına da katlanmak zorunda kalacakları bilinmelidir. 
     Son olarak devletiyle, vatandaşıyla, siyasi partileriyle sivil toplum kuruluşlarıyla velhasıl bütün bir millet olarak, terör karşısındaki tavrımızı net olarak ortaya koymamız gerektiğini bir kez daha vurgulamak istiyorum.'' İçişleri Bakanı Abdülkadir Aksu, Diyarbakır Büyükşehir Belediye Başkanı Osman Baydemir'in öldürülen teröristin ailesine taziye ziyaretini eleştirerek, ''Hiç kimsenin caniye, teröriste cesaret vermesi uygun olmaz'' dedi. 
     İstanbul Valisi Muammer Güler'i ziyaret ederek kentteki patlamalar konusunda brifing alan Bakan Aksu, brifingin ardından basın mensuplarının soruları yanıtladı. 
     Bir gazetecinin ''Diyarbakır Büyükşehir Belediye Başkanı ve bazı belde belediye başkanlarının öldürülen teröristin ailesine taziye ziyaretinde bulunmasını nasıl değerlendiriyorsunuz '' şeklindeki sorusu üzerine Bakan Abdülkadir Aksu, konuyla ilgili bir basın bildirisi hazırlattıklarını, bunu kamuoyuna açıklayacaklarını belirtti. Aksu, ''Yapılan doğru değil, hiç kimsenin caniye, teröriste cesaret vermesi uygun olmaz. Hepimiz enerjimizi doğru yolda, sağlanan huzur, güven ve istikrarın devamında kullanalım'' diye konuştu. 
     Aksu, olaydan sonra Diyarbakır Valiliği'nin adli soruşturma başlattığını, bakanlığının da olayla ilgili müfettiş görevlendirdiğini kaydetti. 
     Van'da eski milletvekili Mustafa Bayram'ın oğlunun gözaltına alınmasından sonra polis karakoluna yapılan baskına ilişkin son durumun sorulması üzerine Aksu, bu konuda söylenecek her şeyi söylediklerini ve söylemeye de devam ettiklerini bildirdi. 
     ''Türkiye bir hukuk devletidir, her şey hukuk çerçevesinde olmalıdır'' diyen Bakan Aksu, vali, emniyet Müdürü ve diğer ilgililere olayın üzerine sonuna kadar gidilmesi için defalarca talimat verdiğini belirtti. 
     Olaydan sonra ısrarlı takip sonucu 7-8 kişinin gözaltına alındığını, bunlardan birinin serbest bırakıldığını, diğerlerinin tutuklandığını ifade eden Aksu, mahkemenin eski milletvekili Mustafa Bayram'ı ise kefaletle serbest bıraktığını hatırlattı. 
     Abdülkadir Aksu, olayla ilgili bakanlık müfettişlerinin önce Van'da, ardından da Malatya'da incelemeler yaptığını belirterek, hazırlanan raporların da açıklandığını kaydetti. 
     Olayla ilgili, hakkında adli ve idari disiplin yönünden işlem yapılması gereken emniyet yetkilileri hakkında, disiplin kurulları raporlarına göre gerekenlerin yapıldığını belirten Aksu, Malatya'da Organize Suçlar ve Kaçakçılık Şube Müdürü'nün görevden alınarak, başka bir ile atandığını söyledi. 
     
     ÖRGÜTSEL BAĞLANTI 

     İstanbul'daki patlamalarla ilgili örgütsel bağlantıya ilişkin bir soru üzerine Aksu, güvenlik güçlerinin her olayla ilgili bağlantıyı hassasiyetle araştırdığını belirterek, Mardin Yenişehir'deki karakola yapılan taciz ateşinin, bölücü örgüt tarafından, Diyarbakır'daki operasyonun intikamı için yapıldığının sonradan anlaşıldığını kaydetti. 
     Aksu ayrıca, Patnos'ta bir güvenlik görevlisinin şehit edilmesinin de Tunceli Pülümür'de 3 teröristin öldürülmesine misilleme amacıyla gerçekleştirildiğini öğrendiklerini belirterek, her olayın, başka olaylarla bağlantılarının titizlikle araştırıldığını söyledi. 
     Abdülkadir Aksu, bir gazetecinin, ''Olaylardan turizm sektörünün etkilenmemesi için alınan tedbirler nelerdir '' şeklindeki sorusu üzerine de, turizmle ilgili hiçbir endişenin olmaması gerektiğini belirtti. 
     Aksu, İstanbul polisinin her türlü tedbiri aldığını, güvenlik güçlerinin İstanbul'da büyük bir başarıyla görev yaptıklarını belirterek, başta NATO Zirvesi olmak üzere 6 büyük toplantının güvenlik içinde gerçekleştirildiğini söyledi. Aksu, ''İstanbul en güvenli şehirdir, hiç kimsenin endişesi olmasın'' dedi. 
     
</TEXT>
</DOC>
