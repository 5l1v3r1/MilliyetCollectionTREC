<DOC>
<DOCNO> 275816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/spor/ygokce.html </URL>
<DATE> 2004/09/29/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Kriz üretim merkezi 
</HEADLINE>
<TEXT>


Sözü hiç saptırmadan, sektirmeden söyleyelim Beşiktaş Jimnastik Kulübü, şu sıralar futbol liginin "kriz üretim merkezi" özelliğini taşıyor. Evet, ortada çözülmesi gereken sorunlar var... Futbol takımı başarısız, Del Bosque'nin kariyeri ve kaderi tartışma konusu... Ligin en başarısız hakemleri Beşiktaş'ın oynadığı maçlardan çıkıyor. Futbolcuların bireysel performansında beklenmedik bozukluklar var. Dahası, sezonun henüz başında olmalarına rağmen sık sık tekrarlanan sakatlıklar nedeniyle kadro sürekliliği sağlanamıyor. Bütün bu sorunların acilen çözülmesi gerekiyor. 
Ama ne yazık ki Yıldırım Demirören ve arkadaşları, sorunları çözmek yerine büyütüyorlar... Sorunu krize dönüştürüyorlar. 

Toplantı maratonu 
Cumartesi akşamı takımın Ankaraspor'a yenilmesiyle ortaya çıkan durum, her şeyden önce "sükuneti" sakin olmayı gerektiriyor. Hayır yöneticiler, o saatten itibaren müthiş bir panikle, telefon trafiği ile Pazar'a Ümraniye'de beş - altı saat sürecek bir maraton toplantı düzenliyorlar... O toplantı kapı önünde kameralar, TV ve gazete muhabirleri tarafından merakla izleniyor. İçeride her türlü çözüm telaşla masaya yatırılıyor. Acele karar taslakları gündeme geliyor. Ama hiç biri karara dönüşemiyor. Böylesine uzun süreli bir toplantıda karar çıkmadığı için okuyucularına - izleyicilerine haber vermek durumundaki gazeteciler, duyumları, varsayımları, fikir yoklamalarını haber olarak - hem de canlı yayınlarda - servise koymak zorunda kalıyorlar... Yönetim içinde henüz çözümlenemeyen sorunlar, kamuoyuna kriz olarak yansıyor. 

Gerekçeler unutuldu 
Beşiktaş'ın 18 yöneticisi var. Başkan Demirören susuyor ve dinliyor... Adam ortada bir pozisyon alıyor. Üyelerin çoğu Del Bosque'ye karşı. Artık hoca ile yolların ayrılmasını istiyorlar. Daha bu görüşler tartışılmadan Ziya Doğan, Riza Çalımbay ve Aykut Kocaman isimleri alternatif olarak ortaya atılıyor. Hızlı temaslar başlıyor. Ön yoklamalar yapılıyor. Sorun daha da büyüyor. Türk antrenörlerinin Demirören'in ilk yılında göreve gelmesini engelleyen mantıklı gerekçeler, birer birer unutuluyor... Şimdi inanılmaz bir mantıksızlıkla en başta Ziya Doğan, yerli hocalar çözüm alternatifi oluyor... 

Etik olarak yanlış 
Ziya Doğan'a dönük niyetler dün resmen yalanlandı. Ama ortada gerçek temaslar var. Etik bakımdan yanlış. Stratejik bakımdan tehlikeli yoklamalar bunlar... Spor etiğiyle hiç ilgili değil. Beşiktaş'ta ve çoğu kulüpte öne geçen pratik arayışlar, 'etik'in unutulmasına neden oluyor. Dahası, Trabzonspor gibi şampiyonluğa giden bir takımı zor duruma düşürecek, ezeli rakip Fenerbahçe'nin ekmeğine yağ sürecek stratejik bir hata bu. Ama telaştan hiç kimse gerçekleri görmüyor. 

Yönetim zaafı 
Reha Muhtar'ın Bodo ve Trabzon maçlarının beklendiğini dile getiren sürekli tekrararlanan "camianın beklentileri" vurgularıyla taraftarı rahatlatmaya yönelik açıklamaları da tam anlamıyla bir yönetim zaafı olarak dikkati çekiyor. 
Beşiktaş sessiz sedasız çözebileceği sorunları kamuoyuna bir kriz olarak taşıyor. 
Kıvanç Oktay ve birkaç arkadaşı, Beşiktaş'ın geleneksel kültürüne, güvenilirliğine, soğukkanlılığına spor adamı tavrıyla sahip çıkıyorlar. Del Bosque'nin yanında yer alıyorlar. Kriz, daha da büyümeden donduruluyor. 
Sorunlar henüz çözümlenebilmiş değil. 

İki maçlık kredi 
Del Bosque ile başkanın yaptığı görüşmede, İspanyol hoca "Biliyorum, zor durumdayız. Ama biz bu zor durumdan çıkacağız. Başaracağız" diyor... Hocanın istifasının istendiği, onun da tazminat hesaplarını gündeme getirdiği - ya da getirmediği - gibi ayrıntılar yok bu görüşmede. 
Yönetim, aslında sezon sonuna kadar sabırla ve kararlılıkla arkasında duracağı Del Bosque'ye zorunlu olarak iki maçlık - Bodo ve Trabzonspor maçları - bir kredi açıyor. 
Beşiktaş bu maçlardan beklediği sonuçları alırsa ne ala... Alamazsa... 
Krize dönüşen sorunlar, buzdolabında bekliyor. 
Beşiktaş, tarihinin en önemli yönetim sıkıntılarından birini böyle yaşıyor. 

Madrileno 

Başlıktaki sözcük "Madrilenyo" olarak okunuyor. İspanyol kültürünün içinde sıkça kullanılan bir terim. Madrilenyo, Madrid'de doğup büyüyen, dünyayı Madrid'den ibaret gören, hayatın rengini - tadını, mutluluğunu ve mutsuzluğunu Madrid'le sınırlayan, başarıyı ve başarısızlığı hep Madrid'in içinde gören bir başkentli tipi bu... Dışa kapalı, kendi grubundaki insanlarla yoğun biçimde görüşürken, o grup dışındakilerle hemen hiç teması olmayan bir İspanyol karakterinden söz ediyoruz. 
Beşiktaş'ın yaşadığı dramda Del Bosque'nin bir Madrilenyo olmasının önemli etken olduğunu düşünüyorum. 
Hocaya daha yolun başında futbolcuların psikolojik sorunları olduğu hatırlatılarak bu konuda bir uzmanın kadroya çağırılması önerilmiş. Türk antrenörlerinin de yaptığı gibi, Del Bosque bu öneriyi reddetmiş. Türk yardımcı önerisine ise baştan beri hep karşı durmuş. 
Madrilenyo'nun, bu iki öneriyi de kabul etmediği için şimdi pişmanlık duyduğunu düşünebiliriz... 
Yine de Del Bosque, devam etmek istiyorsa bu önerileri dikkate almalıdır. 

Beşiktaş'ın derin sorunları 

Futbol takımının sorunları sadece Del Bosque ile sınırlı değil. Takımda Beşiktaşlılık aidiyetini, takımdaşlık duygusunu yeni gelen yerli ve yabancı arkadaşlarına aktaracak futbolcu var mı, yok mu 
Şöyle bir eskilere bakalım... 
En çok takım aidiyeti taşıyan futbolcu Sergen Yalçın... Sonra menajer - kaptan Tayfur Havutçu, Tümer Metin ve Ahmet Yıldırım var... 
Dördünün de takım aidiyetini yeni gelen arkadaşlarına aktaracak yapıda olmadıklarını biliyoruz. Bunlar kaliteli oyuncular ama, o duyguyu aktarmak başka bir kişilik yapısını gerektiriyor. 
13 transferin ardından takımı sarsan temel sorun, bu aidiyet meselesinde düğümleniyor. 
Dışlanan yıldızlar 
53 yıldan beri profesyenelliğin uygulandığı ülkemizde Galatasaray ve Fenerbahçe'den gelen oyuncular maalesef inanılmaz bir duygusallıkla Beşiktaş taraftarı tarafından dışlanıyor. 
Bir örnek Okan Buruk, yeterince koşmayan ve doğru top kullanmayan Juan Fran'ı uyarıyor. 
Büyütülmüş İnönü Stadı'nda sahaya yaklaşmış tribünden bazı taraftarlar "Ne bağırıyorsun çocuğa ulan" diye Okan'a tepki gösteriyor... 
Sergen Yalçın, İbrahim Akın'ı, Ahmed Hassan önüne gelen her arkadaşını seyircinin önünde el kol hareketleriyle fırçalıyor... Takım içindeki iletişim bozukluğu ve güven eksikliği sahadan tribüne yansıyor. 
"Beşiktaşlı olunmaz, Beşiktaşlı doğulur " 
Haydi, bu sözün taraftarlık anlamında doğru olduğunu bir an için kabul edelim. Futbolculara kitle halinde böyle bağırmak ne kadar doğru 
Beşiktaş taraftarlarının bu sloganı acilen terketmesi gerekiyor. 

Futbolun etik tartısı 

Türkiye Futbol Federasyonu'nun 5 Nisan - 11 Haziran 2004 tarihleri arasında Türkiye Etik Değerler Merkezi TEDMER'e yaptırdığı anketlerin toplu sonuçları açıklandı. 
Ulusoy Federasyonu'nun yaptırdığı çalışma, Bıçakçı Fedearasyonu tarafından duyarlılıkla kabul edildi. Sonuçlar, hiçbir yorum katılmadan bilimsel yalınlığı ile ilgililere ve medyaya dağıtıldı. 
Buradan ortaya çıkan gerçek, dehşet verici... Tüyler ürpertici... Bizim yıllardır dile getirdiğimiz olaylara bilim, soğukkanlı bir tanıklıkla onay veriyor. 
Örneğin Türk futbolunun değerleri bölümünde doğruluk yüzde 27, dürüstlük yüzde 16 oranında... Adil olmak yüzde 29, sportmenlik yüzde 32 yer bulabilmiş kendine... Şeffaflık ise ancak yüzde 28'i tutturabilmiş. 
Uluslararası başarı oranımız yüzde 56... 
Bu çalışma derinlemesine tartışılmalı, eylem planlarında rehber olmalıdır. 
Anketin ortaya çıkardığı Türkiye gerçeği şu 
Hayat hızla kirleniyordu... Birinciliği futbola verdiler 



</TEXT>
</DOC>
