<DOC>
<DOCNO> 260651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/ekonomi/aeko.html </URL>
<DATE> 2004/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrolde 50 dolar korkusu 
</HEADLINE>
<TEXT>


ABD'de 44.28 doları gören petrol fiyatının 50 dolara kadar yükselmesinden endişe ediliyor. Yükselişin dünya ekonomisinde durgunluğa yol açabileceği belirtiliyor 

EKONOMİ SERVİSİ 

Hızlı yükselişini sürdüren petrol fiyatları dün ABD'de 21 yılın en yüksek değeri olan varil başına 44.28 dolara çıktı. Daha sonra Yukos'un üretim yapabilmesi için fonlarını kullanmasına izin verilmesinin ardından fiyatlar gevşedi ve son olarak 44.15 dolardan işlem gördü. Londra'da da Brent petrol de 40.99 dolar seviyesine ulaştı. Kapanışta ise 39.68 dolara geriledi. Son olarak Brent petrol 1. Körfez Savaşı'nın yığınaklarının yapıldığı 10 Ekim 1990'da 40.95 dolar düzeyini görmüştü. 
Gözlemciler, piyasalarda fiyatların 50 doları aşıp aşmayacağını tartışmaya başladı. Barclays Capital'in raporuna göre "50 doların üzerinde kalıcı bir yükseliş hareketi fiyatları ekonomik canlılık üzerinde açık bir etki yapacağı aralığa çekebilir." OECD'ye Üye Olmayan Ülkelerle İlişkiler Sorumlusu Mehmet Öğütçü de dünyadaki tüm petrol fiyatı tahminlerinin alt üst olduğunu belirterek, "Şu anda fiyatların 50 doları aşıp 60 dolara ulaşıp ulaşmayacağı konuşuluyor" dedi. 
Enflasyon etkisinden arındırılmış haliyle petrol fiyatlarının 1973 yılında görülen seviyelerine yaklaştığı, aynı zamanda 1979 İran Devrimi'nin ardından yaşanan fiyat şoku sırasındaki seviyelerinin de yarısına ulaştığı belrtiliyor. Yükselen petrol fiyatlarının maliyetleri artırarak tüketici talebinde azalmaya ve global büyümede bir yavaşlamaya neden olma riski bulunuyor. 

Akaryakıt zammı konuşuluyor 
ABD'de tüketici harcamaları haziran ayında bir önceki aya göre yüzde 0.7 azaldı. Bu azalmada iş piyasasında son dönemdeki durgunlukla birlikte, yüksek enerji fiyatları yüzünden tüketicilerin harcama yaparken daha ihtiyatlı davranmasının etkili olduğu belirtiliyor. Türkiye'de de petrol fiyatlarındaki artışın ne gibi sonuçlar doğurabileceği konusunda değişik yorumlar bulunuyor. üst düzey bir ekonomi yetkilisi Reuters'a yaptığı açıklamada "Son günlerde petrol fiyatları çok yüksek seyrediyor ve akaryakıtın fiyatı artırılmadığı sürece bütçede vergi gelirlerinde bir kayıp oluyor. Bunun giderilmesi gerekiyor" dedi. Konunun ilgili bakanlıklar tarafından değerlendirildiğini belirten aynı yetkili "Bütçede akaryakıttan kaynaklanan bir ÖTV kaybına yönelik marj yok" diye konuştu. 
IBS Petrol analisti David Tongue de Türkiye'nin ihracatının hem maliyetlerin artması, hem de ihracat yaptığı Avrupa ülkelerinin daha kırılgan hale gelmesi nedeniyle süreçten kötü etkileneceğini belirtti. Türkiye'de akaryakıt fiyatlarının otomatik fiyatlandırma mekanizması ile belirlendiğini hatırlatan Tongue, "Bu artış kısa sürede fiyatlara da yansıyacaktır" dedi. 

Güney Kore modeli önerisi OECD'ye Üye Olmayan Ülkelerle İlişkiler Sorumlusu ve enerji uzmanı Mehmet Öğütçü, Türkiye'nin petrol fiyatlarındaki artışa karşı biran önce önlem alması gerektiğini söyledi. 
Öğütçü, Güney Kore modelinin örnek olabileceğini belirterek, bu modeli şöyle açıkladı "Türkiye petrol ürünlerinden çok yüksek vergi alıyor. Vergide gevşetme yapılarak tüketiciye yansıyacak artış azaltılabilir. Türkiye üç ay yetecek petrol stoku tutmak zorunda. Bu stokun bir miktarı piyasalara sürülerek petrol fiyatındaki artış dengelenebilir.' 

Borsaları petrol fiyatı düşürdü Dünya petrol fiyatlarında rekor düzeylere ulaşılması ve kısa vadede fiyatların bu düzeyini sürdüreceği beklentisi son haftalarda iyimserliğini hakim olduğu borsada satışların hızlanmasına neden oldu. İkinci kez denenmesine karşın İMKB 100 Endeksi'nin 19.700'ü geçememesi de borsada satışları artıran bir başka etken oldu. İMKB Endeksi önceki güne göre yüzde 1.9'luk değer kaybıyla 19.048 puandan kapandı. Petroldeki yükseliş, dünya borsalarına da düşüş yönünde yansıdı. Paris Borsası yüzde 1.2, Londra Borsası yüzde 0.8, Frankfurt Borsası 1.5 geriledi. 

Petrol niye pahalanıyor Irak'ta savaş sonrasında istikrarın bir türlü sağlanamaması ve bu ülkenin üretiminin dünya piyasalarına ulaştırılamaması.Rusya'da devletin ülkedeki en büyük petrol şirketi olan Yukos'a el koymaya çalışması.Çin'de beklenenin çok üzerinde bir talep artışı yaşanması ve dünya piyasalarındaki dalgalanmalar nedeniyle Çin Hükümeti'nin stoklarını önemli ölçüde artırması.OPEC'in petrol arzının kapasitesinin sınırlarına yakalamış olması.Nijerya ve Venezüela gibi bazı petrol üreticisi ülkelerdeki siyasi istikrarsızlığın petrol üretimine yansıması.Hazar petrollerinin tam olarak devreye sokulamaması. BTC boru hattının henüz inşaat halinde olması. 


</TEXT>
</DOC>
