<DOC>
<DOCNO> 268341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/yasam/ayas.html </URL>
<DATE> 2004/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu yıl balık bol olacak 
</HEADLINE>
<TEXT>


Av yasağının bittiği ilk gün, İlker Kaptan'ın teknesiyle balık avına çıktık. Ağlar çekildikçe yüzler güldü, denizin bereketinin ucu göründü... 

OSMAN KARA İstanbul 

Balık yasağının bittiği ilk gece, "Vira Bismillah" diyen deniz emekçilerinin ekmek mücadelesine tanık olduk. Bu heyecanı yaşamak ve aktarmak amacıyla, bindik İlker Kaptan'ın 'İlhan Yılmaz' isimli teknesine... "Balık var mı bu akşam " diye sorduk önce genç kaptana, "Her şey kısmet. Ama dua edelim ilk gecede balık çok olsun" diye yanıtladı. 41 metrelik, 13 metre genişliğindeki teknenin motoru, kaptanın, 'Vira bismillah' demesinden sonra gürledi. 

İlk gecede 2.5 ton 
Teknenin telsizinden sürekli 'Rastgele' ve 'Av sezonunuz bereketli olsun' anonsları geçiyordu. 
Marmara açıklarında bir süre gezinen İlker Reis, 'Hazır ol' komutu çekti tayfalara. Önce teknenin arkasındaki küçük motorlu kayık denize indirildi. Metrelerce ağ ile büyük bir daire oluşturuldu. Ağlar çekilmeye başlayınca, yüzler de güldü. Binlerce istavrit, izmarit ve sardalya tekneye aktı. Saat 24.00'te biten av yasağından sonra ilk gecede 150 kasa, yani 2.5 ton balık yakaladı İlker Kaptan'ın balıkçıları. Balıklar ayrılıp kasalara koyulduktan sonra rota Kumkapı Hali'ne çevrildi. 




</TEXT>
</DOC>
