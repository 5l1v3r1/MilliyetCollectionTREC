<DOC>
<DOCNO> 292390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonsiy13.html </URL>
<DATE> 2004/11/26/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Denktaş "Rumlar Türkiye'yi veto etseler gelip müslüman olurlar" 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, ''17 Aralık'ta AB'nin Türkiye'ye müzakere tarihi vermesinden kuşkusu bulunmadığını, ancak tarih verildiği günden itibaren büyük baskılar olacağını'' bildirdi. 
     Konuk bakan Denktaş, İstanbul Kültür Üniversitesi'nde verdiği ''Kıbrıs, Neler Oluyor Nereye Gidiyor '' konulu konferansında, AB üyesi olma yolunda Türkiye'nin gerçekleştirdiği reformlara değindi. 
     Türkiye'nin bu reformlar kapsamında Kıbrıs politikasında da olumlu adımlar attığını ifade eden Denktaş, Kıbrıs Türkü'nün yaptığının da bu yolla izolasyondan kurtulmak olduğunu söyledi. Denktaş, ''Kıbrıslı Rumlar ile ortak bir noktada buluşmamız temel hedefti, ama yapılan referandumda Rum tarafının 'hayır'ı Türk tarafının 'evet'ini yendi'' diye konuştu. 
     ''Burada AB'nin üstüne düşeni yapmadığını'' kaydeden Serdar Denktaş, sözlerini şöyle sürdürdü 
     ''Burada AB'nin büyük bir ayıbı var. Koca AB haritasını düşünün. Küçücük bir bölge, siyaha boyanmış. AB vatandaşlarının kullandığı hiçbir hak burada kullanılmıyor. Kökenleri önemli değil, hasbelkader Kıbrıslı Türkler. Bu küçük siyah bölgedeki insanların da hak kullanmasında Türkiye üzerine düşeni yaptı mı Evet, fazlasıyla. Kıbrıslı Türkler yaptı mı Onlar da yaptı. O halde neden hala bu küçük bölgede yaşayan 200 bin insan, AB vatandaşlarının kullandığı hakları kullanamıyor. Bu kimin ayıbıdır. Türkiye'nin ve Kıbrıslı Türklerin olmadığı kesin. Bu ayıp şu anda AB'nin ayıbıdır. Bu ayıbı nasıl ortadan kaldıracaklar, göreceğiz. 
     Verilen sözlerin hiçbiri yerine getirilmedi. Mali yardım ve serbest ticaret anlaşması hala hayata geçirilmedi. Kıbrıs Türkü'ne verilen uluslararası sözlerin hiçbiri hala yerine getirilmiyor.'' 
     
     ''NEFESİMİZİ TUTTUK, 17 ARALIK'I BEKLİYORUZ'' 
     KKTC Dışişleri Bakanı ve Başbakan Yardımcısı Denktaş, Türkiye'nin AB üyeliğine ilişkin görüşlerini dile getirirken de, ''Nefesimizi tuttuk, 17 Aralık'ı bekliyoruz. Türkiye'ye 17 Aralık'ta müzakere tarihi verilecek, ondan en küçük bir kuşkumuz yok. Ancak tarih verilen günden itibaren müthiş baskılar altında olacağız. 'Asker çekilsin, Kıbrıs cumhuriyeti tanınsın, Türkiyeliler Ada'dan çıksın' gibi'' dedi. 
     Böyle bir ortamda dayanabilmek için yapılması gerekenin Ada'da ekonomik kalkınmanın sağlanması ve Türkiye ile birlikte hareket edilmesi olduğunu vurgulayan Serdar Denktaş, Türkiye Cumhuriyeti'nin de Kıbrıs Cumhuriyeti'ni tanımaması gerektiğini söyledi. 
     Denktaş, ''Eğer Türkiye Cumhuriyeti baskılara boyun eğerek Kıbrıs Cumhuriyeti'ni tanıma yolunda bir adım atarsa, Kıbrıs'ın gideceği yer Girit'ten başka bir yer değildir. Türkiye 2 yıl önce çıkıp her iki devleti de tanıdığını söyleyebilirdi, ama artık diyemez'' dedi. 
     
     SORULARI YANITLADI 
     Soruları da yanıtlayan Denktaş, ''Eğer 17 Aralık'ta müzakere tarihi almış Abdullah Gül olsaydınız ne yapardınız '' sorusu üzerine şunları söyledi 
     ''17 Aralık'tan sonra müzakere tarihini almış bir Abdullah Gül olsaydım, referandum sonrası çıkan haksızlığı gidermek için bütün üye ülkeleri tek tek dolaşırdım. Ama benim AB'den fazla bir beklentim yok. Amerika'dan beklentim daha fazla. Çünkü AB fazla ilgili değil. ABD ne yapabilir Birkaç ülkeye göz kırparak, direkt uçuşların ve hatta tanınmanın sağlanmasını isteyebilir. Abdullah Gül olsaydım, bunu sağlamaya çalışırdım.'' ''Annan Planı'nın tekrar referanduma götürülmesi konusundaki görüşü'' de sorulan Serdar Denktaş, ''planın şu anki haliyle değiştirilmeden referanduma götürülebileceğini, ancak referandum sonrası Rum kesiminden 'hayır' çıkması halinde Türk tarafının akıbetinin ne olacağının kesin bir dille belirtilmesi gerektiğini'' bildirdi. 
     Denktaş, ''Rum kesiminin Türkiye'nin AB üyeliğini veto edip edemeyeceğine'' ilişkin bir soru üzerine, ''bunun mümkün olmadığını, AB hedefinden sapmış bir Türkiye'nin Rumlar için büyük bir tehdit olacağını'' kaydetti. 
     KKTC Dışişleri Bakanı ve Başbakan Yardımcısı Denktaş, Rum kesiminin Türkiye'nin AB üyeliğini veto etme ihtimali olmadığını da vurgulayarak, ''Kıbrıs Rum kesiminin Türkiye'yi veto etmeye gücü yok. Eğer Rumlar rüyalarında bile Türkiye'yi veto ettiklerini görseler, sabah gelip Müslüman olurlar'' diye konuştu. 
     
</TEXT>
</DOC>
