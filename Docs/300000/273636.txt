<DOC>
<DOCNO> 273636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/soneko18.html </URL>
<DATE> 2004/09/21/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Hazine ihalesinde faiz yüzde 26.63 oldu... 
</HEADLINE>
<TEXT>

     Hazine'nin bugün düzenlediği 3 ayda bir değişken faizli tahvil ihalesinde dönemsel faiz yüzde 6.68, 567 gün vadeli Türk Lirası cinsinden iskontolu tahvil ihalesinde ise bileşik faiz 26.63 oldu. 
     İki ihalede toplam, nominal 3 katrilyon 223.3 trilyon, net 2 katrilyon 761 trilyon liralık satış yapıldı. 
     Hazine'nin düzenlediği 3 ayda bir değişken faizli tahvil ihalesine 2 katrilyon 257.8 trilyon liralık teklif geldi. 
     İhalede nominal 1 katrilyon 827 trilyon lira, net 1 katrilyon 794.4 trilyon liralık satış yapıldı. 
     Dönemsel faizi yüzde 6.8 olan ihalede satılan kağıtların ihraç tarihi 22 Eylül Çarşamba günü olarak belirlenirken, geri ödemesi 13 Eylül 2006 tarihinde yapılacak. 
     Söz konusu tahvilin ilk kupon ödemesi 15 Aralık 2004 tarihinde gerçekleştirilecek. 
     
     İSKONTOLU TAHVİL İHALESİ 

     Bugün düzenlenen 567 gün vadeli, Türk Lirası cinsinden iskontolu devlet tahvili ihalesine de 4 katrilyon 400 trilyon liralık nominal teklif geldi. 
     Toplam 1 katrilyon 396.3 trilyon liralık nominal satış yapılırken, net 966.6 trilyon liralık gelir elde edildi. İhalede, basit faiz yüzde 28.54, bileşik faiz ise yüzde 26.63 oldu. Kağıtların geri ödemesi 12 Nisan 2006'da yapılacak. 
     Hazine bugünkü ihale öncesi, ortalama faizden net toplam 2 katrilyon 36 trilyon liralık piyasa yapıcı bankalara ve kamu kuruluşlarına satış yaptı. Satılan kağıtların 833.4 trilyon lirası 3 ayda bir değişken faizli tahvil, 1 katrilyon 202.6 trilyon lirası da iskontolu tahvil cinsinden oldu. 
     
     SON İHALELERDEKİ FAİZLER 

     Hazine'nin dün düzenlediği 196 gün vadeli Türk Lirası cinsinden iskontolu bono ihalesine 1 katrilyon 452.5 trilyon liralık teklif gelmiş, nominal 1 katrilyon 295 trilyon liralık satış gerçekleşmişti. 
     İhaledeki net satış miktarı 1 katrilyon 139.1 trilyon lira, basit faiz oranı yüzde 25.42, bileşik faiz oranı da yüzde 26.90 olmuştu. 
     Bu arada, daha önce yapılan benzer vadeli hazine ihalelerine bakıldığında ise en son 5 Temmuz'da gerçekleştirilen değişken faizli tahvil ihalesinde brüt yıllık faiz yüzde 31.81, brüt bileşik faiz yüzde 35.81 olmuştu. 
     Hazine'nin 17 Temmuz'da gerçekleştirdiği 5 gün vadeli tahvil ihalesinde ise brüt yıllık faiz yüzde 26.43, brüt bileşik faiz yüzde 24.88 olarak gerçekleşmişti. 
     
     YARIN 6.8 KATRİLYON LİRALIK ÖDEME VAR 

     Hazine yarın, Eylül ayının en büyük iç borç ödemesi olan 6 katrilyon 44 trilyon lirası piyasaya olmak üzere, toplam 6 katrilyon 797 trilyon lira iç borç ödemesi yapacak. 
     Bu hafta ayrıca, 65.8 milyon dolar dış borç ödemesi yerine getirilecek. 

     
</TEXT>
</DOC>
