<DOC>
<DOCNO> 292422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonspo25.html </URL>
<DATE> 2004/11/26/ </DATE>
<TIME> 22.32 </TIME>
<AUTHOR>  </AUTHOR>
<HEADLINE>
Şahin "Statlarda sevgi ve kardeşlik çiçekleri açmalı" 
</HEADLINE>
<TEXT>

     Ankaragücü ve Galatasaray arasında yapılan karşılaşmayı her iki takım taraftarları arasında seyreden Devlet Bakanı ve Başbakan Yardımcısı Mehmet Ali Şahin,''Statlarda sevgi ve kardeşlik çiçekleri açmalı'' dedi. 
     Her iki takım futbolcularını tebrik ettiğini kaydeden Bakan Şahin, şöyle konuştu 
     ''Bundan sonra tribünlerde olumsuzluklar yaşamak istemiyoruz. Bu havayı buradaki taraftarlar arasında yaşadım. İlk yarı Ankaragücü, ikinci yarıda da Galatasaray tribünlerinden maçı izledim. Her iki takım taraftarı da misafirperverlik gösterdiler. Bundan sonra kulüpleri ve yöneticilerini görevlerinde titiz ve dikkatli davranmaya davet ediyorum. Yasa uygulandığı takdirde tribünlerde bu olaylar azalacaktır. 
     Tribünlerde bu olaylara sebep olanlar, cezalarını çekeceklerdir. Kulüpler ve yöneticiler bu konuda kararlı. Ellerinden geleni ortaya koyacaklar. Statlarımız, dostluk, kardeşlik ve barışın arenası olsun diliyorum. Arzu ettiğimiz görüntüler burada vardı. Üzülmeyecek tarzda maçlar cereyan etsin.'' 
     
     CEMAL AYDIN'DAN MHK'YA YAYLIM ATEŞİ 
     Ankaragücü Kulübü Başkanı Cemal Aydın, Galatasaray'a 1-0 yenildikleri maçta yaptığı açıklamada, ''Bu hakemlerden ve camiadan utanıyorum'' dedi. 
     Karşılaşmanın değerlendirilecek bir tarafı olmadığını vurgulayan Aydın, şunları söyledi 
     ''Son günlerde herkes, tribün terörü diye konuşuyor. Buradaki taraftarlar güzel görüntüler çizdiler, ancak hakemler için aynı şeyi söyleyemem. Sahada FIFA kokartlı hakem vardı. Günahtır. Emek veriyoruz. Şahsiyetini yitirmiş hakem triosu, Ankaragücünün yenilmesi için her şeyi yaptı. Sonuç önemli değil. Merkez Hakem Komitesi, yasallığı tartışılır bir komite.'' Her hafta maçlarına, Ege Bölgesi'nden bir hakem atandığına dikkati çeken Aydın, sözlerini şöyle tamamladı 
     ''Sahadaki hakemin FIFA kokartı olmasında benim de emeğim var. Yaptığım bu hatadan dolayı herkesten özür diliyorum. Bu kurulun mutlak bağımsız olması gerektiğini savunanlardanız, ancak şu anki duruma üzülüyorum. Ankaragücü yener, yenilir önemli değil. Hakemlerden ve böyle bir camiadan utanıyorum.'' 
     
</TEXT>
</DOC>
