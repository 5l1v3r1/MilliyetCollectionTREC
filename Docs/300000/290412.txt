<DOC>
<DOCNO> 290412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sondun30.html </URL>
<DATE> 2004/11/20/ </DATE>
<TIME> 22.24 </TIME>
<AUTHOR>  </AUTHOR>
<HEADLINE>
Schröder, Almanya'da yaşayan Müslümanlara uyum çağrısı yaptı 
</HEADLINE>
<TEXT>

     Almanya Başbakanı Gerhard Schröder, ülkede yaşayan Müslümanları uyum konusunda daha fazla çaba harcamaya çağırdı. 
     Başbakan Schröder, Berlin'deki Yahudi Müzesi tarafından eski Cumhurbaşkanı Johannes Rau'ya verilen ''Anlayış ve Hoşgörü Ödülü'' vesilesiyle bir konuşma yaptı. 
     Schröder konuşmasında, demokrasinin ''hukuk boşluğuna'' ve paralel toplumlara izin veremeyeceğini belirterek, ''Diğer kültürlerden gelen insanlar da demokrasi ve aydınlanmanın değerlerini kabullenmek durumundalar'' dedi. 
     Demokrasilerde hoşgörünün de ancak ''tam olarak tanımlanan sınırlar içinde var olabileceğini'' kaydeden Schröder, toplum içindeki kültür çeşitliliğinin değiştirilemeyeceğini, bunu da istemediklerini, ancak hiç bir kültürün toplumsal yapı içinden ayrılmaması gerektiğini söyledi. 
     Yabancıların uyum iradesi göstermeleri konusunda ısrarcı olunması gerektiğini, bunun başında da yabancıların Almanca öğrenmelerinin geldiğini ifade eden Schröder, ''Ülkemizde yaşayan ve yaşamak isteyen çok sayıda Müslüman bir kenarda sessizce kalamaz'' dedi. 
     Schröder ayrıca, Almanya'nın, camilere ve kiliselere yönelik saldırılardan ve Hollanda'da işlenen cinayetten dolayı kültürler arasında bir çatışmaya sürüklenilmesine izin vermemesi gerektiğini kaydetti. 
     Alman vatandaşlarını da, yabancı düşmanlığı, ırkçılık ve Yahudi düşmanlığına karşı daha fazla medeni cesaret göstermeye çağıran Schröder, bu konuda sadece siyasete ve polise güvenilemeyeceğini, haksızlığa karşı mücadele edecek medeni cesarete sahip vatandaşlara da ihtiyaç olduğunu söyledi. 
     Rahatsızlığından dolayı ödül törenine katılamayan Rau'nun ödülü, eşi Christina Rau'ya verildi. 
     Ödül törenine. Almanya Cumhurbaşkanı Horst Köhler de katıldı. 
     
</TEXT>
</DOC>
