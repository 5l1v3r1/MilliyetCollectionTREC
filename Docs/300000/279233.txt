<DOC>
<DOCNO> 279233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonyas01.html </URL>
<DATE> 2004/10/11/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Süpermen rolüyle ünlenen Reeve öldü... 
</HEADLINE>
<TEXT>

     Süperman filmiyle ünlenen Amerikalı aktör Christopher Reeve'in öldüğü doğrulandı. 
     Reeve'in reklam ve halkla ilişkilerini düzenleyen Wesley Combs, Associated Press ajansına telefonla yaptığı açıklamada, 52 yaşındaki felçli aktörün kalp yetmezliğinden öldüğünü söyledi. 
     Combs, New York'taki evinde Cumartesi günü kalbi duran Reeve'in komaya girdiğini ve Pazar günü hayatını kaybettiğini anlattı. 
     Reeve, 1995'te attan düşerek felç olmuş ve tekerlekli iskemleye mahkum kalmıştı. 
     ''Süpermen'' filmlerinin unutulmaz yıldızı Christopher Reeve, 9 yıldır felçli olarak sürdürdüğü yaşam mücadelesini kalp kriziyle noktaladı. 
     Reeve'in ölümü, halkla ilişkiler görevlisi Wesley Combs tarafından doğrulanırken, eşi Dana, yazılı bir açıklamayla, milyonlarca hayrana teşekkür etti. 
     Combs, Reeve'in Cumartesi günü kalp krizi geçirerek komaya girdiğini, dün de hastanede hayatını kaybettiğini açıkladı. 1995'te attan düşme sonucu boynundan aşağısı felç olan Reeve, vücudundaki yaralar nedeniyle tedavi gördü. 
     Dana ise yazılı açıklamasında, ''yıllardır kocasını seven ve destekleyen dünya çapındaki milyonlarca hayrana'' teşekkür etti. 
     Christopher Reeve'in cenaze töreninin ne zaman yapılacağı hakkında henüz bilgi verilmedi. 
     
     REEVE'İN MÜCADELESİ 

     25 Eylül 1952 tarihinde New York'ta gazeteci bir anne ile İngilizce öğretmeni bir babanın oğlu olarak dünyaya gelen Reeve, 10 yaşında sahneye çıktı. 
     Cornell Üniversitesi'nden mezun olan Reeve, 1976 yılında Broadway'de ''A Matter of Gravity'' oyununda rol aldı ve 1978 yılında 200 aday arasından 1.93'lük boyuyla ilk ''Süpermen'' rolü için seçildi. 
     Reeve, ''Gray Lady Down'', ''Somewhere in Time'', ''Switching Channels'', ''Bostonians'' ve ''Deathtrap'' gibi filmlerde rol alsa da, beyazperdede tam 4 kez canlandırdığı ''Süpermen'' ile zihinlere kazındı. 
     Christopher Reeve'in Gae Exton ile birlikteliğinden 2 oğlu, daha sonra evlendiği ve son yıllarını birlikte geçirdiği Dana Morosini'den de 1 oğlu oldu. 
     Felçlilerin tedavisi için kök hücre araştırmalarına verdiği destekle gündeme gelen Reeve, bu alanda bir vakıf kurarak uzun süre mücadele etti. ''Herkesin kök hücrenin kendisini nasıl iyileştireceğini sorduğunu'' belirten Reeve, ''Mesele kök hücrenin bir birey için ne yapacağı değil, asıl önemli olan yasayı çıkartmak ve bilimsel araştırmaların önünü açmak'' demişti. 
     Kök hücre araştırmalarına, cenine ait dokunun kullanılması nedeniyle kürtaj karşıtı gruplar ve Katolik kilisesi şiddetle karşı çıkarken, ABD Başkanı George W. Bush da etik kaygıları nedeniyle bu araştırmalara parasal desteği kısmıştı. 
     Bush yönetiminin tutumunu eleştiren araştırmacılar, bu araştırmaların milyonlarca hastanın tedavisinde umut ışığı olabileceğine dikkat çekiyor. 
     Reeve'in desteklediği kök hücre araştırmaları, Bush ile Demokrat Parti adayı John Kerry arasında, Kasım ayında yapılacak başkanlık seçimlerinin kampanyasında başlıca tartışma konularından biri olmuştu. Reeve'in adı, iki başkan adayı arasındaki canlı tartışmalarda da geçmişti. 

     
</TEXT>
</DOC>
