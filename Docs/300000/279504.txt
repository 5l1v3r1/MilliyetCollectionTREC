<DOC>
<DOCNO> 279504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sontur06.html </URL>
<DATE> 2004/10/12/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Dolmuş durağında cinayet 
</HEADLINE>
<TEXT>

     Adem GÜVEN İZMİR DHA 

İZMİR'in Karşıyaka İlçesi'nde minibüs şoförü Ekrem Ufak, aralarında husumet bulunan şoför Barış Büke ve iki kardeşiyle çıkan kavgada tabancayla vurularak öldürüldü. 
     Olay, önceki gün saat 22.30 sıralarında Alaybey dolmuş son duraklarında meydana geldi. Karşıyaka - Evka 5 hattında minibüs şoförlüğü yapan 31 yaşındaki Ekrem Ufak, çay ocağında otururken yanına gelen minibüs şoförü Barış Büke, kardeşleri Ali ve Sabri Büke ile tartışmaya başladı. 
     2.5 ay önce Barış Büke'yi bıçakla yaralayan ve 15 gün önce tutuksuz yargılanmak üzere serbest bırakılan Ekrem Ufak, tartışmanın büyümesi üzerine çay ocağından çıkmak istedi. Sandalyeden kalkan Ufak, üç kardeşten birinin tabancayla açtığı ateş sonucu başından vuruldu. Ufak olay yerinde canverdi. Polisin olay yerinde yaptığı incelemede üç mermi kovanı bulundu. 
     Minibüsle kaçan üç kardeşten Barış ve Ali Büke İzmir'in Dikili ilçesi girişinde polis tarafından yakalandı. Sabri Büke'nin yakalanması için soruşturma başlatıldı. Polis yetkilileri olayda kimin silah kullandığının soruşturma sonucu belirleneceğini söyledi. 
     
</TEXT>
</DOC>
