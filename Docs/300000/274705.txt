<DOC>
<DOCNO> 274705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/dunya/axdun01.html </URL>
<DATE> 2004/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat sokaklarında düğün de yapılır 
</HEADLINE>
<TEXT>



Direnişçiler ve terör örgütleri tarafından düzenlenen saldırılarda neredeyse her gün onlarca kişinin hayatını kaybettiği Irak'ta halk, artık gündelik hayatlarının bir parçası haline gelen şiddet olayları ve güvenlik sorununa rağmen yaşamlarını normal şekilde devam ettirmek için çaba harcıyor. Coşkuyla kutlanan Bağdat'taki düğünlerden birinde Iraklı her yaştan erkek, sokakta çalgıcıların müziği eşliğinde dans ediyor, paralar havada uçuşuyor ve kadınlar zılgıt çekiyor. Iraklı gelin adayları gelinliklerini giymiş, düğünleri öncesi güzellik salonlarında süsleniyorlar iri siyah gözlerine kalın sürmeler çekiliyor, dudaklarına koyu kırmızı ruj sürülüyor. Bazıları da bu özel günleri için kollarına çiçek motifleri yaptırıyor. Düğünlerin de yapıldığı Bağdat'ta şiddet dün de sürdü. Filistin Caddesi'nde meydana gelen patlamada 4 kişi öldü, 14 kişi yaralandı. İtalya'nın Bağdat Büyükelçiliği yakınlarında düzenlenen havan topu saldırısında da 2 Iraklı kadın yaralandı. 


</TEXT>
</DOC>
