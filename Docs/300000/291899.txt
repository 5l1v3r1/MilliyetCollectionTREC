<DOC>
<DOCNO> 291899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/siyaset/siy01.html </URL>
<DATE> 2004/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'e 2 yıldan sonra ilk ziyaret 
</HEADLINE>
<TEXT>


İsrail'in Arafat'la görüşmeye zorluk çıkarmasını protesto eden Gül, Arafat'ın ölümünün ardından İsrail'e gidiyor 

UTKU ÇAKIRÖZER Ankara 


Başbakan Recep Tayyip Erdoğan ve Dışişleri Bakanı Abdullah Gül, İsrail yönetiminin yabancı konukların Filistin lideri Yaser Arafat'la görüşmesine engel çıkarma uygulamasını protesto ederek bu ülkeye 2 yıldır resmi ziyarette bulunmama politikasını, Arafat'ın ölümü sonrası "barış ortamına destek için" değiştirecek. 
Gül, İsrail Dışişleri Bakanlığı Müsteşarı Ron Prosor'un bugün yapacağı ziyaret sırasında ileteceği resmi daveti kabul edecek ve 17 Aralık'taki AB Zirvesi ile Filistin'de 9 Ocak'ta yapılacak seçimler arasında bu ziyareti gerçekleştirecek. Gül, ziyaretinde İsrail Başbakanı Ariel Şaron'a, Filistin'de sağlıklı bir seçime destek vermeleri, seçilecek yönetimle barış görüşmelerine hemen başlamaları, Filistin'de görüşeceği Mahmut Abbas ve Ahmet Kurey'e de demokratik ve şeffaf bir yönetim oluşturmaları ve terörü engelleyici politikalar izlemeleri çağrısında bulunacak. 


</TEXT>
</DOC>
