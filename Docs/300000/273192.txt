<DOC>
<DOCNO> 273192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sonyas02.html </URL>
<DATE> 2004/09/19/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Teşvik kredisi alamadı, 5 metrelik ayakkabı yaptı 
</HEADLINE>
<TEXT>

     Diyarbakır'da bir ayakkabı üreticisi, fabrika kurmak için teşvik kredisi alamayınca, tepkisini, 5 metre büyüklüğünde 3 numara ayakkabı yaparak gösterdi. 
     İstanbul'daki ayakkabı imalathanesini kapatarak, memleketi Diyarbakır'a yatırım yapmak için geldiğini belirten Mehmet Demirel, teşvik kredisi için yaptığı başvuruların sonuçsuz kaldığını savundu. 
     Diyarbakır'da yaklaşık 100 kişinin istihdam edileceği ayakkabı fabrikası açmak istediğini kaydeden Demirel, şöyle dedi 
     ''İstanbul'da 25 yıldır ayakkabı imalathanesi işletiyordum. Yatırımımı Diyarbakır'a yapmak istedim. Burada ayakkabı fabrikası kurmak istiyorum. Ancak yaptığım tüm başvurular sonuçsuz kaldı. Ben de tepkimi, 5 metre büyüklüğünde bir ayakkabı yaparak yetkililere göstermek istedim. 3 aylık çalışma sonucunda ayakkabıyı hazır hale getirdim. Amacım, neler yapabileceğimi yetkililere göstermektir.'' Ayakkabının yaklaşık 5 milyar liraya mal olduğunu ifade eden Mehmet Demirel, ''Eşimle birlikte bu ayakkabıyı 3 ayda hazırladık. 800 çift ayakkabıda kullanılan malzemeyle, 3 numaralı bir ayakkabı yaptım. Bunu bir süre sergilemek istiyorum. Bu tepkim de ciddiye alınmazsa, hazırladığım ayakkabıyı yakacağım'' dedi. 
     Çevredeki vatandaşların şaşkın bakışları arasında ayakkabıyı atölyeden vinçle çıkartan Demirel, daha sonra özel olarak hazırladığı otomobilin üzerine monte etti. 
     
</TEXT>
</DOC>
