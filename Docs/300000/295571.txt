<DOC>
<DOCNO> 295571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonsiy08.html </URL>
<DATE> 2004/12/07/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
"Fransa Kralı'nı esaretten kurtaran Osmanlı padişahıydı" 
</HEADLINE>
<TEXT>

     Atatürk Üniversitesi AÜ Stratejik Araştırma Merkezi Müdürü Prof. Dr. Selami Kılıç, ''Osmanlı Devleti, 1856'de imzalanan Paris Barış Antlaşması ile Avrupalı olarak kabul edilmiştir'' dedi. 
     Kılıç, AA muhabirine yaptığı açıklamada, Türkiye'nin sahip olduğu değerler ile Avrupa'nın vazgeçemeyeceği bir ülke olduğunu anlattı. 
     Türklerin Avrupa ile ilişkilerinin tarihi sürecini değerlendiren Kılıç, 1856 yılında yapılan Paris Barış Antlaşması'nda Osmanlı Devleti'nin Avrupalı olarak kabul edildiğine işaret ederek, ''Avrupa bundan 148 yıl önce Avrupalı olduğumuzu kabul etti'' dedi. 
     Kılıç, Paris Barış Antlaşması ile Osmanlı'nın toprak bütünlüğünün Avrupa devletleri tarafından garanti altına alındığını, fakat bunun kağıt üzerinde kaldığına işaret etti. 
     
     FRANSA İLE İLİŞKİLER 
     Türkiye'nin AB'ye katılmasına en fazla tepki gösteren Fransa ile tarih içinde çok önemli ilişkilerin olduğunu kaydeden Kılıç, ''Fransa Kralı'nı esaretten kurtaran bir Osmanlı hükümdarı olduğu unutulmamalı'' dedi. 
     Kanuni Sultan Süleyman'ın, Alman Kralı Şarlken tarafından esir alınan Fransa Kuralı 1. Fransuva'yı esaretten kurtardığına dikkati çeken Kılıç, ''Fransa Kralı'nın annesinin yardım isteğini kabul eden Kanuni Sultan Süleyman, Alman Kralı Şarlken'in elinden Fransa Kralı Fransuva'yı kurtarmıştı. Bu tarihin gelişimi ve seyri açısından çok önemlidir'' diye konuştu. 
     Osmanlı Devleti'nin Fransa'ya kapitülasyonlarla birçok öncelik tanıdığını da hatırlatan Kılıç, Osmanlı ve Türkiye Cumhuriyeti'nin ilk dönemlerinde Fransız İhtilali'nin birçok etkilerinin görüldüğünü ve Fransız kültürünün çok yaygın olduğunu ifade etti. 
     
</TEXT>
</DOC>
