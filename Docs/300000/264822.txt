<DOC>
<DOCNO> 264822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sontur46.html </URL>
<DATE> 2004/08/19/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Anne ve babasının cesediyle 3 gün geçiren çocuk, dehşeti anlattı... 
</HEADLINE>
<TEXT>

     Antalya'nın Gündoğmuş İlçesi'nde uçuruma yuvarlanan araçta anne ve babası ölen ve 3 gün ailesinin cesediyle kaldıktan sonra köylüler tarafından yaralı kurtarılan 8 yaşındaki Yusuf Yıldız, bu süre içinde yaprak salamurası yiyerek hayatta kaldığını söyledi. 
     Gündoğmuş İlçesi Ümitli Kale Harabeleri yakınında, 07 LU 597 plakalı otomobilin, yaklaşık 60 metrelik uçuruma yuvarlanması sonucu, annesi Ümmühani ve babası Durali Yıldız'ı kaybeden, kazadan 3 gün sonra köylüler tarafından bulunan Yusuf Yıldız'ın, kaldırıldığı Alanya Devlet Hastanesi'ndeki tedavisi sürüyor. Yusuf Yıldız'ın yanında, babasının ilk eşinden olan ablası Aynur Demirel, refakatçi olarak kalıyor. 
     Yusuf Yıldız'ın ablası Aynur Demirel, AA muhabirine yaptığı açıklamada, kardeşinin 3 gün boyunca arabada bulunan asma yaprağı salamurasından yiyerek ve bunun kutusundaki suyu içerek hayatta kaldığını anlattığını söyledi. 
     Ablası Aynur Demirel'den alınan bilgiye göre, Yusuf Yıldız, kazayı ve daha sonra yaşadıklarını şöyle anlattı 
     ''Babam uçurumun kenarında virajı alamadı ve uçuruma yuvarlanmaya başladık. Annem ve babam önde, ben arkadaydım. Önce babam, ardından annem, uçuruma yuvarlanan arabadan atladılar. Ben atlayamadım. Araba uzun süre gidip durdu. Ben ayağımın üzerine basamıyordum. Her tarafımdan kan akıyordu ve her yerim acıyordu. 
     Arabadan güçlükle indiğimde, uzakta kayaların arasında yatan babamı gördüm. Sürünerek babama gittim. Yanına yaklaştığımda babam nefes alıyordu ama gözleri kapalıydı. Ağzına kulağımı dayayarak nefes aldığını duyuyordum. Baba, uyan diye seslendim defalarca. Ancak babam uyanmadı. Bir kez daha ağzına kulağımı tuttuğumda, artık nefes almadığını fark ettim.'' 
     
     ''SÜRÜNEREK DEREYE İNDİM'' 
     Ablasıyla konuşmasında, babasının öldüğünü anladıktan sonra sürünerek yanından uzaklaştığını ve sürünerek annesini aramaya başladığını, ancak annesini bulamadığını anlatan Yusuf, ''3 gün boyunca da annemi hiç görmedim'' dedi. Daha sonra otomobile döndüğünü kaydeden Yusuf Yıldız, sözlerini şöyle sürdürdü 
     ''Babamın öldüğünü anlayınca yanından uzaklaştım ve iki kayanın arasına gittim. Orada beklemeye başladım. Kaç gün, kaç saat bekledim bilmiyorum. Geceleri köpek sesleri geliyordu. Köpek gelir diye korktum. Uzun saatler o kayaların arasında yattım. Çok susamış ve çok acıkmıştım. Arabanın bagajına, annemin asma yaprağı salamurası koyduğunu hatırladım. Tekrar arabaya kadar süründüm. Salamura kasesi bagajda duruyordu. Bagajdan çıkarıp asma yapraklarını yedim. Çok susamıştım, salamura suyunu da içtim. Su çok tuzluydu. Salamura suyunu içince daha da susadım. Tekrar kayaların yanına geldiğimde, kulağımı yere dayadım. Su şırıltısı duydum. Sürünerek gittim, aşağıda bir dere yatağı buldum. O dere yatağından kana kana su içtim. Dere suyu bulanıktı ama ben içtim. Sonra yine sürünerek, babamın yakınındaki kayalıklara çıktım. Babama ara sıra sesleniyordum ama yattığı yerden kalkmıyordu.'' 
     
     ''RÜYAMDA ANNEM AYRAN VERDİ'' 
     Bir gece yine çok susadım ama dere yatağına korkudan inemedim. Biraz sonra uyumuşum. Rüyamda annemi gördüm. Anneme Çok susadım anne diyordum. Annem de bana hemen ayran yapıp getiriyordu. Bizim evde oturuyorduk. Komşular misafirliğe gelmişti. Ayranı içerken uyandım, rüyaymış. Bu kez anneme seslendim ama kimseden cevap gelmedi. 
     Acıktıkça salamura yaprağı yiyordum. Bir sabah 16-17 yaşında bir çoban geldi yanıma. Bana Burada niye yatıyorsun dedi. Ayağımın kırık olduğunu, kaza yaptığımızı söyledim. Ardından kaza yerini tarif ettim. Daha sonra jandarmalar geldi ve beni hastaneye getirdiler.'' 
     
</TEXT>
</DOC>
