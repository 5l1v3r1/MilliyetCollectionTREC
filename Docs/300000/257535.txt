<DOC>
<DOCNO> 257535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/spor/spo04.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Skonto istikrar abidesi 
</HEADLINE>
<TEXT>


Trabzonspor'un, Şampiyonlar Ligi'nde ön eleme turunda karşılaşacağı Letonya ekibi, kurulduğundan beri kendi liginde şampiyon oluyor. Başkan'ı 13, hocası da 12 yıldır görevde 

HABER YORUM İRFAN KURTULMUŞ 


TRABZONSPOR'UN, Şampiyonlar ligi ön elemesinde 28 Temmuz'da deplasmanda karşılaşacağı Skonto Riga, Türkiye'ye Avrupa Şampiyonası vizesi vermeyen Letonya Milli Takımı'nın iskeletini oluşturuyor. 
1991 yılında kurulan ve Sovyetler Birliği'nden bağımsızlığın alınmasının ardından kendi liginde mücadele eden Skonto, geçen sezona kadar tüm şampiyonlukların 13 kez sahibi oldu. Skonto müzesindeki bu müthiş koleksiyona 7 kupa şampiyonluğunu ekledi, 3 kez de finali kaybetti. Yönetim de, takım başarısındaki istikrara eşlik ediyor. Örneğin kulüp başkanlığını, 1991'deki kuruluş yılından bu yana Guntis İndriksons yapıyor. Ayrıca 1991 - 92 seneleri arasında çalışan Marks Zahodins'ten, 1993'te görevi devralan Teknik Direktör Aleksandrs Starkovs da tam 12 yıldır bu koltuğu bırakmıyor. Starkovs, Türk futbolseverlerinin de bildiği gibi Letonya Milli Takımı'nın da patronluğunu yapıyor. . 
Başkent Riga'nın ekibi maçlarını Skonto Stadı'nda oynuyor. Bu stat bize de yabancı değil. 2003'te Sertap Erener'in birinciliğiyle sonuçlanan Eurovision Şarkı Yarışması bu stada ait spor salonunda gerçekleştirilmişti. Ayrıca Milli Takımımız, baraj maçında Letonya'ya bu stadda 1 - 0 mağlup olmuştu. 

4 - 4 - 2 oynuyor 
Skonto, Şampiyonlar Ligi'nde şimdiye kadar toplam 36 eleme maçı oynadı. Bu maçlardan 15 galibiyet, 16 mağlubiyet, 5 beraberlikle ayrıldı. UEFA Kupası'nda da 16 maç oynayan Letonya ekibi, 5 galibiyet, 4 beraberlik ve 7 mağlubiyet elde etti. Avrupa Kupaları'nda Mihaila Miholaps'ın 16 golü bulunuyor. Yine Avrupa'da, Zelinskis 48 , Blagonadezdins 40 , Miholaps 31 maçta yer aldı. 
Trabzonspor'un rakibi, 4 - 4 - 2 sistemiyle oynuyor. Takım oyunu, sağlam defans anlayışıyla mücadele eden Letonya ekibi, oyun disiplininden hiç kopmuyor. Ancak en güçlü silahı Gürcü asıllı Levan Korgalidze'nin dizindeki ciddi sakatlığı nedeniyle forma giyemeyecek olması temsilcimize avantaj sağlıyor. 
Skonto, bu sezon Letonya Ligi'nde iki maç eksiğiyle 13 maçta 32 puanla 2. durumda bulunuyor. Metalurgs 15 maçta 35 puanla ligin zirvesinde oturuyor. 

İdeal on biri 
Piedels İsakovs, Zelinskis, Zakresevskis, Blagonadezdins Buitkus, Dedura, Mentesashvili, Semjonovs Miholaps, Kalnins 

THY'nin azizliği 

Belçikalılar kaldı 
TRABZONSPOR'UN iki yabancısı Thijs ile D'Haenne, dün başlayan çalışmalara çıkamadı. Belçika'dan İstanbul'a gelen iki oyuncunun pasaport işlemlerinin uzaması üzerine, Trabzon seferi bulunan THY'nin bu futbolcuları beklemediği bildirildi. İbrahim Yattara'ya da, idrar yollarında iltihaplanma olmasının yanı sıra gribe yakalanması yüzünden serum takıldığı ve idmana bugün çıkabileceği açıklandı. 

Tekke korkuttu 
ZİYA Doğan dünkü 1 saat 10 dakikalık antrenmanda tek pasa dayalı pres çalışmasına ağırlık verdi. Bu idmanda ayağına darbe alan Fatih Tekke, bir süre yerde kıvrandı. Ancak saha içinde tedavi edilen Fatih idmana devam etti. Doğan, Skonto ile oynayacakları maçların kolay geçmeyeceğini söyledi, "Çok disiplinli, iyi oyunculardan kurulu bir takım. Kolay gol yemiyorlar. Sonuca rahat gidiyorlar" dedi. 

Lee'nin imza günü 

BORDO - mavili takımın her konuda anlaşmaya vardığı G.Koreli futbolcunun bugün İstanbul'da sözleşme imzalayacağı açıklandı. Ayrıca, Teknik Direktör Ziya Doğan'ın istediği Emre Aşık için Beşiktaş yönetiminin kararının beklendiği de bildirildi. Bu arada Almanya kampında bir bayana tacizde bulunan ve skandala neden olan İbrahim Ege'nin durumu kulüpte krize neden olurken, tüm futbolcuların, "İbrahim'i aramızda görmek istemiyoruz" dedikleri öğrenildi. 


</TEXT>
</DOC>
