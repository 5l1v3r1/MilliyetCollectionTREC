<DOC>
<DOCNO> 273816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/siyaset/siy06.html </URL>
<DATE> 2004/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'de yaşamak istiyoruz 
</HEADLINE>
<TEXT>


Arı Hareketi'nin yaptığı anketin sonuçlarına göre, 15-18 yaş arası lise öğrencilerinin yüzde 71'i fırsatını bulursa bir Avrupa ülkesinde yaşayacak 

GÜRKAN AKGÜNEŞ İstanbul 


Toplumsal Katılım ve Gelişim Vakfı'nın hazırladığı, 24 bin 571 lise öğrencisinin cevapladığı anketten, gençlerin AB hakkında bilgi sahibi olmadıkları, ancak Türkiye'nin AB'ye girişini destekledikleri sonucu çıktı. Ankete göre 15 - 18 yaş arası lise öğrencilerinin yüzde 71'i fırsat bulursa Avrupa'da yaşamak istiyor. Arı Hareketi bünyesinde faaliyet gösteren Toplumsal Katılım ve Gelişim Vakfı'nın Türkiye genelindeki liselere dağıttığı 'Türk Gençliğinin AB'ye Bakışı' araştırmasına katılanların yüzde 70.5'i Türkiye'nin AB üyeliğini desteklerken, yüzde 16'sı AB'ye 'hayır' dedi. Lise öğrencilerinin yüzde 69.1'i Türkiye'nin AB'ye gireceğine inanırken, yüzde 30.2'si umutsuz. Üyelik için öngörülen tarih ise en erken 2007... 
Ankete göre gençler, AB üyeliğiyle, Türk gençlerinin eğitim düzeyinin yükseleceğini yüzde 83 , daha iyi sağlık hizmeti alınacağını yüzde 82 , ekonominin düzeleceğini yüzde 79 ve insan haklarına daha fazla saygı gösterileceğini yüzde 76 düşünüyor. Arı Hareketi Genel Koordinatörü Haluk Önen, gençlerin AB'yi bilmediğini, AB'nin müfredata girmesi gerektiğini söyledi. 


</TEXT>
</DOC>
