<DOC>
<DOCNO> 297801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun05.html </URL>
<DATE> 2004/12/15/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Afganistan'da kaçırılan Türk mühendisin cesedi bulundu... 
</HEADLINE>
<TEXT>

     Türkiye'nin Kabil Büyükelçisi Bülent Tulun, Afganistan'da Eyüp Örel adında bir Türk mühendisin öldürüldüğünü açıkladı. 
     AA muhabirinin telefonla temas kurduğu Büyükelçi Tulun, Afganistan İçişleri Bakanlığı'nın kendisine verdiği bilgiye göre, Türk mühendisin cesedinin bulunduğunu kaydetti. 
     Öldürülen mühendisin Afganistan'da yol inşaatına yeni başlamış bir şirkette çalıştığını belirten Büyükelçi Tulun, mühendisle birlikte bulunan tercüman ve şoförün ise serbest bırakıldığı bilgisinin geldiğini bildirdi. 
     
     KAÇIRANLARIN AMAÇLARI BİLİNMİYOR 

     Dışişleri Bakanlığı, Afganistan'da öldürülen Türk mühendis Eyüp Örel'i kaçıranların kimliği ve amaçlarıyla olayın cereyan tarzı hakkında ayrıntılı bilgi bulunmadığını bildirdi. 
     Dışişleri Bakanlığı'ndan yapılan açıklamada, Örel'in, Afganistan'da Nangarhar eyaletindeki Celalabad-Kunar şehirleri arasındaki yol yapımını üstlenen Serhat isimli Türk-Afgan şirketinin elemanlarından olduğu belirtildi. 
     Örel'in dün saat 14.00 - 15.00 civarında, Afgan uyruklu şoför ve tercümanıyla birlikte kaçırıldığının ifade edildiği açıklamada, olay hakkında haber alınır alınmaz Türkiye'nin Kabil Büyükelçiliği'nin Afgan İçişleri Bakanlığı yetkilileriyle temasa geçtiği belirtildi. 
     Açıklamada, Afgan güvenlik birimlerinin olaydan bir saat kadar sonra haberdar olduğu, takip ve kurtarma operasyonu başlattığı ve bu operasyon sırasında kaçırılanlar tarafından serbest bırakıldığı anlaşılan Afgan şoför ve tercümanı sağ olarak buldukları kaydedildi. 
     
     AİLESİ YAS TUTUYOR 

     Afganistan'da kaçırıldıktan sonra öldürülen Türk mühendis Eyüp Örel'in 51 ailesi, yas tutuyor. 
     Türk mühendis Eyüp Örel'in İslahiye'deki akrabalarından amcasının oğlu Hasan Örel, AA muhabirine yaptığına açıklamada, İnşaat mühendisi Eyüp Örel'in Türkiye'nin değişik kentlerinde özellikle baraj inşaatlarında çalıştığını, 3 ay önce de aldığı bir iş teklifi sonucu Afganistan'a gittiğini söyledi. 
     Eyüp Örel'in ölümüne, yakınlarının yanı sıra bütün İslahiye halkının da üzüldüğünü ifade eden Hasan Önel, ''Eyüp, çok çalışkan, çok yetenekli, ülkesini ve milletini çok seven bir insandı. Türkiye, çok değerli bir evladını kaybetti. Acımız büyük, vatan sağ olsun'' dedi. 
     
     KARZAİ'DEN BAŞSAĞLIĞI 

     Afganistan Devlet Başkanı Hamid Karzai, Eyüp Örel adlı Türk mühendisin öldürülmesini kınadı ve saldırganların adalet önüne çıkarılmasını için mümkün olan her şeyin yapılması talimatını verdi. 
     Karzai, yazılı açıklamasında, ''Afganistan'ın düşmanları dost ve kardeş bir Müslümanı öldürdükleri için'' öfkeli olduğunu belirterek, bu kişilerin Afganistan'ın yeniden inşasına engel olmayı amaçladıklarını kaydetti. 
     Hamid Karzai, güvenlik güçlerinden saldırganların yakalanarak adalet önüne çıkarılması için mümkün olan her şeyin yapılmasını istedi. 

     
</TEXT>
</DOC>
