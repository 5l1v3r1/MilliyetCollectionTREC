<DOC>
<DOCNO> 284730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/guncel/axgun01.html </URL>
<DATE> 2004/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeker fabrikasında 'akademik eğitim' 
</HEADLINE>
<TEXT>


Mimar Sinan Üniversitesi'ne mensup 500 öğrenci, Fındıklı'da bulunan Şeker Fabrikaları tesislerinde, küçük sınıflarda 'ilköğretim öğrencisi' gibi eğitim görüyor 

Burcum Devrez 

Mimar Sinan Güzel Sanatlar Üniversitesi Fen - Edebiyat Fakültesi binasının bir bölümü Bahçeşehir Üniversitesi'ne satılınca, 500 öğrenci Fındıklı'daki Şeker Fabrikaları'nın tesislerine gitmek zorunda kaldı. Öğrenciler, küçük sınıflarda, yemekhane ve kütüphanenin olmadığı binada eğitim savaşı veriyor. 
Fen - Edebiyat Fakültesi öğrencilerinin bir bölümü geçen yıl Beşiktaş'taki kampuslarında eğitim görüyordu. Ancak üniversite yönetimi yeni binayı satın alamayınca, mal sahibi de binayı Bahçeşehir Üniversitesi'ne sattı. Okullar açılmadan önce üniversite, Şeker Fabrikaları A.Ş. İstanbul Alım Satım Müdürlüğü'nün Fındıklı'daki tesislerinin bir binasını kiraladı. 
Binada Arkeoloji, Tarih ve Türk Dili Edebiyatı olmak üzere 3 bölümün 500 öğrencisi eğitim görüyor. Öğrencilerin daracık merdivenlerde geçmeye ve sürünerek koridorlarda yürümeye çalıştığı binanın en büyük eksiği ise yangın merdiveninin olmaması. 

'YÖK gelip görsün' 
Tıpkı ilköğretim okullarında olduğu gibi bazı öğrencilerin, öğlenci ve sabahçı olarak eğitim gördüklerini anlatan Arkeoloji Bölümü üçüncü sınıf öğrencisi Ali Kara, yaşadıkları sıkıntıları şöyle anlattı "Biz bir üniversiteyiz. Ama neredeyse ilköğretim okulundan farkımız yok. Lütfen YÖK'ten yetkililer fakültemize gelsin ve buradaki ortamı görsünler. Acaba ne kadar eğitime elverişli bir ortamda okuyoruz " 

Binada idareci yok 
Öğrencilerin yanı sıra, öğretim üyeleri de binalarından hiç memnun değil. Herkesin birbirinden bihaber olduğunu vurgulayan öğretim üyeleri, binada bir tane idarecinin olmamasından şik yetçi. Yaklaşık 10 yıl Şeker Fabrikası tesislerinde eğitime devam edeceklerini söyleyen öğretim üyeleri, böyle bir binada bilimin çok zor olduğuna dikkat çekiyor. 


</TEXT>
</DOC>
