<DOC>
<DOCNO> 283010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/ekonomi/eko06.html </URL>
<DATE> 2004/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞİRKET HABERLERİ 
</HEADLINE>
<TEXT>



Nurus Amerika'da büyüyor Nurus yeni ürünleri dünyanın en önemli ofis mobilyaları fuarı Orgatec'e katıldı. 23 Ekim'de sona eren fuara Türk tasarımcıların ürünleriyle katılan Nurus, fuardan sonra İtalya'daki bayi sayısını 5'den 15'e çıkardı. Ayrıca Amerika ve Kanada pazarı için de yeni anlaşma yaptı. Fuarda konuşan Nurus Genel Müdürü Güran Gökyay, "Bu fuarda Amerika ve Kanada pazarlarına yönelik yeni distribütörlük anlaşmaları imzaladıklarını" söyledi. Avustralya'da da yeni distribütörlükler oluşturduklarını belirten Gökyay, Hollanda, İspanya ve Portekiz'e yönelik ilk distribütörlük anlaşmalarını da Orgatec Fuarı'nda imzaladıklarını kaydetti. Almanya'nın Köln kentinde gerçekleşen ve 45 ülkeden 1100 firmanın katıldığı Orgatec Fuarı'nda önümüzdeki yılın ofis trendleri belirleniyor. 

Türkiye tanıtımına devam Aras Kargo, temmuz ayında başlayan "Ülkemi Tanıyorum" kampanyasını yıl sonuna kadar sürdürme kararı aldı. Aras Kargo ve Doğa Derneği'nin katılımıyla gerçekleşen kampanyada Türkiye'nin tarihi ve kültürel güzelliklerinin korunması amaçlanıyor. Aras Holding Yönetim Kurulu Başkanı Celal Aras, "Kampanyanın bir ihtiyacı karşıladığını belirterek benzer sosyal sorumluluk çalışmalarına devam edeceklerini" söyledi. Kampanya çerçevesinde Aras Kargo, taşıdığı tüm dökümanların üzerine Türkiye'nin her köşesine ait çıkartmaları yapıştırarak, bilinmeyen yörelerin tanıtılmasını sağlıyor. 

G - mall'da G Sport açıldı G-mall Alışveriş Merkezi içerisinde yeni açılan G Sport, aktif ve günlük spor markalarını birarada topluyor. Ak's Perakende Danışmanlık firması tarafından geliştirilen 400 metrekarelik mağaza konseptinde Nike, Converse, Diadora, Quiksilver, Ellese, Mavi Jean's ve Billabong markaları yer alıyor. Spor markaları dışında G Sport'ta, Koziol banyo ve mutfak aksesuarları, Kipling çantalar ve Optima'nın gözlükleri de satışa sunuluyor. 


</TEXT>
</DOC>
