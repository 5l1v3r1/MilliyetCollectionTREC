<DOC>
<DOCNO> 267283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/spor/spo05.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek kollu kahraman 
</HEADLINE>
<TEXT>


Tekvandoda Filipinli rakibinin tekmesiyle bileği iki yerden kırılan Bahri Tanrıkulu, tek koluyla finale yürüdü, olimpiyatta gümüş ile güldü. Tanrıkulu finalde ABD'liye direnmesine rağmen yenilmekten kurtulamadı 

FUAT ERCAN, MURAT AĞCA, VEDAT DANACI 


Tehlikeye attı 
ATİNA Olimpiyatı'nda madalya umudu taşıdığımız son dal olan tekvandodaki tek temsilcimiz Bahri Tanrıkulu, ülkesi için sağlığını tehlikeye attı ve iki yerden kırılan bileğiyle dövüşerek gümüş aldı. 80 kiloda henüz Filipinli David Geisler ile yaptığı ilk maçta eline aldığı darbeyle sol bileğinden ağır sakatlanan Tanrıkulu, ne olursa olsun maçlara devam etmek istediğini belirtti. Bunun üzerine sağlık ekibi tarafından hemen bandaj uygulandı ve lokal anestezi yapıldı. Tanrıkulu'nun finalden sonra da kolu alçıya alındı. 

Azeri'yi de geçti 
SAKAT çıktığı çeyrek final maçında Tunuslu Hichem Hamdouni'yi 6 - 4 yenmeyi başaran Tanrıkulu, maç aralarında sürekli kontrol altında tutuldu ve kas içine verilen xylocgin adlı ilaçla ağrısı dindirildi. Yarı finalde Azeri Rashad Ahmadov ile karşılaşan sporcumuz, son 20 saniyesine yenik girdiği maçta 7 - 7 beraberlik sonrası teknik üstünlükle finale adını yazdırınca olaylar çıktı. Milli Takım antrenörü Lee ile sonuca itiraz eden Azeri antrenör hakem masası önünde bir süre tartışıp, itişti. İtiraz kabul edilmedi. 

2.tekvandocu 
FİNALDE, geçen olimpiyatta altın kazanan Dünya Şampiyonu ABD'li Steven Lopez ile karşılaşan Tanrıkulu, 3 - 2 yenilmekten kurtulamadı. Bahri Tanrıkulu yine kırık bilekle çıktığı maçta acı çektiği her halinden belli olurken, mücadeleyi elden bırakmadı. Ancak tecrübeli rakibi Lopez, karşılaşmayı sürekli kontrolünde tuttu. Son dakika içinde puan alan Bahri, sonunu getiremedi, gümüş madalya ile yetindi. Tanrıkulu böylece Sidney 2000'de bronz alan Hamide Bıkçın Tosun'dan sonra olimpiyatta kürsüye çıkan ikinci tekvandocu oldu. 

Biyonik adam 
TANRIKULU, hiçbir şeyden çekmedi "sol"undan çektiği kadar 2001'de altına ulaştığı Dünya Şampiyonası'nda 11 kez sol omzu çıkan başarılı sporcumuzu, yine Atina'da bileğine müdahale eden Prof.Dr.Metin Lütfi Baydar ameliyat etmişti. Tanrıkulu bu operasyondan altı ay sonra Avrupa Şampiyonluğu'na ulaştı. Milli sporcunun 2004 Nisan ayındaki Avrupa Şampiyonası sırasında bu kez sol dirseği kırıldı. Kolu alçıya alınan Tanrıkulu, dört ay gibi kısa sürede yeniden toparlanarak Atina Olimpiyatı'nda mücadele etti. 

'Kolum uyuştu' 

Bahri'nin acısı 
ATİNA Olimpiyatları'nda tekvandoda gümüş madalya kazanarak tarihe geçen 80 kilodaki temsilcimiz Bahri Tanrıkulu, madalyasını Türkiye'deki tekvandoculara armağan ettiğini söyledi. Bileğindeki kırığa rağmen müsabakalara devam eden Tanrıkulu, "Sol koluma üç kez lokal anastezi yapıldı. Bu nedenle uyuşan kolumu hiç hissetmeden maçlara çıktım ve solumdan çok açık verdim" dedi. 

"Yenerdim" 
TANRIKULU, bir yandan gümüş kazandığı için sevinirken, diğer yandan altını kaçırdığı için üzüldüğünü de belirtti. Gümüş sporcumuz, "ABD'li rakibimle ilk kez karşılaştım, ama bu durumda olmasaydım, onu her zaman yeneceğime inanıyorum. Yunanlılar'ın beni desteklemesi dostluğun güzel bir göstergesi oldu. Elimden gelenin en iyisini yaptığıma inanıyorum" diye konuştu. 

Polatçı'dan bronz 

Kazak'ı yendi 
SERBEST güreşte 120 kilodaki sporcumuz Aydın Polatçı, olimpiyatı bronz madalya ile kapattı. Polatçı sabah seansında Özbek Artur Taymazov önünde normal süreyi 2 - 0 geride kapadı, uzatmada kendi oyunuyla bir puan daha verip, 3 - 0 mağlup oldu ve finale yükselemedi. Güreşçimiz bronz maçında ise Kazak Marid Mutalimov karşısında normal süreyi 2 - 1 galip tamamladı. Uzatmada rakibi saltoda elini açınca bir puan daha aldı ve üçüncülüğü kaptı. 

Elvan sıfır çekti 

5000 metreyi büyük hüsranla tamamlayan milli atletimiz 1500 metre finalinde de bekleneni veremedi, 12 atlet arasında 8. oldu. Bu yarışı İngiliz Holmes kazandı 

Tedirgin başladı 
2004 Atina Olimpiyatları'na "çifte madalya" umuduyla gelen rekortmen atletimiz Elvan Abeylegesse, Olimpiyat Stadı'ndan "çifte hüsranla" ayrıldı. Dünya rekorunu elinde bulundurduğu bayanlar 5 bin metrede büyük hayal kırıklığı yaşatan ve favorisi olduğu yarışı ancak 12. sırada tamamlayabilen Abeylegesse, dün gece koşulan 1500 metre finalinde de umutları boşa çıkardı. Startla birlikte yarışa kontrollü, ancak tedirgin başlayan atletimiz, dış kulvardan rakiplerinin peşine takıldı. 

Tempoya dayanamadı 
1.03.59'la geçilen ilk 400'ü beşinci sırada tamamlayan Elvan, 2.08.64'lük 800 metrede yerini korudu. 3.12.82'lik 1200 sonrasında yarışın temposu artmaya başladı. Dünya Şampiyonu Rus Tomasova, ilk sıradaki İngiliz Kelly Holmes'a yetişmek için süratini arttırınca Elvan gerilerde kaldı. İngiliz Holmes'ün 3.57.90'la altına ulaştığı yarışta Rus Tomasova 3.58.12 ile gümüş, Romen Choncan, 3.58.39 ile bronzun sahibi oldu. Elvan, 4.00.67' ile 12 atlet arasında 8. sırada yer alabildi. 

Arjantin şampiyon 

BASKETBOL erkeklerde altın madalya, finalde İtalya'yı 84 - 69 mağlup eden Arjantin'in oldu. Atina'ya bu branşın en büyük favorisi olarak gelen ancak aldığı sürpriz yenilgilerle dikkatleri üzerine çeken ABD Dream Team ise üçüncülük maçında Litvanya'ya 104 - 96 yenerek bronz madalyayla teselli buldu. Bayanlarda ise altın madalyayı, finalde Avustralya'yı 74 - 63 29 - 26 yenen ABD kazandı. 

Melek yüzlü şeytan 

Yüreğini koydu 
ATİNA'YA gelirken kimsenin şans tanımadığı isimdi Atagün Yalçınkaya. 17 yaşındaydı ve beş yıllık boks geçmişinde kazandığı, yıldızlar ve Okullararası Avrupa şampiyonlukları, Dünya devlerinin koca koca başarıları yanında görünmüyordu bile. Belki tecrübesi yoktu, ama yüreğini koydu ringe. İyi bildiği tek şeyi yaptı, yılmadan dövüştü. Ugandalı Katongole, Azeri Abiyev, İtalyan Pinto derken, sonunda Dünya Şampiyonu Rus Kazakov'u da devirdi. 

Hayali ev 
ANTRENÖRLERİ ona "melek yüzlü şeytan" diyor, sanki çift kişilik taşıyor. Bebeksi bir gülüşün, uysal görünüşün arkasına sakladığı Allah vergisi dövüş yeteneği, onu ringde tam bir yumruk makinesine çeviriyor. Atagün kendinden emin "Finalde rakibimin kim olduğu fark etmez. Kübalı'yı yenip bokstaki ilk altın madalyayı kazanmak istiyorum. Bunu başaracak gücüm de var, inancım da" diye konuşuyor. Atagün'ün bir de hayali var ödülüyle ailesine ev almak. 

Tarihi final 
YALÇINKAYA bugünkü finali oynamadan tarihe geçti. 13.30'daki maçta kendisinden altı yaş büyük olan 2001 Dünya Şampiyonu Kübalı Bhartelemy ile karşılaşacak Atagün, Dünya'da 17 yaşında olimpiyat finali oynamış üç kişiden biri olacak. Bu isimlerin ilki Muhammed Ali, diğeri Atina 2004'te finale çıkacak İngiliz Amir Khan. Olimpiyat tarihimizde madalyaya ulaşan en genç isim olan Atagün'den önce finale 1996 Atlanta'da gümüş alan boksör Malik Beyleroğlu kalmıştı. 

Gül markajda 

KAYSERİLİ olan Atagün Yalçınkaya'ya hemşehrisi Dışişleri Bakanı Abdullah Gül de büyük ilgi gösteriyor. Gül, Atagün'ün final başarısını da ilk kutlayanlardan biri oldu. Gül, yarı final sonrası genç boksöre bir de müjde vererek, Kayserili işadamlarının kendisine maddi destekte bulunacağını söyledi. Yalçınkaya'yı Başbakan Erdoğan ve Fenerbahçe'nin Başkanı Aziz Yıldırım da arayarak tebrik etti. 

ATİNA'DA DÜN 

ATLETİZM 
ERKEKLERDE Faslı Hicham El Guerrouj, 1500'den sonra 5 bin metreyi 13.14.34 ile birincilikle tamamlayarak, Atina 2004'ü duble altın ile kapadı. Bayanlar yüksek atlamada Rus Yelena Selsarenko 2.06 ile olimpiyat rekoru kırarak altın madalyanın sahibi oldu. Erkekler cirit atmada Norveçli Andreas Thorkildsen 86.50 metre ile birinciliği aldı. Erkekler 800 finalinde Yurin Borzakovsky 1.44.45 ile altına ulaştı. Erkekler 4 x 100 metre bayrakta İngiltere, 38.07 ile altın madalyanın sahibi olurken, favori ABD'yi saniyenin yüzde biriyle geride bırakmayı başardı. 4 x 400 metre bayanlarda ABD 3.19.01 ile finişi ilk geçen ülke oldu. 4 x 400 metre erkeklerde ABD 55.91 ile mutlu sona ulaştı. 

FUTBOL 
ERKEKLER finalinde Paraguay'ı 18. dakikada Carlos Tevez'in golüyle 1 - 0 mağlup eden Arjantin 52 yıl aradan sonra altının sahibi oldu. 

VOLEYBOL 
BAYANLAR finalinde Rusya'yı 28 - 30, 25 - 27, 25 - 20, 25 - 23 ve 15 - 12'lik setlerle 3 - 2 mağlup eden Çin altın madalyanın sahibi oldu. Bronz madalyayı ise Brezilya'yı 3 - 1 yenen Küba kazandı. 

BOKS 
ERKEKLER 51 kiloda Kübalı Ortiz Gamboa, 57 kiloda Rus Alexei Tichtchenku, 64 kiloda Taylandlı Vanus Boonjumnong, 75 kiloda Rus Gaydarbek Gaydarbekov, 91 kiloda da Kübalı Odlanie Solis şampiyon oldular. 

GÜREŞ 
SERBEST stilde 120 kiloda Kübalı Alexei Rodriguez, 55 kiloda Rus Mavlet Batirov, 84'te ABD'li Caen Sanderson, 66'da Ukraynalı Elbrus Tedeyev altın madalya kazandılar. 

DAĞ BİSİKLETİ 
ERKEKLER cross country'de Fransız Julien Absalon 2.15.02'lik derecesiyle şampiyonluğa ulaştı. 

CİMNASTİK 
RİTMİK cimnastik takım müsabakalarında altın Rusya'nın oldu. Rusya 51.100 puan alarak, Sidney 2000'den sonra 2. kez üst üste altına ulaştı. 

YELKEN 
TORNADODA Avusturyalı Roman Hagara - Hans Peter Steinacher çifti, üst üste 2. olimpiyat altın madalyasına ulaştı. Starda ise Brezilyalı Torben Grael - Marcelo Ferreira çifti birinci oldu. 

KULE ATLAMA 
ERKEKLER 10 metre platformda Çinli Jia Hu, 748.08 puanla altın madalyanın sahibi oldu. 

MADALYA DURUMU ÜLKELER A G B TOP. 1.ABD 34 38 28 100 2.ÇİN 31 17 14 62 3.RUSYA 23 26 34 83 4.AVUSTRALYA 17 16 16 49 5.JAPONYA 15 10 11 36 6.ALMANYA 14 15 18 47 7.FRANSA 11 8 12 31 8.İTALYA 9 9 11 29 9.İNGİLTERE 9 8 12 29 10.UKRAYNA 9 4 9 22 11.KORE 8 11 9 28 12.MACARİSTAN 8 7 3 18 13.ROMANYA 8 5 6 19 14.YUNANİSTAN 6 5 4 15 15.KÜBA 5 6 10 21 16.NORVEÇ 5 0 1 6 17.HOLLANDA 4 9 9 22 18.İSVEÇ 4 1 2 7 19.İSPANYA 3 11 5 19 20.KANADA 3 6 3 12 21.BREZİLYA 3 3 2 8 22.POLONYA 3 2 5 10 23.TÜRKİYE 3 2 3 8 24.YENİ ZELANDA 3 2 0 5 25.TAYLAND 3 0 4 7 


</TEXT>
</DOC>
