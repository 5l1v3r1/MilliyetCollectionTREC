<DOC>
<DOCNO> 266271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/soneko18.html </URL>
<DATE> 2004/08/25/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Tanzanya'dan bile pamuk ithal ettik 
</HEADLINE>
<TEXT>

     Tekstil sektörünün yeterince gelişmediği 1992'ye kadar pamuk ihracatçısı olan Türkiye'nin, bugün aralarında Tanzanya, Uganda ve Zambia'nın da bulunduğu 23 ülkeden, pamuk ithal eder duruma geldiği bildirildi. 
     Dış Ticaret Müsteşarlığı kayıtlarına göre, bu yılın Ocak-Haziran döneminde yapılan pamuk ithalatında ilk sırayı 178 bin 902 ton ile ABD aldı. Bunu 35 bin 893 ton ile Yunanistan, 16 bin 459 ton ile Türkmenistan izledi. 
     Tanzanya, Uganda, Zambia gibi geri kalmış ülkelerin de bulunduğu ihracatçı ülkelere, Ocak-Haziran döneminde 447 milyon 650 bin dolar döviz ödendi. Türkiye'nin ithalat yaptığı ülkeler arasında Nijerya, Suriye, İsrail, Mısır, Azerbaycan, Irak, İspanya, Özbekistan, Etiopya, Tacikistan, Almanya, İtalya, Brezilya, Mali, Kazakistan, İsviçre ve Belçika da yer alıyor. 
     Adana Ticaret Borsası ATB Başkanı Fethi Coşkuntuncel, AA muhabirine yaptığı açıklamada, Dış Ticaret Müsteşarlığı verilerinin, Türkiye'nin pamuk ithalatında içine düştüğü sıkıntıyı gözler önüne serdiğini belirtti. 
     Pamuğun, Türkiye'nin toplam ithalatında yaklaşık yüzde 40 gibi önemli bir pay sahibi olan tekstilin ana hammadesi olduğuna işaret eden Coşkuntuncel, ''Tekstilde iddialı Türkiye'nin hammaddede dışarı bağlı kalması, hedefe ulaşmamızı güçleştirir'' dedi. 
     Coşkuntuncel, Türkiye'nin bir zamanlar pamuk ihracatçısı ülke olduğuna işaret ederek, şunları söyledi 
     ''1992'den itibaren tekstil sektöründe yaşanan gelişme ile pamuk ekim alanları aynı parelelde gitmedi. Tekstil sektörü ihtiyacı artırdı, üretim yerinde sayınca arz-talepte dengesizlik yaşanmaya başladı. Pamukta uygulanan yanlış politikalar da olumsuz tabloyu derinleştirdi. Türkiye dünyanın öteki ucundan da olsa nerede daha ucuz fiyat varsa oradan pamuk ithal eder duruma geldi.'' 
     
     ÜRETİM VE TÜKETİM 

     Coşkuntuncel, 1992'de Türkiye'nin pamuk ithalatının 100 bin ton olduğunu, bugün bunun 5 katı kadar ithalat yapıldığına dikkati çekerken, şunları kaydetti 
     ''Türkiye yılda 850 bin ton pamuk üretimi yapmasına rağmen, tüketimi 1 milyon 300 bin ton civarına ulaştı. Aradaki açık her yıl ithalatla kapanıyor. En az 500 bin ton pamuk ithal edip, karşılığında 850 milyon doları aşkın döviz ödüyoruz. Dünyada pamuk üretimine elverişli ülkeler arasında ilk sırada yer alan Türkiye'nin böyle bir lüksü olmamalı.'' Coşkuntuncel, bu yıl pamuğun kilo fiyatının 2 milyon liranın üzerine çıktığını, bunun da ekim alanlarının genişlemesine olumlu katkı yapacağına inandığını belirterek, ''pamuk, iç piyasada 2003 yılının Eylül- Ekim ayında 1 milyon 500 bin lira idi. Fiyattaki yükseliş, ekim alanlarının artışında etkili olacağından umut verici'' diye konuştu. 

     
</TEXT>
</DOC>
