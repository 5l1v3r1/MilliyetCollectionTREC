<DOC>
<DOCNO> 251761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sonyas03.html </URL>
<DATE> 2004/06/29/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Nokia, yeni oyun konsolunu piyasaya sürecek... 
</HEADLINE>
<TEXT>

     Nokia Mobile Phones Genel Müdürü Alessandro Fiorentino, gençlerin beğenisini toplayan N-Gage oyun konsolunun yeni versiyonu N-Gage QD'nin, önümüzdeki Temmuz ayında Türkiye piyasasına sürüleceğini söyledi. 
     Fiorentino, AA muhabirine yaptığı açıklamada, Nokia'nın Türkiye'deki mobil telefon pazarının yaklaşık yüzde 70'ine hakim olduğunu, dünya pazarının ise yüzde 35'ini elinde bulundurduğunu kaydetti. 
     Mobil teknolojinin tahminlerinden daha hızlı geliştiğini ifade eden Fiorentino, pazar payını sürekli artırmak yerine, cep telefonlarında fotoğraf ve oyun uygulamalarını destekleyen yatırımlara yönelmeyi tercih ettiklerini bildirdi. 
     Fiorentino, bu yılın ilk yarısında, 2003 yılının aynı dönemine göre dünya pazarında tahminlerin altında pazar payı elde etmelerine karşın, Türkiye'deki pazar paylarını yüzde 3 artırdıklarını anlattı. 
     ''Gençlerin beğenisini toplayan N-Gage oyun konsolunun yeni versiyonu N-Gage QD, temmuz ayında Türkiye piyasasına sürülecek. QD'nin yan yana geldiğinde hiçbir dilde iyi veya kötü anlamı yok. Bu nedenle bu isim verildi'' diyen Fiorentino, mobil teknolojide yatırımlar ve pazarlama yöntemlerinin gençlere yönelik hesaplandığını, bu nedenle kendilerinin de oyun ve fotoğraf uygulamalarını destekleyen aksesuarlar ile modelleri üretmeyi tercih ettiklerini belirtti. 
     Fiorentino, pazarlama stratejilerinde çocukları kesinlikle hedef kitle içinde düşünmediklerini belirtirken, mobil teknolojide çoklu ortamda, gelişmiş oyun seçeneklerinin bulunmasının kendilerine avantaj sağladığını kaydetti. 
     Oyun endüstrisinin film sektöründen daha fazla ciro yaptığını bildiren Fiorentino, özellikle gençlerin tüketim alışkanlıklarında eğlenceli unsurları ön plana çıkaran ürünlerin başarılı olduğunu kaydetti. 
     
     MOBİL TEKNOLOJİ VE SAVUNMA SANAYİİ... 
     Nokia Mobile Phones Genel Müdürü Alessandro Fiorentino, savunma sanayi ve askeri haberleşmede mobil teknolojinin yaygın kullanıldığını ifade ederek, bazı rakip firmaların çıkış noktasının bu sektörler olduğunu belirtti. 
     Nihai tüketime yönelik yatırımlara konsantre olduklarını anlatan Fiorentino, şöyle devam etti 
     ''Savunma sanayiine yatırım yapmayı düşünmüyoruz. Kısa ve orta vadede bu yönde yatırım planımız yok. Savunma sanayii ve askeri teknolojiler, kapsamlı altyapı çalışmaları gerektiren alanlar. Rakiplerimizin bu yönde yatırımları mevcut, ancak biz düşünmüyoruz.'' Fiorentino, haberleşme şebeke çalışmaları ve mobil teknolojiler üzerine Irak'ta yatırım planları yapmak için henüz erken olduğuna değinirken, bölgede ''altyapı, ulaşım, toplumsal katmanlar arasındaki dengesizlik'' gibi sorunların öncelikle çözümlenmesi gerektiğini bildirdi. 
     Fiorentino, ikinci ve üçüncü kuşak cep telefonlarının yaygınlaşmaya başlamasıyla, Nokia'nın Türkiye'deki satışlarında önemli artışlar olduğunu sözlerine ekledi. 
     
</TEXT>
</DOC>
