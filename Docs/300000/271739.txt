<DOC>
<DOCNO> 271739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonspo17.html </URL>
<DATE> 2004/09/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Aktuğ Her maça final havasında bakıyoruz... 
</HEADLINE>
<TEXT>

     Trabzonspor Yönetim Kurulu Başkanı Atay Aktuğ, daha yolun başında olduklarını söyledi. 
     Aktuğ, AA muhabirine yaptığı açıklamada, Süper Lige bu sezon iyi başladıklarını belirterek, ''Geçtiğimiz sezonun son haftalarında yakaladığımız çizgiyi daha ileri getirerek sürdürüyoruz. Bu sezon aldığımız sonuçlar bizi şımartmamalı, daha yolun başındayız'' dedi. 
     Her maçı ayrı ayrı düşündüklerini söyleyen Aktuğ, ''Bir maç bitmeden diğer maç hakkında yorum yapmak doğru değil. Biz, öncelikle her zaman ilk oynayacağımız maçı düşünüyoruz. Her maça final havasında bakıyoruz. Onun için daha önümüzde çok finaller var'' diye konuştu. 
     
     ''KADROMUZDA EKSİK KALMADI'' 
     Atay Aktuğ, sezon başında şansızlık sonucu Tolga, Erdinç ve Volkan'ın sakatlandığını anımsatarak, şöyle devam etti 
     ''Sakat oyuncularımızın eksikliği sonucu ligin başlarında ve Şampiyonlar Ligi ön eleme maçlarında bazı sorunlar yaşadık. Ama sakat oyuncularımız düzeldi. Artık kadromuzda eksiğimiz yok, yedeklerimiz bile çok iyi.'' Profesyonel futbolcuların yaşantılarına dikkat etmesi gerektiğini belirten Aktuğ, kendisine bakmayan oyuncuların ya yedek kulübesinde oturacağını ya da kadro dışı bırakılacağını kaydetti. 
     Aktuğ, UEFA Kupası 1. turunda yapacakları Atletic Bilbao maçında kendi sahalarında avantajlı bir sonuç elde etmek istediklerini belirterek, ''Kendi sahamızda alacağımız iyi bir sonuçla İspanya'ya gitmek istiyoruz. Ama futbolda 3 türlü sonuç var'' dedi. 
     
</TEXT>
</DOC>
