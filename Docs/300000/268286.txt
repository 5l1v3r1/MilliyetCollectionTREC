<DOC>
<DOCNO> 268286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/dunya/axdun01.html </URL>
<DATE> 2004/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Terminatör'den tam destek 
</HEADLINE>
<TEXT>


Cumhuriyetçi Parti kurultayında, Bush'u terörle mücadele ve Irak konusunda öven California Valisi Schwarzenegger, 'ABD sağının yükselen yıldızı' sayılıyor 

YASEMİN ÇONGAR New York 


ABD Başkanı George W. Bush'un terörle mücadele ve Irak politikalarına tam destek mesajlarıyla başlayan Cumhuriyetçi Parti kurultayının ikinci gecesinde, California Valisi Arnold Schwarzenegger podyuma geldi ve Hollywood'da ün yaptığı macera filmlerinden sonra, "Amerikan sağının da yeni yıldızlarından biri" olmaya aday olduğunu gösterdi. 
Avusturya doğumlu olan, İngilizce'yi 20'li yaşlarında Amerika'ya göç ettikten sonra öğrenen, vücut geliştirme şampiyonluğundan aktörlüğe terfi eden ve ABD'nin en güçlü Demokrat ailesi Kennedy'lere damat olan Schwarzenegger, kendi yükselişini "Amerikan Rüyası'nın gerçekleşmesi", Başkan Bush'u da "Amerikan Rüyası'nın sağlam bekçisi" diye niteledi. 
Schwarzenegger, "Ben Avrupa'da doğdum, dünyanın her yerini gezdim. İnanın, yabancılara en fazla kucak açan, en şefkatli ülke Amerika" sözleriyle, özellikle ABD'de seçmenlik hakkını yeni kazanmış olan göçmenlere seslendi. 

'Umut BM değil, ABD' 
Irak Savaşı'na açık destek veren "Terminatör" lakaplı Schwarzenegger'in "Terörle korkusuzca mücadele gereğine inanıyorsanız, siz de Cumhuriyetçisiniz" ve "Dünyada demokrasi için en güçlü umudun Birleşmiş Milletler BM değil, ABD olduğuna inanıyorsanız, siz de Cumhuriyetçisiniz" sözleri Demokratların tepkisini çekti. 
Schwarzenegger, birçok gözlemciye, kendisi gibi Hollywood'dan siyasete geçen eski Başkan Ronald Reagan'ı hatırlattı. Schwarzenegger'in de ileride başkan olabilecek bir karizmaya sahip olduğu görüşü yaygınsa da, ABD Anayasası şu anki haliyle, yurtdışında doğanların başkan adaylığını engelliyor. 


</TEXT>
</DOC>
