<DOC>
<DOCNO> 261562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sonsiy06.html </URL>
<DATE> 2004/08/08/ </DATE>
<TIME> 17.52 </TIME>
<AUTHOR>  </AUTHOR>
<HEADLINE>
Başbakan Erdoğan, Bitlis'te fabrika açılışı yaptı 
</HEADLINE>
<TEXT>

     Başbakan Recep Tayyip Erdoğan, bims taşı kullanılarak üretilen yapı malzeme fabrikasını hizmete açtı. 
     Başbakan Erdoğan, Bitlis'teki temasları çerçevesinde işadamı Efrim Bağ tarafından yaptırılan ve yapı malzemesi üretilen fabrikanın açılışında yaptığı konuşmada, Bitlisli işadamlarını bölgelerine yatırım yapmaya çağırdı. 
     AK Parti'nin ''3 Kasım'da yola çıktığında kim bu ülkede taş üstüne taş koyarsa başımızın üzerinde yeri var'' dediğini ifade eden Erdoğan, Türkiye'nin öncelikli sorununun işsizlik olduğunu söyledi. Yatırımlar arttıkça bu sorunun ortadan kalkacağını kaydeden Erdoğan, ihracata dayalı bir ekonomik anlayışa sahip olduklarını belirtti. 
     Nemrut Bims Fabrikası'nda üretilen malzemenin Irak'a da gönderildiğini anlatan Erdoğan, ''Sıkıntılı bir bölge olmasına rağmen gerçekten cesur ve anlamlı bir adım. İnşallah oradaki sıkıntılar da aşılır ve bir an önce Türkiye'den Irak'a olan ihracatın boyutu da her geçen gün artarak devam eder'' diye konuştu. 
     Erdoğan, daha sonra kurdeleyi keserek fabrikayı hizmete açtı ve incelemelerde bulundu. 
     
</TEXT>
</DOC>
