<DOC>
<DOCNO> 293603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonyas20.html </URL>
<DATE> 2004/11/30/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Kışın aç kalan kurtlara dikkat .. 
</HEADLINE>
<TEXT>

     Özellikle kış aylarında yiyecek bulamadığı için aç kalan, etçil hayvan grubundaki kurtların insanları da av olarak görebileceği bildirildi. 
     Selçuk Üniversitesi Veteriner Fakültesi Öğretim Üyesi Prof. Dr. Şeref İnal, AA muhabirine yaptığı açıklamada, Kayseri'de Onur Gülcan'ın kurtlar tarafından parçalanarak öldürülmesi ile ilgili olarak, önlem alınmaması durumunda kış aylarında bu tür olayların görülebileceğini söyledi. 
     Dağlarda yaşayan kurtların kış aylarında yiyecek bulamaması nedeniyle kent merkezlerine kadar ineceğini ifade eden İnal, bunun Kayseri'de olduğu gibi üzücü sonuçlar doğurabileceğini anlattı. 
     İnal, özellikle kış aylarında yiyecek bulamadığı için aç kalan, etçil hayvan olan kurtların, insanları da av olarak göreceğini vurgulayarak, ''Zaten doğasında yırtıcılık bulunan yabani kurt, aç kaldığında karnını doyurmak için daha yırtıcı olacaktır. Bu durumda kent merkezine inerek karnını doyurmak için bulduğu canlıya saldıracaktır. Kurt, sadece kangal köpeğinin kokusuna gelmez. Kangalın bulunduğu yerin yakınından bile geçmez'' dedi. 
     
     KURTLAR BULUNDUKLARI YERDE BESLENMELİ 
     Konya Çevre ve Orman Müdürü Nuri Kunt ise son yıllarda kurtların kent merkezine inmesinin doğal yaşam alanlarının daralması, beslendikleri tavşan, domuz ve yaban keçilerinin azalmasından kaynaklandığını bildirdi. 
     Eskiye oranla yaşadıkları doğal alanları kısıtlanmış kurtların kar yağışının fazla olduğu dönemlerde kendilerine çıkar yol bulabilmek amacıyla zorunlu olarak kent merkezlerine indiğini vurgulayan Kunt, doğanın tahribatının da kurtları dağdan inmeye zorladığını anlattı. 
     Kurtlardan korunmanın tek yolunun kangal köpeği olduğunu dile getiren Kunt, ''Herkes evinde kangal bulunduramayacağından, kurtlar doğal ortamlarında beslenmeli. Kurtların olası inebileceği yerlere yakın oturanlar, mezbahalardan alacakları hayvan atıklarını doğaya bırakarak kurtların karnını doyurabilir. Karnı tok olan kurt, kent merkezine inip insana zarar vermez'' diye konuştu. 
     
</TEXT>
</DOC>
