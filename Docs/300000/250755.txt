<DOC>
<DOCNO> 250755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/siyaset/siy09.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Komisyonu'nda 'türban' krizi yaşandı 
</HEADLINE>
<TEXT>


ANKARA Milliyet 


TBMM Dışişleri Komisyonu toplantısını izlemeye gelen ve Fatih Üniversitesi öğrencisi olduğu belirtilen türbanlı öğrenci, "krize" neden oldu. 
Edinilen bilgilere göre, Dışişleri Komisyonu'na başkanlık yapan AKP'li Eyüp Sanay, bazı stajyer öğrencilerin "uluslararası anlaşmaların" görüşüleceği komisyon toplantısını izlemek istediklerini söyledi. Komisyon üyeleri bu öneriyi olumlu karşıladı. Bir süre sonra biri türbanlı 2 öğrenci salona girerek toplantıyı izlemeye başladı. 
Öğrencilerden birinin türbanlı olduğunu fark eden CHP Manisa Milletvekili Hasan Ören, Sanay'ı "Burası kamusal alan, burada böyle birinin bulunması doğru değil" diyerek uyardı. Sanay'ın "Biraz hoşgörülü olalım" demesi üzerine Ören ile AKP'li komisyon üyeleri arasında tartışma yaşandı. 
Kız öğrencinin dışarı çıkması üzerine komisyon toplantısına devam etti. 


</TEXT>
</DOC>
