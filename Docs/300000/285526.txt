<DOC>
<DOCNO> 285526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sontur24.html </URL>
<DATE> 2004/11/02/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Boşanma davasında akıl almaz suçlamalar... 
</HEADLINE>
<TEXT>

     Gazeteci Nazlı Ilıcak ile milletvekili Emin Şirin arasındaki kavgalı boşanma, gazete sayfalarından adliye koridorlarına yansıdı. 10 yıl evli kalan ünlü çiftin boşanma dilekçeleri, suçlama bombardımanı gibi... 
     Nazlı Ilıcak Beni 30 yaş küçük sekreteriyle aldattı Emin Şirin Oğluma kötü bir üvey anne gibi davrandı. İlk dilekçe Emin Şirin'den geldi. Şirin, evliliklerinin sona ermesinden Nazlı Ilıcak'ı sorumlu tutuyordu. Ilıcak da Emin Şirin'in boşanma dilekçesindeki suçlamalara zehir zemberek bir cevap verdi Evliliğimizin bitmesinin 'yegane' sorumlusu Emin Şirin'dir. Benimle evliyken kendisinden 30 yaş küçük olan eski sekreteriyle ilişkiye girdi. Sekreter T.E.'yi gazetedeki makamıma davet ettim. Aile yıkmanın yanlış olacağını, bu maceradan vazgeçmesi gerektiğini telkin etmeye çalıştım. Emin'e de böyle bir ilişkiyi bitirmesi gerektiğini söyledim. Ancak o, T.'yi nişanlısından da ayırarak evlenme teklif etti. 
     
     Evlendiğimizde işsizdi 

     Evlendiğimizde Emin'in hiçbir işi yoktu. İsviçre'deki şirketi, 1'inci Körfez Savaşı'nda battı. Oğlum Mehmet Ali'nin kurduğu Akşam Gazetesi'ne girmek istedi. Mehmet Ali onu aylık 10 bin dolar maaşla işe aldı. Bir süre sonra kendi isteğiyle gazeteden ayrıldı. İş bulamayınca da Mehmet Ali'ye yeniden gazeteye dönmek istediğini söyledi. Bu kez 15 bin dolar maaşla işe başladı. 
     
     Onu ben seçtirdim 

     2002 seçimlerinden önce Emin Şirin'in milletvekili adayı olabilmesi için AKP'nin ileri gelenleri nezdinde girişimlerde bulundum. AKP teşkilatlarını onunla birlikte gezdim ve şahsi itibarımı kullanarak Emin Şirin'in milletvekili seçilmesini sağladım. Benim seçildiğim 1999 seçimlerinden sonra ayrı yaşadığımız iddiaları doğru değildir. O dönemde benim zamanımın çoğu Ankara'da geçiyordu. O seçildikten sonra da bu durum kendisi için geçerli oldu. 
     
     Çocuğuna ben baktım 

     Emin Şirin, müşterek evimizde herkesten saygı ve sevgi görmüştür. Sadece kızım Aslı Ilıcak'ın benim bilgim ve rızam dışında kendisine attığı saygıyı aşan sınırda bir e-mail'i olmuştur. Akabinde Aslı, kendisinden özür dilemiştir. Emin Şirin'in ilişkileri benim çocuklarımla değil, kendi çocuklarıyla gergindir. Mehmet Şirin'in babasına yazdığı mektup bunun bir kanıtıdır. Ayrıca kendisinin küçük oğlu Osman Şirin bizimle birlikte kalıyordu ve ona ben bakıyordum. 
     Emin Şirin de Ilıcak'ın bu cevabı karşısında yine iddialarla dolu bir dilekçe yazıp mahkemeye verdi Eski sekreterimle ilişkim olduğu iddiası tamamen asılsızdır. Söz konusu durumu açıklığa kavuşturacak tek kişi T.E.'dir. Kendisi tanık olarak dinlensin. İlişkimiz bu yüzden bitmedi. Birlikteliğimiz Nazlı'nın 1999 seçimlerinde Fazilet Partisi'nden milletvekili seçilmesinin ardından sarsıldı, ayrı yaşamaya başladık. 
     
     Petrol ticareti yapıyordum 

     Evlendiğimiz sırada petrol ve çeşitli hammadde ticareti yapıyordum. İsviçre'deki bankalarda hesaplarım vardı. Almanya'da gemi imalatı yapan bir şirketin mümessilliğinden kaynaklanan çok önemli bir meblağı da Nazlı'ya vermiştim. Kıbrıs ve Bodrum'daki taşınmazların, İstanbul Beylerbeyi Havuzbaşı Mahallesi Fıstıklı Sokak adresindeki arazi ve köşkün hangi kaynaklardan alındığı taraflarca çok iyi bilinmektedir. Keza aynı adreste bulunan 1 dönüm araziyi de ben alıp, bilahare Nazlı Hanım'a devrettim. 
     
     12'nci sıradan mı seçtirdi 

     Nazlı Hanım, hiçbir işin kuruluşunda bana para vermemiştir. Banka kayıtlarındaki hesap hareketleri veya para transferlerinin Nazlı Hanım ile aramızda bilinen bir açıklaması vardır. Bu hususları zorunlu kalmadıkça açıklamayı uygun bulmuyorum. İstenirse her türlü kanıt ve iddiayı ileri sürme hakkımı saklı tutuyorum. Nazlı Hanım, benim milletvekili seçilmemi sağladığını söylüyor. O yüzden mi İstanbul 12. sıradan aday gösterildim. 
     
</TEXT>
</DOC>
