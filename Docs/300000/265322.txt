<DOC>
<DOCNO> 265322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sontur18.html </URL>
<DATE> 2004/08/21/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Kaçak elektrik kullanımı "ihbarcılara" takıldı... 
</HEADLINE>
<TEXT>

     Adana'da, kaçak elektrik kullanımıyla mücadelede, vatandaşların ihbarları sayesinde olumlu sonuçlar alındığı, bu yılın 7 ayında, kaçak elektrik kullanan abonelere 5 trilyon 142 milyar lira ceza uygulandığı bildirildi. 
     TEDAŞ Adana Elektrik Dağıtım Müessese Müdürü Mahmut Nimet Dalkır, AA muhabirine yaptığı açıklamada, kaçak elektrik kullananların belirlenmesi, bunların parasal ve hukuki olarak cezalandırılması için işletme müdürlüklerindeki kaçak kontrol ekiplerinin yanı sıra 104 kişiden oluşan 52 mobil ekip kurduklarını belirtti. 
     Dalkır, geçen yılın Ocak-Temmuz döneminde 17 milyon 410 bin 283, bu yılın aynı döneminde ise 29 milyon 770 bin 852 kilowatsaat elektriğin kaçak kullanıldığını belirlediklerini vurguladı. 
     Alınan önlemlerin yanı sıra vatandaşlardan gelen ''kaçak elektrik'' ihbarlarının da mücadelede önemli rol oynadığını ifade eden Dalkır, şunları söyledi 
     ''İhbarlarda geçen yıla göre yüzde 60 artış sağlandı. Kaçak kullanımdan dolayı devletin, dolayısıyla halkın ekonomik yönden zarara uğradığının bilincinde olan vatandaşların yardımlarıyla önümüzdeki yıllarda kaçak kullanım oranlarını daha da aşağıya çekerek, sorumlulara cezaları verilecek.'' Dalkır, bu yılın 7 aylık döneminde 7 bin 996 abonenin tarandığını, bunlardan bin 52'sinde kaçak kullanım belirlediklerini ifade ederek, ''Kullanılan kaçak elektrikten dolayı abonelere, Ocak ayında 1 trilyon 107 milyar 725 milyon lira, Temmuz ayında ise 1 milyar 31 milyar lira ceza uygulandı'' dedi. 
     Ocak-Temmuz 2004 döneminde ise toplam 102 bin 327 abone taradıklarını, bunlardan 9 bin 730'unda kaçak kullanım tespit ettiklerini ifade eden Dalkır, bu abonelere uygulanan cezanın ise 5 trilyon 142 milyar 445 milyon lira olduğunu kaydetti. 
     Dalkır, kaçak elektrik kullanan abonelerden, evlerinde bulunan elektrikli cihaz sayısına göre kullanabilecekleri varsayılan tahmini elektrik bedelini tahsil etmenin yanı sıra haklarında Cumhuriyet Savcılığı'na da suç duyurusunda bulunduklarını anlattı. Dalkır, vatandaşların da duyarlılığıyla denetimlerinin aralıksız sürdürüldüğünü sözlerine ekledi. 
     
</TEXT>
</DOC>
