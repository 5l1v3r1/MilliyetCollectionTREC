<DOC>
<DOCNO> 260775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sondun33.html </URL>
<DATE> 2004/08/05/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Rumlar, Erenköy'e karadan ulaşıma izin verdi 
</HEADLINE>
<TEXT>

     Kıbrıs Rum kesimi, 8 Ağustos'taki Erenköy direnişi için Kıbrıslı Türklerin bu bölgeye karadan ulaşımına izin verdi. 
     Rum yönetimi sözcüsü Kipros Hristodimidis, Kıbrıs Türk hükümetinin talebi üzerine Erenköy'e 8 Ağustos törenleri için karadan ulaşıma izin vereceklerini kaydetti. 
     KKTC ile kara sınırı bulunmayan Türk bölgesi Erenköy'e ulaşımda yaşanan güçlükler dünkü KKTC Bakanlar Kurulu toplantısında ele alınmıştı. BM ve Rumların kontrolündeki topraklardan geçilerek ulaşılan Erenköy'e kara ulaşımı, Rum yönetiminin iznine tabi. Yılda bir kez 8 Ağustos'taki Erenköy direnişinin yıldönümü dolayısıyla düzenlenen törenler için askeri birlikler yanında sivil halk da ancak deniz yoluyla uzun bir yolculuk yaparak Erenköy'e ulaşabiliyor. 
     
     ERENKÖY DİRENİŞİ 
     Kıbrıs Türklerinin varoluş mücadelesinin en temel taşlarından olan Erenköy direnişi ve bu direniş sırasında hayatını kaybedenler, 8 Ağustos Pazar günü anılacak. 
     Binlerce Rumun gerçekleştirdiği saldırılara karşı koyan bir avuç mücahit ve köylünün direnişinin 40. yıldönümü olan Pazar günü, Erenköy'de düzenlenecek anma töreniyle birlikte köyde oluşturulan müzenin açılışı da yapılacak. 
     KKTC Güvenlik Kuvvetleri Komutanlığı Basın Bürosu'ndan yapılan açıklamaya göre, Pazar günü Erenköy Şehitliği'nde düzenlenecek Erenköy direnişini ve Erenköy şehitlerini anma töreni, saat 10.00'da başlayacak. 
     Cumhurbaşkanı Rauf Denktaş, devlet ve hükümet yetkilileri ile komutanların katılacağı törende, ilk olarak, protokol sırasına göre şehitliğe çelenkler konulacak, saygı duruşunda bulunulup saygı atışı yapılacak ve İstiklal Marşı eşliğinde bayraklar göndere çekilecek. 
     Özel defterin imzalanmasının ardından, sırasıyla Erenköy Mücahitler Cemiyeti Başkanı, Erenköy Belediye Başkanı, Erenköy Bölük Komutanı ve Cumhurbaşkanı birer konuşma yapacak. Tören, şehitliğin ziyaret edilmesiyle tamamlanacak. 
     Anma töreninden sonra, Erenköy'de oluşturulan müze, Cumhurbaşkanı Denktaş tarafından açılacak. 
     
</TEXT>
</DOC>
