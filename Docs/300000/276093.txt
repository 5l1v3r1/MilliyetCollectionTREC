<DOC>
<DOCNO> 276093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/siyaset/asiy.html </URL>
<DATE> 2004/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'dan büyük gözaltı 
</HEADLINE>
<TEXT>


AB Komisyonu, 6 Ekim'de "yeşil ışık" yakacağı Türkiye'den, müzakere sürecinde gündeme gelecek 31 düzenleme için "tam ve etkin uygulama" koşulu isteyecek 

Güven Özalp 


Avrupa Birliği Komisyonu'nun 6 Ekim'de açıklayacağı müzakerelere ilişkin tavsiye konusunda son aşamaya gelindi. 
Komisyon'daki genel eğilim, Türkiye ile müzakerelerin başlanmasına yönelik tavsiyede bulunulması, ancak müzakere sürecinde kapatılması gereken 31 başlığın uygulamaya endekslenmesi olarak belirginleşiyor. Türkiye için diğer adaylardan daha sıkı ve karmaşık bir müzakere süreci anlamına gelen bu yöntemde Komisyon, müzakere başlıklarının kapatılmasında sıkı bir denetim mekanizmasını devreye sokacak. Bu yaklaşımın benimsenmesinde AB başkentlerinden gelen yoğun baskının etkili olduğu belirtiliyor. 

Uygulamaya sıkı denetim 
AB Komisyonu'nun genişlemeden sorumlu üyesi Günter Verheugen ve ekibinin hazırladığı İlerleme Raporu ve tavsiyede siyasi kriterlerin karşılandığı ve Türkiye ile müzakerelere başlanabileceği vurgulanacak. Ancak Komisyon müzakere sürecini detaylandırma yoluna gitmeye hazırlanıyor. Türkiye'nin müzakere sürecinde tamamlaması gereken 31 başlıktan her birinin kapatılabilmesi için ilgili alanda tam ve etkin uygulama şartı aranacak. AB, müzakere başlıklarına ilişkin uygulamanın tam anlamıyla yerine getirilip getirilmediğini tespit edecek denetim mekanizmalarını devreye sokmaya hazırlanıyor. Bu denetimin son derece detaylı olması ve her yıl yayımlanacak raporlarda enine boyuna değerlendirilmesi öngörülüyor. Bu raporların detay dozunun şu ana kadar aday ülkeler için yayımlanan ilerleme raporlarından daha fazla olması öngörülüyor. 
Komisyon'un benimsemeye hazırlandığı bu yöntem, diğer adaylara uygulanan yöntemden farklı bir boyuta sahip. Bundan önceki örneklere bakıldığında adayların ilgili dosyaları daha çok masadaki görüşmeler ve k ğıt üstündeki değişikliklerle çözdüğü görülüyor. 

Gerekçe Önceki örnekler 
Komisyon kaynakları, bu yönteme yönelme gerekçesi olarak, "geçmiş genişleme örneklerinden çıkarılan dersleri" gösteriyorlar. Diğer adaylar, masada başlıkları kapattıktan sonra uygulama alanında Brüksel'le ciddi sorunlar yaşıyorlardı. 


</TEXT>
</DOC>
