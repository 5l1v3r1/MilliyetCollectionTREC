<DOC>
<DOCNO> 264041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/yazar/tamer.html </URL>
<DATE> 2004/08/17/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
THY'den korkup, seyahattan cayar olduk 
</HEADLINE>
<TEXT>

Kiralık uçak ve kiralık ekipli THY seferini anlatan Kadıoğlu, "Bir ülkede demokrasinin ölçülerinden biri de mobilite değil midir " diye soruyor 
Geçtiğimiz hafta AKP milletvekili Prof. Dr. Aziz Akgül arayarak, Diyarbakır'da yoksul kadınları iş sahibi yapmaya yönelik mikro kredi toplantısına davet etti. Olayla yakından ilgilendiğim halde, sırf hızlandırılmış tren faciası sonrasında THY'ye güvenim sarsıldığı için -uçaktan hiç korkmam- davetini reddettim. 
Dün Milliyet'in Sohbet Odası'nda Derya Sazak'ın konuğu olan ODTÜ'den Prof. İnci Gökmen de söyleşi için İstanbul'a uçakla gelip - gitmekte aynı nedenle epey tereddüt geçirmiş. Neyse ki Prof. Gökmen sonuçta geldi de, önümüzdeki dönem gündemin önemli tartışma konularından birini oluşturacak nükleer santrallarla ilgili değerli görüşlerinden bizleri mahrum etmedi. 

Pilot haddini bildirir 
Radikal İki'deki yazılarını son dönemde özlediğimiz siyaset bilimci Doç. Dr. Ayşe Kadıoğlu da bundan böyle kolay kolay uçağa binemeyecek herhalde. Çeşme'den telefonla arayan Kadıoğlu, 9 ağustosta eşi heykelci Erdağ Aksel ve oğulları Cihat'la birlikte THY'nin 14.35 uçağıyla İstanbul'dan İzmir'e giderken yaşadıklarını anlattı 
"Alandayken 15 dakikalık gecikme bilgisi vardı. Uçağa bindikten sonra bekleme süresi 1 saati aştığında havalandırma da çalışmadığı için yolcular arasında kıpırdanmalar olmaya başladı. Yolcuların sıkıntısı gecikmeden ziyade, hiçbir bilgi verilmemesindendi. Normalde böyle durumlarda pilotlar "Sabrınız için teşekkürler sayın yolcular, trafik ya da hava muhalefeti nedeniyle bekliyoruz" gibi açıklamalar yaparlar. 
Bu uçakta pilottan hiç ses yok. Hostesler de ortada yok. Herkes birbirine "Ne oluyor " diye soruyor. Bir süre sonra yolcular alkışla ve hostes düğmelerine basarak protestoya başladı. Bunun üzerine elinde mikrofonla kabinden çıkan pilot, "Yahu kardeşim, keyfimizden mi bekliyoruz. Trafik var " diye yolculara bağırdı. Birkaç yolcu da pilota "Önce özür dile" diye bağırdılar. Ortalık iyice gerginleşti. 

Yolcular çığlık çığlığa... 
Ben bir uçak yolculuğunda sıcaktan pişmiş, ne olduğunu bilmeden bekleyen yolculara pilotun böyle kaba - saba bağırdığına ilk kez şahit oldum. Bu arada hiçbir ingilizce anons da yapılmadığı ve protesto alkışları olduğu için turistler sürekli etraflarına "Ne oluyor " diye soruyorlardı. Birkaç yolcu kendi aralarında "İster misin bu sinirli adam şimdi bizi korkutsun Acaba biz mi özür dileseydik" diye şakalaştılar... 
Uçak, bu bağrışmadan 15 dakika sonra kalktı. Ve korkulan oldu. Pilot İzmir'e inişe geçtiğinde -o korkuyla doğru hatırlıyorsam- 2 ya da 3 kez uçağı alçaltıp pas geçerek hızla tekrar yükseltti. Yolcu uçağında kabul edilemez bir açıyla uçağı yan çevirdi. Dışarıda buna sebep olabilecek ne fırtına vardı, ne de herhangi bir şey. Bu süreçte de korkudan çığlık çığlığa olan yolculara hiçbir açıklama yapılmadı. 

Ekip de uçak da kiralık 
Ben ki uçaktan hiç korkmam, ben bile korktum. Pilot resmen kendisini protesto eden yolcuları korkuttu. Uçak doluydu, bir facia olabilirdi. 
İndiğimizde yer hosteslerinden birine durumu aktardım ve pilotun ismini istedim. Meğer uçak THY'nin değilmiş. World Focus diye bir şirketten, ekibiyle birlikte kiralanmış. THY hem kendi imajını, hem de yolcularını bu adama, bu ekibe nasıl emanet ediyor " 
Düğmelere basıldığı halde ne hostesler geliyor, ne de pilot kabininden bir açıklama yapılıyor... Sanki THY sabote ediliyor Oysa uçağı THY, ekibiyle birlikte kiralamış. Aynı şekilde SunExpres ve Kıbrıs Türk Hava Yolları'ndan da uçaklar ekipleriyle birlikte kiralanmış. Yolcuların THY'ye güveni ve THY'nin marka imajı açısından daha güvenilir havayolu şirketlerinden uçak kiralanamaz mıydı 
THY'de rötarlar arttı, konfor kötüleşti derken bir de kurum kültüründen yoksun taşeron ekiplerin, facia riski taşıyan sorumsuzluklarına muhatap olacağız demek 

Demokrasi, mobilite 
Doç. Kadıoğlu, "Bir ülkede demokrasinin ölçülerinden biri de mobilitedir herhalde. Mobilitenin bu şekilde yasaklanıyor olması, ciddi bir problem Ben karayollarından korktuğum için uçağı tercih ettik. Artık trene de binmemiz söz konusu değil. İlle kelime anlamıyla yasaklamak gerekmiyor, insanlar bir yerden kalkıp bir yere gitmek istemez oluyor..." diyor. 
Yoksa demokrasi kelimesini dilinden düşürmeyen Başbakan Tayyip Erdoğan, mobilitenin, demokrasinin önemli ölçülerinden biri olduğunun farkında değil mi 



</TEXT>
</DOC>
