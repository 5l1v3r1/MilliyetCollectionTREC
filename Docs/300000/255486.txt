<DOC>
<DOCNO> 255486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonyas07.html </URL>
<DATE> 2004/07/14/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Türkiye, Avrupa internet sıralamasında 25. 
</HEADLINE>
<TEXT>

     AB'ye üye ve aday ülkeler arasında internetin kullanımıyla ilgili yapılan bir araştırmaya göre, Hollanda ve Danimarka teknolojinin bütün imkanlarından yararlanırken, Türkiye, Romanya ve Bulgaristan bu alanda geri kalıyor. 
     AB'nin Avrupa'da teknoloji kullanımını artırmak için uyguladığı ''E-Avrupa'' projesi çerçevesinde yapılan araştırmaya göre, AB'nin genişlemeden önceki 15 üyesinin çoğunluğu iletişim teknolojisini etkin şekilde kullanıyor. 
     Araştırma sonuçlarına göre, Türkiye, AB'nin 28 ülkeli e-Avrupa sıralamasında 25. sırada geliyor. 
     AB'de insanların yüzde 46'sının internet kullandığı, Türkiye'de ise bu oranın yüzde 7.3 olduğu belirlenen araştırmaya göre, Türkiye'de internete erişim bedeli yüksek. 
     AB'nin genişlemeden önceki üye ülkelerinde kişi başına 3160 bayt veri alışverişi olduğunu kaydeden araştırma, Türkiye'de kişi başına 17 bayt veri aktarımı olduğunu ortaya koyuyor. 
     Araştırma sorumlusu Dr. Soumitra Dutta, ülkelerin teknolojiye ne kadar önem verdiklerini tespit etmek için, kişi başına düşen milli geliri iletişim ve teknoloji kullanımından bağımsız hale getiren bir yöntemden yararlandıklarını, bu uygulama sayesinde AB'nin varlıklı ülkelerinden Fransa'nın teknoloji kullanımında Estonya'nın arkasında kaldığını söyledi. Dutta, ''Teknoloji kullanımını belirleyen, ülkenin mali durumu değil, ülkeyi yönetenlerin ileri teknolojiye ne kadar inandıkları'' dedi. 
     Dr. Dutta, bireysel internet kullanımının artması için maliyetlerin düşürülmesi ve içeriğin zenginleştirilmesi gerektiğini belirtti. 
     Ülkeleri yönetenlere teknolojinin gelişmesi için sadece uygun ortam sağlama görevi düştüğünü ifade eden Dr. Dutta, ''Asıl iş özel sektöre düşüyor. Gelişmek için hırs duymaları ve rekabet içinde olmaları gerek, aksi halde maliyetleri düşürmezler ve ilerleme sağlayamazlar'' diye konuştu. 
     Hollanda ve Danimarka'nın lider durumda yer aldığı e-Avrupa sıralamasında, Portekiz ve Yunanistan AB'ye yeni katılan çok sayıda ülkenin gerisinde kaldı. Listede ilk 15'e giren AB'nin yeni üyeleri Estonya ve Malta ise Fransa ve İtalya'yı geride bırakarak, çok sayıda AB ülkesinin önünde yer aldı. 
     
</TEXT>
</DOC>
