<DOC>
<DOCNO> 264501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sontur29.html </URL>
<DATE> 2004/08/18/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Bartın'da hortum .. 
</HEADLINE>
<TEXT>

     Bartın'ın merkez ilçeye bağlı Kozcağız Beldesi Uluköy'de meydana gelen hortumda 4 evin çatısı hasar gördü, köy camiinin minaresinin bir bölümü uçtu. 
     AA muhabirinin aldığı bilgiye göre, dün gece oluşan hortum nedeniyle 3 evin çatısı ile Uluköy Camii'nin minaresinin ''alem'' denilen üst kısmı uçtu, üzerine ağaç devrilen bir evin çatısında da hasar meydana geldi. 
     Köy Muhtarı Mehmet Tay, hortum sırasında bazı evlerin zarar görmesinin yanı sıra çok sayıda ağacın gövdesinin çatladığını ve devrildiğini belirterek, ''İlk defa böyle bir olayla karşılaşan köylüler, korku dolu anlar yaşadı. Hortumda can kaybının yaşanmaması ve yaralanan da olmamasının sevincini yaşıyoruz. Sel felaketinden korkarken, hortumla karşılaştık'' dedi. 
     İmam Mehmet Bayraktar da hortumda minarenin üst kısmının, caminin üzerine düştüğünü, şu anda da çatısında çatlaklar oluşan camide vatandaşların korkarak ibadetlerini sürdürdüğünü söyledi. 
     Evlerinin çatısının bir bölümü uçan Selahattin Zengin ile Mualla Tay da hortumun gürültüsünden dolayı deprem yaşandığını sanarak evlerinden dışarı çıktıklarını, çatısı zarar gören binalarının, şiddetli yağmur yağması halinde daha fazla hasar görmesinden endişe ettiklerini belirtti. 
     Bartın Valiliği Kriz Merkezi Başkanı ve Vali Yardımcısı Sadık İkizek ise Bayındırlık ve İskan Müdürlüğü ekiplerinin bölgede incelemeler yaptığını, 4 evin zarar gördüğü hortumda ölen ve yaralanan olmadığını kaydetti. 
     
</TEXT>
</DOC>
