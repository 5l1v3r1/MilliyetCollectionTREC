<DOC>
<DOCNO> 297858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun62.html </URL>
<DATE> 2004/12/15/ </DATE>
<TIME> 21.56 </TIME>
<AUTHOR>  </AUTHOR>
<HEADLINE>
Irak'taki BM personelinin sayısı artırılıyor 
</HEADLINE>
<TEXT>

     Birleşmiş Milletler BM Genel Sekreteri Kofi Annan, sözcüsü aracılığıyla yaptığı yazılı açıklamada, Irak'taki BM personelinin sayısını artıracağını söyledi. 
     Bağdat'taki BM binasının 19 Ağustos 2003 tarihinde bombalanması sonucu, Annan'ın en muhtemel halefi olarak görülen BM Irak temsilcisi Brezilyalı Sergio Vieira de Mello'nun da aralarında bulunduğu 22 BM görevlisinin ölümü üzerine Irak'tan BM personelini çeken Annan, personel sayısının artırımını mümkün olan en kısa zamanda yerine getirmek için ülkenin güvenlik koşullarının gözden geçirilmesi talimatını da verdi. 
     30 Ocak 2005 tarihinde Irak'ta yapılması planlanan seçimler, yeniden yapılanma çalışmaları ve sosyal hizmetlerin geliştirilmesi konusunda yardım sağlamada temel rolü BM Irak Yardım Misyonu'nun UNAMI görev üstlenmesi çağrısında bulunan BM Güvenlik Konseyi'nin 1546 sayılı kararına atıfta bulunulan açıklamada, ilk adım olarak UNAMI'nin örgütleneceği Basra ve Erbil'deki güvenlik koşullarının değerlendirileceği ifade edildi. 
     Açıklamada, Irak'ta görev yapacak BM personelinin sayısı konusunda herhangi bir bilgi verilmedi. Genel Sekreter Annan'ın Irak Temsilcisi, geçen yıl Mello dahil 22 kişinin öldüğü Bağdat'taki saldırı öncesinde Irak'ta 650 BM personeli görev yapmaktaydı. 
     Terör saldırısı sonrasında personelinin büyük çoğunluğunu geri çeken BM, Irak'taki teşkilatının da büyük kısmını Ürdün'ün başkenti Amman'a taşımış ve Irak'taki faaliyetlerini 40 civarında çekirdek kadro ve yerel personel aracılığıyla sürdürmeye çalıştı. 
     
</TEXT>
</DOC>
