<DOC>
<DOCNO> 250964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sonyas03.html </URL>
<DATE> 2004/06/25/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Psikolojik bozukluk şişmanlatıyor... 
</HEADLINE>
<TEXT>

     Sağlık Bakanlığı'nın hazırladığı "Şişmanlık obezite ve Beslenme" başlıklı raporda, şişmanlık, "vücut ağırlığının olması gerekenden daha fazla olması" diye tanımlanırken, şişmanlığın uzun süren bir enerji dengesizliği sonucu ortaya çıktığına işaret edildi. Sağlık Bakanlığı, fazla yeme, fiziksel hareketlerin azlığı, psikolojik bozukluklar, metabolik ve hormonal bozukluklar, kalıtımsal faktörleri şişmanlığın nedenleri arasında sıraladı. Normal anne babanın çocukları arasında şişmanlığın yüzde 8-9 oranında görüldüğü, anne-babadan birinin şişman olması halinde çocuktaki şişmanlık sıklığının yüzde 40, her ikisinin de şişman olması halinde yüzde 80'e çıktığını bildiren Bakanlık raporunda, "Yalnız bu durumun kalıtsal bir değişiklikten çok, ailenin beslenme alışkanlıklarından ileri geldiği sanılmaktadır. Genellikle evde pişirilen yemeklerin enerji değerinin yüksek oluşu, ailenin bütün bireylerinin fazla enerji tüketmesine yol açmaktadır" denildi. 
     Bazı kişilerin üzüntü, sıkıntı ve güvensizliklerini örtmek için fazla yemeye meyilli olduğu belirtilen Bakanlık raporunda, "Psikolojik bozukluklar, bazen fazla yemeğe, bazen de az yemeğe neden olabilir" denildi. 
     Zayıflama diyetlerine dirençli olan şişmanlığın hormonal ve metabolik nedenlere dayandığı bildirilen raporda, "Diyetin protein, karbonhidrat ve yağ içeriğinin şişmanlamada etkili olduğu bilinmektedir" denildi. 
     Raporda, şişmanlığın riskleri arasında psikolojik bozukluklar ve toplumsal uyumsuzluklar, solunum sıkıntısı, iskelet ve kaslar üzerindeki olumsuz etkiler, endokrin ve metabolik komplikasyonlar, kalp damar hastalıkları, safra taşı, doğum zorlukları, kaslarda ve ayaklarda mantar hastalıkları, jinekolojik komplikasyonlar, ev, eş ve trafik kazaları yer aldı. Raporda, şişman olan insanlarda risk faktörleri nedeniyle ömrün kısaldığı belirtildi. 
     
     AİLE BOYU DİYET 
     Diyetin şişmanlık tedavisinde birinci basamağı oluşturduğuna dikkat çekilen raporda, diyetin yaşam biçinde sağlıklı ve sürekli değişiklik yapması ile mümkün olacağı kaydedildi. Raporda, "Diyet uygulamasında ailenin tüm bireylerinin programı uygulaması sağlanmalıdır. Bunun ilk şartı mutfak değişikliklerinin yani mutfak reformunun yapılmasıdır. Mutfak iştah açıcı, şişmanlatıcı özelliğinden çıkarılıp, ideal kiloyu koruyucu kaloriyi sağlayacak nitelik ve çeşitlilik özelliğine kavuşturulmalıdır" denildi. 
     Bakanlığın raporunda, şişmanlıktan kurtulmak için şu önerilerde bulunuldu 
     ".Boyunuza uygun ağırlığı hedefleyin, .Az yağ eklenmiş sebze, yağsız beyaz et, kurubaklagiller, yağı azaltılmış süt-yoğurt, meyve ve tam tahılları tüketerek sağlıklı beslenme alışkanlığı kazanın, .Porsiyon büyüklüğünde sağlıklı beslenme için diyetisyeniniz tarafından önerilen miktara uyun, .Düzenli fiziksel aktivite yapın, .Aldığınız enerji ile tükettiğiniz enerji miktarını dengeleyin, .Günde en az üç öğün düzenli yemek yeyin. Öğün atlamayın. Öğünlerde enerjisi yüksek hamur işleri, tatlılar, yağlı çerezler yememeye çalışın, .Yağ ve tuz miktarına dikkat edin, .Bol su için, .Vücut ağırlığınızı korumada davranışlarızın önemli olduğunu unutmayın, gerekirse uzmandan yardım alın." 
     
</TEXT>
</DOC>
