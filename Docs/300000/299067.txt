<DOC>
<DOCNO> 299067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/yazar/uras.html </URL>
<DATE> 2004/12/20/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Bize belki 2015 Bulgaristan ve Romanya'ya 2005 
</HEADLINE>
<TEXT>


17 Aralık'ta Brüksel'de AB üyesi 25 ülkenin devlet ve hükümet başkanları Türkiye'ye "şartlara bağlayarak" tarih vermekle kalmadı, başka kararlar da aldı. 1 Bulgaristan ve Romanya'nın tam üyelik tarihi öne çekildi. Önümüzdeki nisan ayında bu iki ülkeyle tam üyelik anlaşması imzalanacak. Bu iki ülke 2007 Ocak ayında AB'ye tam üye olarak katılacak. 2 Eski Yugoslavya'nın dörde bölünmesiyle ortaya çıkan Hırvatistan'ın tam üyelik müzakerelerinin 2007'ye kadar tamamlanması zor görünüyor ama, tam üyelik süresini kısaltmak arayışında, Hırvatistan ile müzakerelerin öne çekilmesine, 2005 Mart ayında başlanmasına karar verildi. 
Bizim dünyamız küçük olduğu için, biz kendimizi küçük dünyamızın merkezine oturtup başka konularla ilgilenmediğimiz için, Brüksel'de sadece Türkiye konusunun konuşulduğunu sanıyoruz. Brüksel'e giden arkadaşlarımız da bizi uyarmıyor. Türkiye, hudutlarının dışına çıkmaya niyetliyse, bu hudutların dışında olan biteni de dikkatle izlemek zorunda. 
Neden Bulgaristan'a, Romanya'ya ve Hırvatistan'a "öyle de... bize böyle " Bulgaristan'ı, Romanya'yı, Hırvatistan'ı küçümsemeyiz ama... Bu ülkelerin durumu Türkiye'nin durumundan çok daha mı iyi 

İyi niyet yok 
Bu üç Balkan ülkesi de 1878 yılına kadar Osmanlı hakimiyetinde kalan, bize yakınlığı olan ülkeler. Bu ülkeler Birinci ve İkinci Dünya savaşlarında taraf oldu. İkinci Dünya Savaşı sonunda bu ülkeler komünist partilerin hakimiyetine girdi. 
Bulgaristan 1990 yılından sonra demokrasiyi, 1990 yılların ortasında serbest piyasa ekonomisini tanımaya başladı. 
Romanya komünist yönetim baskısına ek olarak Çavuşesku yönetiminin tahribatından 1990 yılı başında kurtuldu. 
Bu iki ülke, kara para, uyuşturucu, silah kaçakçılığı merkezleri olarak ün yaptı. Son yıllardaki gelişmelere rağmen bu üç konuda gerçek anlamıyla "temizlik" söz konusu değil. AB'nin resmi belgelerine bakınız. Bu iki ülkede "fakirliğin, uyuşturucu ticaretinin, yolsuzluğun, kaçakçılığın, kara paranın yüksek suç oranının" çok ciddi boyutlarda olduğu AB belgelerinde devamlı olarak yer alıyor. 
Bulgaristan'ın demokratik parlamenter sistemde belli ölçüde yol aldığı biliniyor ama Romanya'da seçimler konusunda şüpheler sona ermedi. 
Hırvatistan, iç savaştan çıkmanın sarsıntısını atlatamadı. Ekonomik, sosyal sorunları devam ediyor. Ama AB yetkilileri "Savaş suçlularının uluslararası mahkemelere teslimi konusunda hükümetin göstereceği işbirliğini" AB'ye tam üyelik için yeterli görüyor. 
Bu ülkelerdeki yapısal sorunlar, insan hakları sorunları, azınlık sorunları AB yetkililerini hiç de rahatsız etmiyor. 

Vazgeçmek yok 
Bunlar AB'ye sırt çevirmemizi gerektirmez. Eğer Türkiye'nin kısa ve uzun vadeli menfaati AB üyeliği ise ki bugün buna inanıyoruz yola devam edeceğiz. Ama bileceğiz ki karşı tarafın "bize sempatisi yok". Karşı taraf "çift standart" ile hareket ediyor. AB'nin kurucusu 6 ülke bugüne kadar tam üyeliğe kabul ettiği 19 ülkeden, kabul etmek üzere olduğu 3 ülkeden istemediğini, beklemediğini bizden istiyor ve bekliyor. 
Bunu nedeni Türklerin Müslüman olması mı Osmanlı'nın yarattığı Türk korkusu mu Türkiye'nin büyük bir ülke olması mı Tam olarak açık değil... 
Biz istenmediğimizi bile bile, tam üyelik için ısrar ediyoruz. İyi de... Mademki karşımızdakiler bizi istemiyor, neden "Türkiye üye olamaz" diyerek kestirip atmıyor da, "kıvırtıp" duruyor... Çünkü karşı taraf sevmemesine, istememesine rağmen Türkiye'yle bağını koparmaktan korkuyor. Burada Türkiye'nin konumunun, Türkiye'nin büyüklüğünün, Türk insanının küçümsenemeyecek gücünün rolü var. 
Hani hikaye vardır "...Bırak gitsin" demişler... O cevap vermiş "...Bırakacağım ama... O beni bırakmıyor." İşte o biçim. 
17 Aralık'ta Brüksel'den çıkan karar hükümetimizin, bürokrasimizin başarısıdır. AB'den Türkiye'nin müzakerelere başlama tarihi alabilmesi bile sevinilecek bir gelişmedir. Ama, gerçekçi olalım, AB üyeleri "uzun bir süre koyarak ve de ne olduğu belirsiz şartlara bağlayarak" bu tarihi "kerhen" istemeye istemeye verdi... Ortada henüz "olmuş bitmiş" bir şey yok. 



</TEXT>
</DOC>
