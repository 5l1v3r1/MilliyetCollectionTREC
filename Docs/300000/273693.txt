<DOC>
<DOCNO> 273693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonspo28.html </URL>
<DATE> 2004/09/21/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Beşiktaş'tan 'silahlı baskın' olayına açıklama geldi 
</HEADLINE>
<TEXT>

     Beşiktaş Kulübü Yönetim Kurulu, ''Galatasaray ile oynanan derbi maçta silahlı kişilerin localara silahlı baskın yaptığı'' haberleri üzerine, ''Görevli ve resmi korumalar dışında stadımıza silahlı kişilerin alınması söz konusu değildir ve hiçbir zaman da olamaz'' açıklamasını yaptı. 
     Beşiktaş Yönetim Kurulu'nun yazılı açıklamasında, kulübün ve stadın bu tür olaylarla gündeme gelmesinin, camiayı rahatsız ettiği vurgulanarak, ''Maçta iki kişi arasında meydana gelen bir sözlü tartışma, bazı medya organlarına gerçekle bağdaşmayan bir şekilde yansımıştır'' denildi. 
     Açıklama şöyle 
     ''Derbi maçta gerek resmi emniyet güçleri ve gerekse kulübümüzün özel güvenlik birimleri, son derece titiz bir görev anlayışıyla çalışmışlardır. Görevli ve resmi korumalar dışında stadımıza silahlı kişilerin alınması söz konusu değildir ve hiçbir zaman da olamaz. 
     İstanbul Valisi Sayın Muammer Güler de konu ile ilgili olarak Anadolu Ajansı'na, Bütün ilgililerin ifadelerine başvurulmuştur. Stada, locada da olsa silah ile girilmesi söz konusu değildir. Zaten giriş kapılarında son derece titiz bir şekilde aramalar yapılmaktadır. Böyle bir şeye fırsat verilemez şeklinde açıklama yapmıştır. 
     Kulübümüzün ve stadımızın bu tür olaylarla gündeme gelmiş olması, camiamızı rahatsız etmiştir.'' 
     
</TEXT>
</DOC>
