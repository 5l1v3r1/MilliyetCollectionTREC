<DOC>
<DOCNO> 293285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/spor/yaksoy.html </URL>
<DATE> 2004/11/30/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Acaba 
</HEADLINE>
<TEXT>



Görülüyor ki, tribünlerde maçlardan evvel ve sonra çıkan tatsız olayların bütün tedbirlere rağmen önü alınamıyor. İnsan düşünüyor da, bu olaylarda acaba artık dilimizde tüy kalmadan saydığımız nedenleri mesela sosyal, ekonomik ve politik problemleri bir tarafa mı atsak... Saldırganlık simgesi olarak kullanılan bıçakları neden kınlarına bırakmıyoruz sorusuna mı yönelsek... 
Evet erkeklik ve maçoluk duygusu içinde taşınan bu bıçaklar, acaba genetik bir faktörden mi kaynaklanıyor Avrupa'da bile kızgınlık ve kıskançlık davranışları içinde kullanılan silah hep bıçak. Esasında bizce bu bıçaklar kalitesizliğin, kişiliksizliğin, eğitimsizliğin, korkaklığın bir simgesi. O yüzden unutun genetik faktörü. Neden, sosyal, ekonomik ve politik faktörler yalnızca işin işinde. Burada kişiliksiz ve belki de işsiz ve sosyal kopuk kimlikler, hatta ciddi bir okul eğitimi görmemişler, içlerindeki psikopatolojik saldırganlık için en uygun yeri spor sahaları olarak görmektedirler. Ve maalesef bu zavallı kişilere taraftarımız adı altında karşılıksız bilet verenler de kendi çıkarları ve kulüpteki mevkilerini korumak için çanak tutmaktadırlar. Olayları önlemek için yalnızca polisiye tedbirler yetmez. Sporu spor için seven taraftarlara da bu gibi hasta kişiliklere uymamaları yönünde eğitim kampanyaları açıkmalıdır. Burada basına, kulüp yöneticilerine ve ailelere büyük görevler düşmektedir. 


</TEXT>
</DOC>
