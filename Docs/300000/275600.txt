<DOC>
<DOCNO> 275600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/soneko16.html </URL>
<DATE> 2004/09/28/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Borsa YTL'ye hazırlanıyor... Yeni fiyat adımları belirlendi... 
</HEADLINE>
<TEXT>

     İstanbul Menkul Kıymetler Borsası İMKB Hisse Senetleri Piyasası'nda, Yeni Türk Lirası'na YTL hazırlık kapsamında, 1 Ekim tarihinden itibaren 2 bin 520-5 bin TL baz fiyat kademesi için 20 TL'lik fiyat adımına geçilecek ve ''küsurat adet limiti'' uygulaması geçici olarak yürürlükten kaldırılacak. 
     İMKB Hisse Senetleri Piyasası Müdürlüğü'nün, konuyla ilgili genelgesinde, fiyat adımı değişikliği kapsamında 2 bin 525-5 bin TL baz fiyat kademesi ve bu kademede geçerli olan 25 TL'lik fiyat adımının kaldırılarak, yerine 2 bin 520-5 bin TL baz fiyat kademesi için 20 TL'lik fiyat adımının uygulamaya konacağı belirtildi. 
     Açıklamada verilen örneğe göre, bu değişiklik sonucunda ağırlıklı ortalama fiyatı 3 bin 817 lira olan bir hisse senedinin baz fiyatı 3 bin 820 lira olacak ve bu hisse senedinde 20 TL ve katlarında olmak üzere 3 bin 820, 3 bin 840 gibi emirler verilebilecek. 
     Açıklamada, ''bir üyenin bir hissedeki tüm temsilcilerine ait bekleyen küsurat emirlerinin toplamı alışta ve satışta olmak üzere bir lota eşit ya da fazla olamaz'' kuralı uyarınca, yürürlükte olan hisse bazında küsurat adeti limiti uygulamasının, 1 Ekim-31 Aralık tarihleri arasında geçici olarak yürürlükten kaldırılacağı bildirildi. 
     Buna göre, 1 Ekim tarihinden itibaren bir hisse senedinde, herhangi bir üyenin tüm temsilcilerine ait bekleyen küsurat emirlerinin toplamına herhangi bir miktar kısıtlaması uygulanmayacak. 
     Açıklamada, ''Böylece yeni YTL uygulaması ile birlikte Hisse Senetleri Piyasası'nda devreye alınacak değişiklikler öncesinde, yatırımcıların ellerinde bulunan küsurat miktarları tama iblağ veya tasfiye etmek şeklinde ortaya çıkabilecek yoğun taleplerine üyelerimizin rahatlıkla cevap verebileceği bir yapı hedeflenmiştir'' denildi. 

     
</TEXT>
</DOC>
