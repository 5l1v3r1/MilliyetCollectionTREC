<DOC>
<DOCNO> 266584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/soneko43.html </URL>
<DATE> 2004/08/26/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Brent petrol 40 doların altına indi... 
</HEADLINE>
<TEXT>

     Londra Borsası'nda işlem gören Brent türü ham petrolün varil fiyatı, 3 hafta aradan sonra 40 dolar seviyelerine kadar geriledi. 
     Irak'ın petrol ihracatının normale dönmesi ve ABD benzin stoklarının beklenenden yüksek açıklanmasıyla uluslararası borsalarda ham petrol sözleşmelerini satmayı hızlandıran büyük fonlar, fiyatlardaki gerilemeyi körükledi. 
     New York Borsası'nda hafif türü ham petrolün varili 48 sent düşüşle 42.99 dolardan satılırken Londra'da Brent türü ham petrol gün içinde 39.80 dolara kadar geriledi. 
     ABD Enerji Bilgi İdaresi'nin ülkedeki ticari akaryakıt stoklarının 20 Ağustos itibariyle 5 yıllık ortalamaların üst sınırına yakın seviye olan 205.7 milyon varil düzeyinde bulunduğunu duyurmasının ardından, Irak'ta petrol boru hatlarına yönelen saldırıların ülkenin petrol ihracatını kesintiye uğratmayacağının açıklanması, OPEC cephesinden gelen olumlu haberlerle de birleşince, piyasalarda petrol arzına ilişkin kaygıların kısmen giderilmesini sağladı. 
     
</TEXT>
</DOC>
