<DOC>
<DOCNO> 267014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/ekonomi/aeko.html </URL>
<DATE> 2004/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Demir Sabancı da bıraktı 
</HEADLINE>
<TEXT>


Perakendecilik Grup Başkanlığı'ndan ayrılan Demir Sabancı, Holding'deki görevinden ayrılan üçüncü kuşaktaki son isim oldu. Daha önce Ali Sabancı İş Geliştirme Grup Başkanlığı'nı bırakmıştı 

EKONOMİ SERVİSİ 

Demir Sabancı Sabancı Holding Perakendecilik Grup Başkanlığı görevini 1 Eylül'den itibaren bırakıyor. Hacı Ömer Sabancı Holding AŞ'den İMKB'ye yapılan açıklamada organizasyon değişikliğine gidildiği bildirildi. 
Buna göre 1 Eylül'den geçerli olmak üzere Perakendecilik Grup Başkanlığı ile Gıda Grup Başkanlığı birleştirilecek. Oluşacak Gıda ve Perakendecilik Grup Başkanlığı görevini, Gıda Grup Başkanı Haluk Dinçer yürütecek. 
Lastik ve Takviye Malzemeleri Grup Başkanlığı ile Otomotiv Grup Başkanlığı da birleştirildi. Yeni oluşan Lastik, Takviye Malzemeleri ve Otomotiv Grup Başkanlığı görevini, Lastik ve Takviye Malzemeleri Grup Başkanı Turgut Uzer yürütecek. 
Dış İlişkiler Grup Başkanlığı'nın ismi Dış Ticaret Grup Başkanlığı, Banka ve Sigorta Grup Başkanlığı'nın ismi ise Finansal Hizmetler Grup Başkanlığı olarak değiştirildi. 

Üçüncü nesil dışarıda 
İMKB'ye yapılan açıklamada, organizasyon değişikliğiyle Perakendecilik Grup Başkanlığı'nı bırakan Demir Sabancı, Sabancı Holding'deki görevinden ayrılan üçüncü nesilden son isim oldu. Demir Sabancı'dan önce, Sabancı Holding Strateji ve İş Geliştirme Grup Başkanı olarak görev yapan Ali Sabancı da istifa ederek gruptan ayrılmıştı. 
Ali Sabancı'nın ablası Emine Kamışlı, ise 2001 yılında Aksigorta Murahhas Azası iken görevi bırakmış, Esas Holding'in başına geçmişti. Ali Sabancı da görevinden ayrılarak, Esas Holding'de çalışmaya başlamıştı. 
Sabancı Grubu'ndan koparak kendi işini kuran bir diğer isim ise Hacı Sabancı'nın kızı Demet Sabancı'nın eşi Cengiz Çetindoğan. 
Philsa'da genel müdürlük yaparken görevinden istifa eden Cengiz Çetindoğan, Demsa İç ve Dış Ticareti kurdu. Çetindoğan, dünyaca ünlü Mothercare, Laura Ashley ve Mexx'i Türkiye'ye getirdi. 
Hacı Sabancı'nın oğlu Mehmet Sabancı da 2001'de Gıda Grubu'nda direktörlük görevinden ayrılmış, F B Otomotiv'i kurmuştu. 
Bu arada şu anda holding yönetim kurulu başkanlığını yürüten Güler Sabancı'nın kardeşi Yakup Sabancı da, Güler Sabancı ile ortak Birlas Motorsport Lastik Satış ve Servis Şirketi'ni kurmuştu. 
Grup'un dışınd kendi işini kuran diğer Sabancı ise Sakıp Sabancı'nın kızı Dilek Sabancı. Sabancı 1989 yılında Vista Turizm şirketini kurmuştu. 

Annesine de kardeşine de kırgın... Demir Sabancı'nın Sabancı Grubu'ndan ayrılacağı Sakıp Sabancı'nın ölümünden hemen sonra konuşulmaya başlanmıştı. Aileye yakın çevrelerin verdiği bilgiye göre bunun en önemli sebebi Demir Sabancı'nın holdingin yeniden yapılandırılması çalışmaları sırasında aileyle farklı görüşlere sahip olmasıydı. 
Bu görüş ayrılıkları öyle bir şekil almıştı ki bu durum Demir Sabancı ile annesi Sevda ve kızkardeşi Serra'nın da arasını açmıştı. Demir Sabancı o günlerde yakın bir dostuna şöyle konuşmuştu "Babam öldüğünde umumi vekalet benim üzerimdeydi. Ama ben ondan kalan her şeyimi annem ve kızkardeşimle paylaştım. Oysa onlar beni yeni oluşumda yalnız bıraktılar." 
Bu arada ailesinin Demir Sabancı'nın evliliğine de sıcak bakmadığı ve bu yüzden de ilişkilerin gerildiği konuşulanlar arasında. Demir Sabancı 1991 Türkiye 2. güzeli Aslıhan Koruyan ile evlenmişti. Demir Sabancı dün dostlarına çok üzgün olduğunu ve bir süre yurtdışında kalacağını söyledi. 

Güler Sabancı'nın danışmanlar kadrosu... Sabancı Holding Yönetim Kurulu Başkanı Güler Sabancı profesyonelleşme yolunda önemli adımlar atıyor. Son olarak holdingde bir danışmanlar kadrosu oluşturuldu. Danışmanlar kadrosunun başına Can Paker getirildi. Kadronun diğer üyeleri ise TÜSİAD eski başkanı Erkut Yücaoğlu, Jan Nahum ve Ahmet Aykaç oldu. 

İkinci el oto işine girmesi bekleniyor Demir Sabancı'nın Sabancı Grubu'ndan ayrılarak kendi işini kurmak istediği söyleniyor. Konuşulanlara göre Sabancı, ikinci el otomobil işine girecek. Bunun nedeni ise 1996 yılında teröristler tarafından öldürülen babası merhum Özdemir Sabancı'nın, oğlu Demir Sabancı'yı bu alanda yetiştirmiş olması. 

Japonya'da çalıştı 
Bilindiği gibi Özdemir Sabancı, Toyotosa'yı kurmuş, Türk otomotiv sanayiini Japon ortaklığı ile büyük bir atağa geçirmişti. İşte o dönemde Toyota'nın da tavsiyesiyle oğlu Demir Sabancı'nın ikinci el otomobil konusunda eğitim görmesini istemişti. 
1993 yılında Boston Üniversitesi'nde Ekonomi ve Uluslararası İlişkiler okuduktan sonra, New York'ta Cornell Üniversitesi'nde master yapan Demir Sabancı bu nedenle, Japonya'da Mitsui ve Toyota Motor Corporation'da çalışmıştı. 
Ancak Sabancı, Türkiye'ye döndükten sonra Teknosa Genel Müdürlüğü, Sabancı Holding Perakendecilik Grup Başkan Yardımcılığı görevlerinde bulunmuş, 1 Nisan 2002 tarihinde de Sabancı Holding Perakendecilik Grup Başkanı olarak atanmıştı. Demir Sabancı'nın başında bulunduğu Perakende Grubu'nun çatısı altında Carrefoursa, Diasa ve Teknosa şirketleri bulunuyordu. 

Yeni sistem getirecek 
Sabancı'nın görevinden ayrıldıktan sonra kurmayı düşündüğü söylenen firmanın ikinci el piyasasına yepyeni bir soluk getireceği belirtiliyor. Çünkü kurmayı düşündüğü firma bilinen galericilik sisteminden farklı olarak çalışacak. 
Sabancı'nın otomobil üreticileriyle işbirliği içinde yeni ve farklı bir ikinci el sistemiyle çalışacağı konuşuluyor. 


</TEXT>
</DOC>
