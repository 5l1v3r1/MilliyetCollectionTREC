<DOC>
<DOCNO> 271471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sontur24.html </URL>
<DATE> 2004/09/13/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Adana'da sokak ortasında cinayet... 
</HEADLINE>
<TEXT>

     Neşet KARADAĞ- Fatih KARAÇALI ADANA, DHA 

ADANA'da geçen temmuz ayında intihar eden 18 yaşındaki Nurcan Bucuğa'ya 1.5 yıl önce tecavüz etmekten halen mahkemesi süren 34 yaşındaki enişte Vedat Çiçek, baldızının kuzenlerinin düzenlediği silahlı saldırıda öldürüldü. Yoldan geçen biri kadın 2 kişi de seken kurşunlarla yaralandı. Katil zanlıları amca çocukları Halil ve Selçuk Bucuğa, "Namus için öldürdük'' dedi. 
     İddiaya göre, Yüreğir İlçesi'ne bağlı Menekşe Köyü'nde oturan Vedat Çiçek, 1.5 yıl önce baldızı Nurcan Bucuğa'ya tarlada tecavüz etti. Çiçek, baldızını kaçırarak Adana'da ev kiraladı. Kızın ailesinin Cumhuriyet Savcılığı'na suç duyurusunda bulunması üzerine enişte yakalandı. Enişte Vedat Çiçek hakkında Adana 4'üncü Ağır Ceza Mahkemesi'nde Küçük yaşta kızı alıkoymak, tecavüz etmek' suçlarından dava açıldı. Çiçek, 6 Temmuz 2004'te tutuksuz yargılanmak üzere tahliye edilirken, ailesi tarafından dışlanan Nurcan Bucuğa tüfekle intihar etti. Nurcan'ın cesedinin yanında Kendi isteğimle intihar ediyorum. Ailemin bununla ilgisi yok. Tek suçlu Vedat Çiçek' notu bulundu. Bunun ardından Bucuğa Ailesi, Çiçek'e bir süre önce köy yolunda pusu kurdu. Çiçek'i dövüp hastanelik etti. 
     
     AVUKATININ YANINA GİDİYORDU 

     22 Eylül'de yapılacak karar duruşması için dün avukatının bürosuna giden enişte, eşinin ve baldızının amca çocukları Halil ve Selçuk Bucuğa tarafından takibe alındı. Adliye önünde iki amca çocuğu Çiçek'i park halindeki iki otomobilin arasına sıkıştırıp kurşun yağmuruna tuttu. Kurşunlardan biri kafasına, 3'ü göğsüne isabet eden Çiçek kanlar içinde yere yığıldı. Çevredeki yurttaşlarca karga tulumba çağrılan ambulansa bindirilerek Numune Hastanesi'ne götürülen Çiçek yolda hayatını kaybetti. Yoldan geçen Ahmet Nazmi Türkmen ile Handan Boğa da seken kurşunlardan hafif şekilde yaralandı. 
     Olaydan sonra Adliye Karakolu polislerince suç aleti silahlarıyla birlikte yakalanan amca çocukları Halil ve Selçuk Bucuğa, cinayeti kendilerinin işlediğini itiraf etti. İki amca çocuğu, "Namus yüzünden öldürdük. Amcamızın kızı Nurcan'a tecavüz etmişti'' dedi. 
     Çiçek'i ambulansa bindirip ardından Numune Hastanesi'ne gelen vatandaşlar, yaralının öldüğünü öğrenince "10 dakika yerde bekledi. Etraf kan gölüne dönmüştü, ama kimse arabasına almak istemedi'' diye tepki gösterdi. 
     
     Tecavüzü reddetti 

     Baldızına tecavüz ettiği gerekçesiyle öldürülen Vedat Çiçek, tutuksuz yargılandığı mahkemedeki savunmasında şunları söylemişti 
     "Nurcan bana hamile olduğunu söyledi. Çocuk düşürmek için benden iğne istedi. Alıp kendisine verdim. Kimsenin yüzüne bakamadığı için Adana'da kendisine ev bile kiraladım. Kayınbiraderim Yakup da yanımdaydı. Nurcan eşime farklı şeyler anlatmış. Köye döndüğümde, ailece ellerimi bağlayıp başıma çuval geçirerek beni dövdüler. Öldüreceklerini söylediler. Bir köylü jandarmaya giderek durumu anlatmış. Jandarma beni kurtardı. Ben Nurcan'a tecavüz etmedim. Kendisine köyün çobanının tecavüz ettiğini söylemişti.'' 
     
     Eniştesinden şikayetçi oldu 

     Kendisine tecavüz ettiğini iddia ettiği eniştesinin cezaevinden tahliye edilmesinin ardından intihar eden Nurcan Bucuğa ise mahkemede "Tarlada çalışıyordum. Tuvaletim geldi. Tepe arkasında tuvalete gittim. Arkamdan gelen eniştem benim zorla ırzıma geçti. Kimseye söylememem için tehdit etti. Hamile kaldım. Eniştem bebeği düşürmem için iğne getirdi. Yengeme romatizmam olduğunu söyleyerek iğneleri vurdurdum. Bebek düşmeyince, Adana'da doktora götürdü. Adı Selçuk olan doktor bebeğimi kürtajla aldı. Kürtajdan sonra eniştem yine bana zorla tecavüz etti. Beni tehdit ettiği için aileme bana tecavüz edenin 2 yıl önce öldürülen köyün çobanı olduğunu söyledim. Oysa eniştem bana tecavüz etti'' diyerek şikayetçi olmuştu. 

     
</TEXT>
</DOC>
