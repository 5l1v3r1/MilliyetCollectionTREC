<DOC>
<DOCNO> 269195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sondun18.html </URL>
<DATE> 2004/09/05/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
'Türkiye'nin AB üyeliği tarihi bir karar olacak' 
</HEADLINE>
<TEXT>

     Almanya'nın eski Başbakanı Willy Brandt'ın uzun yıllar danışmanlığını yapan Egon Bahr, Türkiye'nin AB üyeliğinin tarihi boyutu olan bir karar olacağını belirtti. 
     Bahr, Der Spiegel dergisinde yayınlanan yorumunda, Türkiye'nin üye olması durumunda AB içinde önemli bir konuma sahip olacağı, ancak Avrupa'nın buna hazır olmadığı görüşünü savunarak, şunları kaydetti 
     ''AB'nin kendisini bulmaya ve sağlamlaşmaya ihtiyacı var. Türkiye'nin AB üyeliği tarihi boyutu olan bir karar olacak. Sadece dini unsur bir kenara bırakılsa bile, AB bir süre sonra Suriye, Irak, İran ve Lübnan'ın da yer aldığı bir bölge için yeni politika belirlemek durumunda kalacak. Bir AB ülkesi olarak Türkiye'nin isteği dışında Birlik içinde bir karar alınması neredeyse imkansız hale gelecek. Buna karşın Türkiye Ortadoğu bölgesi ile ilgili kararlarda lider rolü üstlenecektir'' Türkiye için ne tam üyeliğin, ne de Alman muhalefet partileri tarafından istenen ''imtiyazlı ortaklığın'' tek başına dikkate alınması gerektiğini kaydeden Bahr, ''Bunun için 'Türkiye'nin AB'ye katılımı' ifadesi kullanılabilir. Üyelik müzakereleri ışığında daha sonra gerekli karar verilebilir. Bu Türkiye için bir kader kararıdır. Buna şimdiden karar verilemez'' şeklinde görüş belirtti. 
     
</TEXT>
</DOC>
