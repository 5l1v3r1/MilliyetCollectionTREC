<DOC>
<DOCNO> 265079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sontur18.html </URL>
<DATE> 2004/08/20/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Kaçkar'da kaybolan İsrailli dağcıların yeri tespit edildi... 
</HEADLINE>
<TEXT>

     Rize Valisi Enver Salihoğlu, yöreyi bilmeyen dağcıların tırmanış için yanlarına rehber almaları, hareket ettikleri yerleri güvenlik birimlerine bildirmeleri gerektiğini söyledi. 
     Vali Salihoğlu, Kaçkar Dağları Buzullar mevkiinde düşerek yaralanan İsrailli dağcılarla ilgili AA muhabirine yaptığı açıklamada, kayıp dağcı Conat Hanelirur'u arama kurtarma çalışmalarının uzman ekipler tarafından sürdürüldüğünü belirtti. 
     Buzda kayan ve hafif yaralanan diğer dağcı Yuav Drotov'un sağlık durumunun iyi olduğunu ifade eden Vali Salihoğlu, dağcıların istenmeyen durumlarla karşı karşıya kalmamaları için kurallara uymaları gerektiğini kaydetti. 
     Yöredeki yoğun dağcılık faaliyetleri nedeniyle genelge çıkarttıklarını ve ilgili yerlere gönderdiklerini belirten Vali Salihoğlu, şunları söyledi 
     ''Yöreyi bilmeyen dağcıların yanlarına rehber almaları, hareket ettikleri yerleri güvenlik birimlerine bildirmeleri gerek. Ayrıca gerekli donanımları eksiksiz olmalı. Bu, kendi güvenlikleri açısından önemlidir. Bu kurallara uyulmayınca, külfet ülkemize kalıyor. Ancak kurala uyulsa da uyulmasa da dağcıların güvenliğini sağlamak görevimizdir.'' Rize'nin Çamlıhemşin İlçesi Kaçkar Dağları'ndan inen İsrailli dağcılar Yuav Drotov ile Conat Hanelirur, dün Buzullar mevkiinde kayarak düşmüştü. 
     Kazada kolu kırılan Yuav Drotov, Kavron Yaylası'na giderek köylülerden yardım istemiş, bunun üzerine jandarma ve dağcılardan oluşan ekibin Hanelirur için başlattığı arama kurtarma çalışmalarından, yoğun sis nedeniyle sonuç alınamamıştı. 
     
     SAĞ OLUP OLMADIĞI KESİNLEŞMEDİ 
     Bu sabah erken saatlerde arama kurtarma çalışmalarına yeniden başlayan ekiplerin, dağcı Hanelirur'un bulunduğu yeri büyük olasılıkla tespit ettiği, ancak sağ olup olmadığı konusunda bilgiye ulaşılamadığı bildirildi. 
     
</TEXT>
</DOC>
