<DOC>
<DOCNO> 296762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/yazar/asik.html </URL>
<DATE> 2004/12/11/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Michaud ve Chirac 
</HEADLINE>
<TEXT>


Fransı Devlet Başkanı Jacques Chirac, ikide bir farklı şeyler söylüyor, zaman zaman kendisiyle bile ters düşüyor... Yalnız Türkiye konusunda değil. Hemenhemen her konuda aynı tavrı sergiliyor. 
Filozof Yves Michaud, Chirac'ın nutuklarını ele alıp inceledi ve "Chirac Dans Le Texte" Stock Yayınları adlı kocaman bir kitap oluşturdu. Michaud kitabında, Chirac'ın çok konuşan ama az iş yapan biri olduğunu anlatıyor. Peki Fransızlar neden ona oy veriyor Yanıtını Mösyö Michaud'dan dinleyelim 
- Fransızlar ona, bir aynada kendilerine bakar gibi bakıyorlar. Fransızlar da onun gibiler. Reformlar yapmak istiyorlar ama kendi durumlarında hiçbir değişikliğe gitmeden, hiçbir şeyi zorlamadan ve aslında hiçbir şeyi hiçbir biçimde değiştirmeden... Yani yerine sayarak reform yapmak. Yani reform yapacağım diyerek konuşmak ama hiçbir şey yapmamak... Bu meziyet, hem Fransız halkında mevcut hem, de Chirac'ta... 

İlkokul mezunları da ehliyet alabilecekmiş. 
Doğru karar... Çünkü bizim eğitim sisteminde ilkokul mezunu ile üniversite mezunu arasında büyük fark bulunmuyor.. 
Haldun Ertem 

Gül ile bira... Gül ile bira kokusu benzeşir... Bunu içkili bir vatandaş değil, Münih Teknik Üniversitesi hocalarından Doğal Yağları Araştırma Derneği Başkanı Dietrich Webner söylüyor. Profesörün yaptığı tespitlere göre bira ile gül, yasemin ve greyfurtun içindeki esans yağları aynıdır... Bu aromalar, beynin limbik sistemini etkileyerek insana rahatlık hissi vermektedir... 

Uzmanlığın sırrı Irak tezkeresi sırasında ekranlarda "Ortadoğu uzmanı" diye tanıtılan kimi gazetecilerin, Türkiye'nin Irak'a asker göndermesi için yırtındığını gördük. Eğer asker gönderilmezse Türkiye adeta çökecekti. Tam tersine asker göndermediğimiz için, hem ABD hem AB nezdinde itibarımız arttı... 
Aynı tipler şimdi AB konusunda yine uzman olarak ekranlarda... Nasıl oluyor da bunlar hem sürekli yanılıyor hem de uzman kalabiliyorlar 
Yoksa "uzman" diye, sadece egemen çevrelerin borazanlığını yapanlara mı deniyor 

TÜBİTAK'ta hukuk... Kemal Bostancıoğlu TÜBİTAK Popüler Bilim Kitapları işletme müdürüydü. Prof. Nüket Yetiş'in başkanlığa atanmasından sonra, 4 ay önce, işine son verildi. Ne var ki açılan dava sonucu iş mahkemesi Bostancıoğlu'nu göreve iade etti. TÜBİTAK işten çıkarma gerekçesi olarak "performansı düşük, otoritesi yok" gibi sebepler öne sürmüştü. Savunma almamıştı. Yeni iş kanunu bu konularda kesin kanıt istiyor ve savunma alınmasını şart koşuyor. O yüzden Bostancıoğlu işine iade edildi. Kararı veren yargıçları kutluyoruz.. 

Ucunu kapatalım AB'den müzakere tarihi alacağımız kesin gibi görünüyor. Kimileri bu kadarıyla yetinecek gibi... Hatta müzakere tarihi almayı yurtiçine siyasi zafer gibi takdime hazırlananlar var... 
Oysa tarih almak üyelik anlamına gelmiyor. 
Tam üyelik yoluna döşenen engeller halen olduğu gibi duruyor. 
Bakınız Almanya'daki 1490 Türk Derneği'nin dün yayımladığı ortak bildiride AB'nin Türkiye'nin önüne koyduğu engeller nasıl sıralanıyor 
1. Türkiye tüm gerekli katılım koşullarını yerine getirse bile, Avrupa Birliği Türkiye'nin üyeliğini reddedebilme yetkisinin kendisinde tutmak istemektedir. 
2. Türkiye'nin tam üyeliğe alınmasının, AB ülkelerinde referandumla belirlenmesi düşünülmektedir. 
3. Türkiye vatandaşlarının serbest dolaşımı hakkı yalnız geçici bir süre için değil, sürekli kılınmak istenmektedir. Bu koşul, Avrupa Birliği'nin ruhu ve felsefesiyle tamamen çelişmektedir. 
4. Türkiye nin tarım sektörü ve altyapı alanlarında, AB yardımlarından sürekli olarak uzak tutulması düşünülmektedir. 
5. Türkiye'ye kesin bir tam üye olma tarihi öngörülmemektedir. 
Bugüne değin hiçbir aday ülke için bu veya benzeri koşullar öngörülmemiştir. 
Müzakerelerin başlamasının bir şey ifade etmeyeceğini Hollanda Dışişleri Bakanı Bot, 1 Aralık günü Hollanda gazetesi Handelsblat'a verdiği demeçte nasıl güzel anlatıyor 
- Türkiye'ye müzakerelere başlaması için ek şartlar koşulması adil olmayabilir fakat bu Avrupa'nın siyas gerçeğidir. Türkiye'ye müzakere tarihi verilmesi Türkiye'nin bir süre sonra tam üye olacağı anlamına da gelmez... 
AB ilerde kıvırtmak için yolun ucunu açık bırakmak istiyor... Hükümet, Helsinki ve Kopenhag'da verilen sözlerin tutlması için bastırmalıdır. 

Günün esprisi "Onlar hortumcular kendilerini iyi biliyorlar. Tir tir titriyorlar. Tek tek hesap sorulacak." 
Devlet Bakanı Ali Atacan, pardon Ali Babacan. 



</TEXT>
</DOC>
