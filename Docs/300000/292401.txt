<DOC>
<DOCNO> 292401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonspo04.html </URL>
<DATE> 2004/11/26/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Del Bosque Kötü futbolun en önemli etkeni sahanın kötülüğü 
</HEADLINE>
<TEXT>

     Beşiktaş Teknik Direktörü Vicente Del Bosque, Steaua Bükreş ile oynadıkları UEFA Kupası maçında iki takımın da iyi oynamadığını söyledi. 
     Del Bosque, Steaua Bükreş Teknik Direktörü Walter Zenga'nın toplantısının uzun sürmesi üzerine basın toplantısına katılmazken, soyunma odası önünde Türk basın mensuplarının sorularını yanıtladı. 
     İyi oynamadıklarını ifade eden İspanyol teknik adam, ''İki takım da bugün az futbol oynadı. Bunun en önemli etkeni sahanın kötü olmasıydı'' dedi. 
     Teknik direktör Del Bosque, oyuna kötü başladıklarını ve bir anda 2 gol yediklerini kaydererek, ''Bizim kötü başlamamız rakibimize avantaj verdi. Son 10 dakika yüklendik, ama istediğimiz gole ulaşamadık'' diye konuştu. 
     Gruptan çıkma şanslarıyla ilgili bir soruya İspanyol teknik adam ''Biz öncelikle oynadığımız futbolu düşünmeliyiz'' demekle yetinirken, kaleci Ramazan konusundaki bir soru üzerine de ''İki golü de durduracak pozisyonu yoktu. Ben Ramazan'ın gollerde hatalı olduğuna inanmıyorum'' dedi. 
     
     CAREW'İN SAKATLIĞI 

     Karşılaşmanın ikinci yarısında sakatlanarak yerini Tümer'e bırakan Carew'in durumunun yarın yapılacak kontrollerden sonra netlik kazanacağı açıklandı. 
     Kulüp doktoru Ayhan Optur, Norveçli futbolcunun sağ ayak bileğinde zedelenme olduğunu ve sakatlığının durumunun yarınki kontrollerin ardından netlik kazanacağını kaydetti. 
     
     ZENGA ''GÜZEL BİR GALİBİYET'' 

     Basın toplantısına Rumen gazetecilerin alkışları arasında gelen Steaua Bükreş Teknik Direktörü Walter Zenga ise Beşiktaş karşısında iyi bir galibiyet aldıklarını ifade etti. 
     Zenga, maçta çok iyi mücadele ettiklerini ve gruptan çıkmak için önemli bir galibiyete imza attıklarını söyledi. 
     
     BEŞİKTAŞ ÜZGÜN 

     Beşiktaşlı futbolcular, teknik heyet ve yöneticiler maç sonrası Steaua Bükreş yenilgisine oldukça üzüldü. 
     Karşılaşma sonrası futbolcular maçın hakemine erken bitirdiği gerekçesiyle itirazda bulunurken, yöneticilerin de son derece üzgün oldukları gözlendi. 
     Siyah-beyazlılar, bu gece özel bir uçakla İstanbul'a dönecek. 
     
</TEXT>
</DOC>
