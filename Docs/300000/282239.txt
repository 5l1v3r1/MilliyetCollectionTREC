<DOC>
<DOCNO> 282239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sontur10.html </URL>
<DATE> 2004/10/21/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Öğrenciler, kira fiyatları için yürüdü 
</HEADLINE>
<TEXT>

     Ahmet BAYRAK MUĞLA, DHA 

MUĞLA Üniversitesi'nde okuyan öğrenciler kent merkezinde artan ev kiralarını yürüyüşle protesto etti. 
     Sınırsızlık Meydanı'nda toplanan yaklaşık 300 öğrenci, "Müşteri değiliz, öğrenciyiz'', "Ev mi kiralıyoruz, şato mu'', "Verilen sözler tutulsun'' sloganları atarak Belediye önüne kadar yürüdü. 
     Burada basın açıklaması yapan öğrenciler, isteklerini 5 maddede sıralayarak, "Muğla Üniversitesi öğrencileri olarak en acil taleplerimiz olan barınma ve ulaşım sorunlarının çözülmesini istiyoruz. Yerel seçimlerde Başkan Osman Gürün propagandasında barınma sorunumuzu çözeceğini vaadediyordu. Ancak buna ilişkin en ufak somut bir adım atıldığını göremiyoruz. Binlerce öğrenci hala ödediği kiralar yüzünden yoksulluk içinde yaşıyor. Bunun en çarpıcı örneğini hergün iftar çadırlarını öğrencilerin doldurmalarından görüyoruz. Verdiğimiz yüksek kiralar nedeniyle sosyal- kültürel faaliyetlerde bulunamıyoruz. Bu şartlarda eğitim alan öğrencilerin bilim üretmesi nasıl beklenir Buradan Osman Gürün'e verdiği sözleri hatırlatıyoruz'' dedi. 
     Öğrenciler isteklerini şöyle sıraladı 
     "Kiralar düşürülsün ve ciddi anlamda denetlensin. Kamuya ait yurtlar, apartlar ve konutlar inşa edilsin. Ulaşım kamu yararını gözeterek belediye tarafından gerçekleştirilsin ve denetimli araçların şoförleri belediye otobüslerinde istihdam edilsin. Ulaşım ücretleri en hızlı şekilde öğrenci 350 bin lira, tam bilet 600 bin lira seviyesine çekilsin. Bu sorunlar yerel yönetimler, sendikalar, üniversite ve öğrencilerin de içinde bulunduğu demokratik yöntemler geliştirilerek ve daha fazla zaman kaybedilmeden çözülsün.'' Öğrencilerin eylemleri sırasında renkli sahneler oluştu. Mızıka ve davullarla ritim tutan öğrenciler dans da etti. Ciao Bella' parçasını dolmuşçulara uyarlayan gençler dans ve müzikle coştu. 
     Basın açıklamasının ardından öğrenciler aralarında seçtikleri üç temsilci ile topladıkları 1500 imzayı başka bir toplantıda olduğu için makamında bulunmayan Belediye Başkanı Osman Gürün'ün vekili Yavuz Kayı'ya teslim etti. Belediye Başkan Vekili Yavuz Kayı öğrencilerle bir süre görüştü. Öğrenciler daha sonra olaysız dağıldı. 
     
</TEXT>
</DOC>
