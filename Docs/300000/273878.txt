<DOC>
<DOCNO> 273878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sondun07.html </URL>
<DATE> 2004/09/22/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
ABD, Yusuf İslam'ın ülkeye girişine izin vermedi 
</HEADLINE>
<TEXT>

     ABD, Müslüman olduktan sonra ismini Yusuf İslam olarak değiştiren ünlü şarkıcı Cat Stevens'ın ülkeye girişine izin vermedi. 
     Amerikalı yetkililer, Londra'dan kalkan ve ABD'deki uluslararası Dulles havaalanına inmesi gereken uçağın, yolcularının arasında Yusuf İslam'ın olduğunun tespit edilmesi üzerine Maine'deki Bangor havalimanına indiğini söylediler. 
     Taşımacılık Güvenlik İdaresi sözcüsü Nico Melendez, yolculardan birinin, ABD'nin izleme listesinde yer aldığının tespit edildiğini ve uçağın 4 saat kadar süren bir rötarın ardından Dulles havaalanına hareket ettiğini belirtti. 
     Uçağın, Maine'de federal ajanlar tarafından karşılandığı ve izleme listesinde yer aldığı tespit edilen yolcunun kimliğinin Yusuf İslam olarak doğrulandığı belirtildi. 
     İslam'ın, Maine'de sorgulandığı ve güvenlik önlemleri gerekçesiyle ABD'ye girişine izin verilmediği kaydedildi. 
     Güvenlik yetkilileri, İslam'ın ilk uçakla ülkeden ayrılacağını ifade ettiler. 
     İslam'ın uçakta olduğunun, havayolu şirketlerinin yolcular hakkında bilgi vermesini gerektiren Gelişmiş Yolcu Bilgi Sistemi sayesinde öğrenildiği belirtildi. 
     Asıl adı Stephen Georgidu olan, sahne ismi olarak Cat Stevens'ı seçen bir zamanların ünlü şarkıcısı, 60 ve 70'li yıllarda adını duyurmuştu. 
     Stevens, 70'li yılların sonlarına doğru müzik kariyerine son noktayı koyarak, Müslüman olmuş ve ismini Yusuf İslam olarak değiştirmişti. 
     
</TEXT>
</DOC>
