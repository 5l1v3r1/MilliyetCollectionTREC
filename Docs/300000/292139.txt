<DOC>
<DOCNO> 292139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sontur34.html </URL>
<DATE> 2004/11/25/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Kayseri - Malatya karayolunda mahsur kalan 120 kişi kurtarıldı 
</HEADLINE>
<TEXT>

     Kayseri-Malatya karayolunda tipi nedeniyle araçların içerisinde mahsur kalan 120 kişiyi Karayolları ve Jandarma ekipleri kurtardı. 
     AA muhabirinin aldığı bilgiye göre, yoğun kar yağışı ve tipi nedeniyle Pınarbaşı-Gürün ilçeleri arasındaki Mazıdağı ve Ziyarettepe bölgelerinde bu sabah araçlar içinde 120 kişi mahsur kaldı. Karayolları ve Jandarma ekiplerinin çabaları sonucu mahsur kalan vatandaşlar kurtarıldı. Yolcuların bir bölümü Karayolları Maraş Bakımevi'ne, bir bölümü Yazyurdu Jandarma Karakolu'na götürüldü. 
     Karayolları görevlisi Şükrü Aydemir, AA muhabirine yaptığı açıklamada, yaklaşık 4 saat mahsur kalan 120 kişiyi, 10 ayrı araçla kurtararak Maraşlı Bakımevi'ne ve Yazyurdu Jandarma Karakolu'na götürdüklerini söyledi. Aydemir, ''Yoğun tipi nedeniyle görüş mesafesi sıfıra düştü. Yolda kalan yolcuların tamamını kurtardık. Hepsinin sağlık durumu iyi, yiyecek sıkıntısı şu anda yok. Bir yolcu otobüsü de bozulmuştu. Yolcuları Gürün İlçesi'ne gönderdik'' dedi. 
     Yolda mahsur kalan yolculardan Pınarbaşı İlçe Tarım Müdürü Ahmet Polat ise Yazyurda Jandarma Karakolu'nda misafir edildiklerini söyledi. Polat, ''Asker karavanası ile karnımızı doyurduk. Yolun açılmasını bekliyoruz ama pencereden dışarısı bile gözükmüyor. Kimse zorunlu olmadan yola çıkmasın'' diye konuştu. 
     
</TEXT>
</DOC>
