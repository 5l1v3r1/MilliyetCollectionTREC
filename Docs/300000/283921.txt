<DOC>
<DOCNO> 283921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonyas22.html </URL>
<DATE> 2004/10/27/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Sinemada yılın 'kötü adamı' Bush... 
</HEADLINE>
<TEXT>

     ABD Başkanı George Bush, 2 Kasımdaki başkanlık seçiminden önce girdiği bir oylamadan başarıyla çıktı ve İngiltere'de yayınlanan bir sinema dergisi tarafından sinemada yılın ''kötü adamı'' seçildi. 
     ''Total Film Magazine'' tarafından yapılan oylamada, Bush Michael Moore'un ''Fahrenheit 9 11'' adlı belgesel filmindeki görüntüleriyle birçok sinema filmindeki kötü karakterleri geride bıraktı. 
     Bush böylece, bir belgeselde ''kendisi olarak'' görünmesine rağmen, finale kalan adaylar arasındaki Alfred Molina'nın oynadığı Örümcek Adam 2'deki kötü Doktor Ahtapot, Andy Serkis'in oynadığı Yüzüklerin Efendisi'ndeki Gollum ve Quentin Tarantino'nun Kill Bill filminde Daryl Hannah'ın oynadığı kötü suikastçı Elle Driver gibi karakterleri geride bıraktı. 
     Derginin oylamasına yaklaşık 10 bin kişi katıldı. 
     
</TEXT>
</DOC>
