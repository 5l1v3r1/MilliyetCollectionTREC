<DOC>
<DOCNO> 286694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sonspo32.html </URL>
<DATE> 2004/11/06/ </DATE>
<TIME> 20.14 </TIME>
<AUTHOR>  </AUTHOR>
<HEADLINE>
Fenerbahçe maçı öncesi notlar... 
</HEADLINE>
<TEXT>

     Fenerbahçe Teknik Direktörü Christoph Daum, Büyükşehir Belediyesi Ankaraspor karşısında, takımını, Şampiyonlar Ligi'nde Olympique Lyon ile yapılan maçın kadrosundan 3 oyuncuyu değiştirerek sahaya sürdü. 
     Luciano'yu maç kadrosuna almayan Daum, Tuncay ve Serhat'a da yedekler arasında yer verdi. 
     Daum, bu sezon ligde ve Şampiyonlar Ligi'ndeki bütün maçlarda 90 dakika görev verdiği Luciano'yu ilk kez kadroya almadı. Brezilyalı futbolcunun hastalandığı için kadroda yer almadığı belirtildi. 
     Alman teknik adam, bu futbolcuların yerine Olympique Lyon maçında yedekler arasında yer verdiği Önder ve Van Hooijdonk ile bu maçta 18'de yer almayan Nobre'yi sahaya sürdü. 
     Birinci Süper Lig'de, son olarak 8. haftadaki Denizlispor maçında ilk 11'de yer alarak 90 dakika forma giyen Önder, 3 hafta aradan sonra takıma girdi. 
     
     SELÇUK YİNE 11'DE 

     Daum, bu sezon ilk kez Olympique Lyon maçında sürpriz bir şekilde kadroya dahil ettiği Selçuk'a yine şans verdi. 
     Genç futbolcu bu sezon ilk kez ligde ilk 11'de forma giydi. 
     
     6-0 ANILDI 

     Fenerbahçe Şükrü Saracoğlu Stadı'nda, maç öncesi 2002-2003 sezonunda, 6 Kasım 2002'de Galatasaray'a karşı kazanılan 6-0'lik maçın kutlaması yapıldı. 
     Futbolcular, maç için ısındığı sırada skorboardda maçın golleri gösterilirken, taraftarlar her golden sonra tribünlerde coşkulu anlar yaşadı. Tarihi galibiyetin görüntüleri bir süre tekrar tekrar gösterildi. 
     Bu arada, kendi aralarında pas çalışması yapan yedek futbolcular da bir süre durarak skorboardu izledi. 
     
     YUSUF'A SEVGİ GÖSTERİSİ 

     Fenerbahçeli taraftarlar, Büyükşehir Belediyesi Ankaraspor'da forma giyen sarı-lacivertli eski futbolcu Yusuf Şimşek'e sevgi gösterisinde bulundu. 
     Yusuf'u tezahüratlarla tribünlere çağıran taraftarlar, futbolcuyu alkışlarla karşıladı. Fenerbahçeli futbolcular da Yusuf ile saha içinde kısa süreli sohbetler etti. 
     Bu arada, Büyükşehir Belediyesi Ankaraspor'da futbol yaşantısını sürdüren Fenerbahçeli eski futbolcu İsmail, eski takımına karşı ilk kez forma giydi. 
     Öte yandan, tribünlerde Sakaryaspor maçında olduğu gibi yine büyük boşluklar gözlendi. 
     
</TEXT>
</DOC>
