<DOC>
<DOCNO> 275458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/guncel/agun.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Deli dana'lı kan aldık 
</HEADLINE>
<TEXT>


İngiltere'nin, "deli dana" hastalığından ölenlerin de aralarında bulunduğu kişilerden alınan 840 şişe kanı Türkiye'ye gönderdiği ortaya çıktı. Sağlık Bakanlığı alarmda 

NEVSAL ELEVLİ Londra - ANKARA İSTANBUL Milliyet 

İngiliz The Times gazetesi, "deli dana" olarak bilinen BSE Bovine Spongiforme Encephalopathie hastalığının, insanlardaki şekli olan Varyant Creutzfeldt - Jakob vCJD taşıdığı tahmin edilen kan ürünlerinin, Türkiye'nin de aralarında bulunduğu 11 ülkeye satıldığını bildirdi. Gazete, Türkiye'ye hastalıklı olma ihtimali olan 840 şişe kan gönderildiğini kaydetti. İngiliz yetkililer, Türkiye'nin de aralarında bulunduğu 5 ülkenin, geçen hafta uyarıldığını söylerken, Sağlık Bakanlığı, olayın İngiliz basınına yansımasının ardından, bu ülkeden dün 16.30'da resmi bilgi geldiğini bildirdi. The Times, vCJD taşıyan kan ürünlerinin Türkiye, Singapur, Rusya, Umman, Fas, Mısır, Brunei, Hindistan, Dubai, Brezilya ve İrlanda'ya gönderildiğini yazdı. İngiltere Sağlık Bakanlığı'na bağlı "Bio Products Laboratory" kuruluşunun ihracat Müdürü Andrew Williams da, Türkiye'ye kan ürünü satıldığını doğruladı. Milliyet'e konuşan Williams, 1995 - 1997 yılları arasında Türkiye'ye antikorların yerini alan "Immunoglobulin" maddesi ve pıhtılaşmayı önleyen "faktör 8" içeren kan ürünlerinden satıldığını, ancak bunların miktarları hakkında bir fikir sahibi olmadığını söyledi. 

Uyarı ne zaman 
Williams, bu çerçevede, Türkiye'nin de aralarında bulunduğu 5 ülkenin geçen hafta uyarılarak, satılan kan ürünlerinin, vCJD'den ölen 9 kişiden alınan kanlardan elde edildiği konusunda bilgi verdiğini bildirdi. Uyarının, tamamen önlem niteliğinde olduğunu, satılan kan ürünlerinin hastalıklı olup olmadığının kesinleştirilemediğini söyleyen Williams, ancak o dönem kan verenlerin arasında yıllar sonra deli danadan ölüm vakaları olduğunu açıkladı. 
İngiltere Sağlık Bakanlığı sözcüsü Sophie Coppel de, 5 ülkeye uyarı mektubu gönderildiğini doğruladı. 
İngiltere Sağlık Bakanlığı, geçen hafta da, sık sık kan almak zorunda olan 6 bin hastaya "Deli dana hastalığına yakalanma riski taşıyorsunuz" diye mektup gönderdiğini açıklamıştı. Skandalın ortaya çıkmasından sonra Sağlık Bakanı Recep Akdağ, gün boyunca konuyla ilgili bir açıklama yapmadı. Sağlık Bakanlığı'nın akşam saatlerinde yaptığı yazılı açıklama da ise, İngiltere Büyükelçilği'nin dün saat 16.30'da Türkiye'ye resmi bilgi verdiği kaydedildi. Açıklamada, Türkiye'nin İngiltere'den ne kadar riskli kan ürünü ithal ettiğine ise yer verilmedi. 
Açıklamada, kan ürünleri ile ilgili Hıfzıssıhha Merkezi'nce analizler yapılmakla beraber deli dana hastalığını tespit eden bir laboratuvar tekniği bulunmadığı da açıklandı. Bu açıklamayla Türkiye'nin ithal ettiği kan ürünleri analiz edilse dahi, hastalığın tespit edilememiş olabileceği ortaya çıktı. 

İşte riskli ülkeler 

ANKARA Milliyet 
ABD Washington Eyaleti , Almanya, Avusturya, Belçika, Çek Cumhuriyeti, Danimarka, Finlandiya, Fransa, Hollanda, İngiltere, İrlanda, İskoçya, İspanya, İsrail, İsviçre, İtalya, Japonya, Kuzey İrlanda, Kanada, Lüksemburg, Liechstenstein, Polonya, Portekiz, Slovakya, Slovenya ve Yunanistan'dan, hayvan ve her türlü hayvansal ürün ithalatına izin verilmiyor. 

Bakan Güçlü 'Deli dana' hastası yok 

İSTANBUL Tıp Fakültesi Nöroloji Anabilim Dalı Başkanı Oğuz Çoban da, vCJD şüphesiyle 2 hafta önce tedaviye alınan 55 yaşındaki kadın hastalarının durumunda değişiklik olmadığını belirterek, "Yaygın bir beyin hasarı var. Teşhisi kesin değil ama durumu ciddi" dedi. Hastanın doktoruyla görüştüğünü ve rahatsızlığın "deli dana" olmadığını kaydeden Tarım ve Köyişleri Bakanı Sami Güçlü de "Türkiye'de hastalığa yakalanan çıkmamıştır, inşallah da çıkmaz. 1986'dan beri hastalığı görüldüğü ülkelerden et ve canlı hayvan ithalatı yapılmıyor" diye konuştu. 

İSPATI ÇOK ZOR 

'15-20 yılda ortaya çıkar' 
İSTANBUL Milliyet 
KAN Merkezleri ve Transfüzyon Derneği Başkanı Prof. Dr. Mahmut Bayık, gelişmeyi şöyle değerlendirdi "Teorik olarak mümkün ama bulaşarak ortaya çıkmış bir vaka yok. İspatı çok zor. Bulaşsa bile 15 - 20 yıl sonra ortaya çıkar. Yumurtlama dönemi çok uzun periyotta oluşuyor. Kandan bulaştığını ispat etmek zor. Bunun kendi cinsi var. Çok spekülatif vaka." 

Kan listelerine inceleme 

SAĞLIK Bakanı Recep Akdağ da gelişmeyi Kızılcaham'daki parti toplantısı sırasında öğrendi. Akdağ, İlaç ve Eczacılık Genel Müdürü Orhan Fevzi Gümrükçüoğlu'na talimat vererek, son 5 yıllık kan ve kan ürünleri ithalatıyla ilgiliı liste hazırlanması istedi. Genel Müdürlük de, İngiltere'den ne zaman, ne kadar miktarda kan ürünleri ithalatı yapıldığına dair inceleme başlattı.. 


</TEXT>
</DOC>
