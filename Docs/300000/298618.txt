<DOC>
<DOCNO> 298618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/guncel/agun.html </URL>
<DATE> 2004/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Diplomatlarımız sokakta 'uyandı' 
</HEADLINE>
<TEXT>


Erdoğan, önceki gece 03.45'te otele döndü. Sabaha kadar çalışan bürokratlar, uykusuzluklarını gidermek için sokaklarda yürüdü 

ELÇİN ERGÜN, UTKU ÇAKIRÖZER Brüksel 

AB zirvesinin tek gündem maddesi, sadece Türkler için değil, yabancı gazeteciler için de Türkiye oldu. Zirveden ilginç notlar şöyle 
Erdoğan ve Dışişleri Bakanı Abdullah Gül, Hollanda'nın Başbakanı Jan Peter Balkenende ile önceki gece yaptıkları görüşmenin ardından 03.45'te Conrad Otel'e döndü. Bürokratlar gece boyunca çalışırken, Erdoğan ve Gül, 08.30'da yapılacak toplantıya kadar dinlenmek için hemen uyumayı tercih etti. 

'Rahat olun ve uyuyun' 
Odasına çıkarken, "Ümitli misiniz " sorusuna "Hayırlı olsun" yanıtını veren Erdoğan, 4.5 - 5 saat istirahat edeceğini söylediği gazetecilere, "Rahat olun ve uyuyun" dedi.Erdoğan'ın sohbet toplantısıyla önceki güne oldukça neşeli ve umutlu başlayan basın mensuplarının morali gece geç saatlere doğru gelen olumsuz haberlerle bozuldu. Gazeteci Mehmet Ali Birand, Kıbrıs krizinin çözümü için yapılan müzakereleri, "İçeride dramlar yaşanıyor" ifadesiyle anlattı. 

Yürüyüşe çıktılar 
Reuters'in, Türkiye'nin müzakerelere başlama tarihini 3 Ekim 2033 olarak duyurması espri konusu oldu. Reuters hatasını, 3 Ekim 2005 olarak düzeltti.Gece boyunca Erdoğan'ın kaldığı Conrad Otel'in 4. katında çalışmalarını sürdüren Dışişleri bürokratları, sabaha karşı "uyku sorununu çözmek için" Brüksel sokaklarında yürüyüşe çıktı. 

Gözlerdeki yorgunluk 

Brüksel'deki yoğun temasları sırasında yemek yemeye vakit bulamayan Başbakan Recep Tayyip Erdoğan, Devlet Bakanı Beşir Atalay ve Erdoğan'ın danışmanı Cüneyd Zapsu, sandviç yiyerek öğle yemeğini geçiştirdiler. 30 saati aşan görüşme maratonu, Erdoğan'ın gözlerinin altına da yansıdı. Bugün Ankara'ya gelecek olan Başbakan Erdoğan için görkemli bir karşılama yapılacak. AKP Ankara teşkilatının organize ettiği törende Erdoğan için, "Avrupa Fatihi" pankartı açılacak. Kızılay'da da kutlama şöleni düzenlenecek. 



</TEXT>
</DOC>
