<DOC>
<DOCNO> 283547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sontur28.html </URL>
<DATE> 2004/10/26/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Ankara GMK bulvarında otomobil, 2 yayayı ezdi ama kaçamadı 
</HEADLINE>
<TEXT>

     Tandoğan GMK Bulvarı'nda bir otomobil sürücüsü 2 yayaya çarparak yaraladı. 
     GMK Bulvarı'nda Kızılay yönüne giden Oytun Kızılcık'ın 25 kullandığı 06 AHL 78 plakalı otomobil, Aksigorta Bölge Müdürlüğü binası önünde, yolun karşısına geçmek isteyen Selin Elmacıoğlu ile Nejat Helvacıoğlu'na çarparak kaçtı. 
     
     SOKAK ORTASINDA DRAM 

     Ancak dram bundan sonra başladı. Başkent'in göbeğinde kanlar içinde yerde yatan yaralıların yardımına kimse gitmedi. Nejat Helvacıoğlu, başından kanlar akarken ana caddede sürüne sürüne ilerlemeye çalışırken, ihtiyar bir adam yaralarına selpak koymakla yetindi. 
     Yaralılar olaydan yaklaşık yarım saat sonra gelen ambulans ile Hacettepe Hastanesi'ne kaldırıldı. 
     
     KISKIVRAK YAKALANDI 

     Polis ekiplerinin telsizden yayalara çarpan otomobilin plakasını anons etmeleri sonucu Oytun Kızılcık, Maltepe çok katlı otoparkı yakınında yakalanarak, gözaltına alındı. 
     Selin Elmacıoğlu'nun Aksigorta Bölge Müdürlüğü'nde stajyer olarak çalıştığı öğrenildi. 
     Kaza nedeniyle dışarı çıkan Aksigorta Bölge Müdürlüğü çalışanlarından bazıları, Selin Elmacıoğlu'nu gördüklerinde fenalık geçirdiler. 

     
</TEXT>
</DOC>
