<DOC>
<DOCNO> 283386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun31.html </URL>
<DATE> 2004/10/26/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Yüzlerce ton patlayıcı ne zaman kayboldu 
</HEADLINE>
<TEXT>

     BM ve Iraklı yetkililerin açıklamalarına karşın ABD, Irak'ta yüzlerce ton patlayıcının ülkenin işgalinden hemen önce kaybolduğunu savunuyor. 
     İsminin açıklanmasını istemeyen yetkililer, patlayıcıların Amerikan askerleri ülkede tamamen kontrolü sağlamadan önce kaybolduğunu söylerken, Bağdat'ın düşmesinin ardından patlayıcıların kaybolduğu açıklanan askeri tesiste yapılan aramadan eli boş dönüldüğünü belirttiler. 
     Amerikan NBC televizyonunda yayınlanan bir haberde de, Amerikan askerleri 10 Nisan 2003'te Bağdat'ın güneyine geldiklerinde 380 ton çok kuvvetli konvansiyonel patlayıcının çoktan kaybolduğu bildirildi. 
     Amerikan askerleriyle birlikte işgali izleyen ''iliştirilmiş NBC ekibi'', Irak'ın işgalinin bir gün sonrasında El Kaaka askeri tesisinde Amerikan askerlerince güvenliğin sağlandığını belirtti. 
     NBC muhabirleri, askeri tesiste yapılan incelemede HMX, PETN ve RDX patlayıcılarının bulunamadığını kaydetti. BM yetkilileri, askeri tesisteki bazı patlayıcıların nükleer bomba patlatılmasında kullanılabilmesi nedeniyle BM mührü altında bulunduğunu belirterek, HMX'in nükleer ateşleyici olarak kullanıldığını, diğerlerinin de binaları yerle bir edebilecek, yolcu uçaklarını düşürebilecek ve füzelerde savaş başlığı olarak kullanılabilecek kapasitede olduğunu bildirdi. 
     Merkezi Avusturya'nın Viyana kentinde bulunan Uluslararası Atom Enerjisi Kurumu UAEA , ABD'nin işgalinden sonra Irak'ta eski bir askeri tesisten tonlarca konvansiyonel patlayıcı maddenin kaybolduğunu açıklamıştı. 
     UAEA sözcüsü Melissa Fleming, Irak Bilim ve Teknoloji Bakanlığı'nın yaklaşık 350 ton patlayıcı materyalin kaybolduğuna ilişkin UAEA'ya bildirimde bulunduğunu, buna göre materyallerin hükümet tesislerindeki güvenliğin yetersiz olması nedeniyle çalındığını ve yağmalandığını belirtmişti. 
     New York Times gazetesi de, büyük konvansiyonel bombaların yapımında kullanılabilecek yaklaşık 380 ton güçlü patlayıcının El Kaaka askeri tesisinden çalındığını duyurmuştu. 
     
</TEXT>
</DOC>
