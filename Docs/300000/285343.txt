<DOC>
<DOCNO> 285343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun12.html </URL>
<DATE> 2004/11/02/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Stevie Wonder ve Pornocu Larry Flint'ten Kerry'ye destek 
</HEADLINE>
<TEXT>

     Amerikan halkı 44. başkanını seçmeye hazırlanırken, ABD'nin ünlü isimleri başkanlık adaylarına desteklerini açıklamaya devam ediyor. 
     Demokrat aday John Kerry, son dönemeç öncesinde siyah ama yıldız Stevie Wonder ve porno devi Larry Flint'in desteğini aldı. 
     ''Groove müzik kralı'' Wonder, Beyaz Saray'a Kerry'nin gelmesiyle yıkımdan değil barıştan söz edebileceklerini, yeniden saygı duyulan bir ülke haline gelebileceklerini söyledi. 
     Wonder, kararsız yerlerin başında gelen Detroit'te yaptığı açıklamada, ''Değişim zamanı geldi'' dedi. 
     Kerry'ye daha önce rock yıldızları Bruce Springsteen ve Bon Jovi de desteklerini ortaya koymuş, demokrat aday için birçok kararsız eyalette konserler vermişlerdi. 
     Soft porno dergisi Hustler'ın sahibi ve bu sanayinin önde gelen ismi Larry Flint de Paris'ten Kerry'ye destek verdi. 
     62. doğum gününü kutlamak için Paris'e gelen Flint, ''Eğer Bush bir daha seçilirse ABD'yi terk edeceğini'' söyledi. 
     Başkentin Champs-Elysees caddesinde sahibi olduğu şirketler grubunca açılan striptiz kulübünde gazetecilere açıklamada bulunan Flint, ''Eğer Bush bir daha seçilirse, ülkeden ayrılırım, başka yere giderim'' dedi. 
     Yaş gününü etrafındaki 40 striptizciyle kutlayan Flint, ''Amerikalıların bireysel özgürlükleri için en iyi seçimi yapacaklarını sandığını'' söyledi. 
     Başkan George Bush'a ise son destek Avustralya'nın muhafazakar hükümetinden geldi. 
     Avustralya Dışişleri Bakanı Alexander Downer, Bush'un zaferinin Avustralya ile ABD arasındaki ilişkilere zarar verebileceği iddialarını reddetti. 
     Downer, hükümet olarak Bush'a destek verdiklerini bildirdi. 
     
</TEXT>
</DOC>
