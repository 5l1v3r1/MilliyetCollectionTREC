<DOC>
<DOCNO> 265623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/yazar/congar.html </URL>
<DATE> 2004/08/23/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
ABD'nin yeni kuvvet dağılımı 
</HEADLINE>
<TEXT>

ABD'nin İkinci Dünya Savaşı sonrasındaki en kapsamlı global kuvvet kaydırma girişimi, Başkan George W. Bush tarafından geçen hafta açıklandı. 
İlk kez 2001'de gündeme gelen, ana çerçevesi 2002'de kamuoyuna duyurulan, ve ABD ile Türkiye dahil bir dizi ülke arasında müzakerelere konu olan girişimin aslında sürpriz bir yanı yok. 
Dikkat çeken, Bush yönetiminin yaklaşık üç yıldır yürüttüğü müzakerelerde tam başarı sağlayamaması ve hedeflerinin bir kısmını hayata geçirmekte zorlanması. 
Başkan Bush'un, bu haliyle boşluklarla dolu olan girişimi açıklamaktan geri durmamasında, yaklaşan başkanlık seçimleri etkili oldu. Bush, açıklamayı Ohio'da bir kampanya konuşması sırasında yapmayı, ve seçmene, "Onbinlerce askerimiz yurda dönecek" basitliğinde, ayrıntıları satır aralarında kalacak bir moral mesajı vermeyi yeğledi. 

Sayı değil, kudret 
ABD'nin "Global Posture Review" adını verdiği girişim, dünyadaki Amerikan kuvvetlerinin yer, sayı ve donanımlarının gözden geçirilerek, yeni tehditlere uyarlanmasını amaçlıyor. Henüz tüm hatlarıyla netleşmemiş de olsa, satır aralarını okumayı şart kılan, önemli bir girişim bu. 
Özetle, ABD'nin, Soğuk Savaş dinamikleriyle belirlenmiş bir kuvvet dağılımından, 21'inci yüzyılın tehditlerine ve özel olarak da terörle mücadeleye uyarlanmış bir tabloya kayması söz konusu. 
Değişimin diğer temel unsuru, yeni kuşak savaş teknolojilerini merkezine oturtan, ve askeri kudreti, çeşitli bölgelerdeki toplam birlik sayısından ziyade, bu bölgelere hızla sevk edilebilecek kuvvetin etkinliği ile ölçen bir strateji. 
Planın ana hatları şöyle 
ABD, Batı Avrupa ve Asya'daki 70 bin kadar askerini geri çekecek. Bu kapsamda, Almanya'da bulunan iki zırhlı tümen ABD'ye dönecek Güney Kore'deki Amerikan askeri sayısında da ilk aşamada üçte bir oranında 12 bin 500 kişilik indirime gidilecek. Dünyadaki Amerikan askeri üslerinin toplam sayısı azaltılırken, ABD'deki bazı büyük üsler de kapatılacak. 
Bu değişimden en fazla etkilenecek ülke, halen 75 binden fazla ABD askerinin görev yaptığı Almanya. Bazı üslerin kapatılması, bir dizi Alman kentinin ekonomisini sarsacak. 
Buna karşın, Almanya'daki Amerikan hava üsleri kapatılmayacak, hatta bu üslerin en önemlilerinden Ramstein daha da büyüyecek. Almanya'dan çekilecek ağır zırhlı birliklerin yerine, bir Stryker tugayı, bir paraşütçü tugayı ve bir keşif tugayı gönderilecek. 
Sonuçta, Almanya'daki ABD kuvvetlerinin sayısı bugünkünden az, genel profili ise "daha hafif, daha hızlı" hale gelecek. 
Burada parantez açıp, Stryker zırhlı araçlarının, ABD'de artık, silah lobisinin Kongre'yi oyuna getirmesinin bir simgesi sayıldığını da hatırlatalım. Almanya'ya gönderilecek olan Strykerlar, her ne kadar, kullanımdaki M - 1 tanklarından çok daha hafif olsalar da, ilk başta lanse edildikleri kadar hafif ve hızlı olmadıkları ve C - 130 nakliye uçaklarında taşınmalarının, ilk hesapların aksine güç olacağı artık biliniyor. Pentagon, Almanya'daki yeni kuvvet dağılımını, biraz da Strykerlar'ın demir ve deniz yoluyla transferine dayalı seçeneklere göre kesinleştirecek. 

İncirlik pazarlığı 
Akılda tutmamız gereken önemli bir nokta, bütün bu planların zamana yayılmış olması. Kuvvet kaydırması, en az on yıl alacak ve 2006'dan önce başlamayacak. 
Aradaki zamanda, teknik hazırlıklar gibi siyasi pazarlıklar da sürecek. Örneğin Pentagon, Japonya'daki 40 bin kişilik Amerikan kuvvetinin yapısında nasıl bir değişime gideceğini henüz açıklamadı. Kesin olan, Japonya'dan da asker çekileceği, ancak Washington ile Tokyo'nun bu konudaki müzakerelere son noktayı koymadıkları anlaşılıyor. 
Bush yönetiminin yeni global kuvvet dağılımı planının "havada kalmış" sayılabilecek bir yönü de, doğrudan bizi ilgilendiriyor. Ankara, ABD'ye İncirlik Üssü'nün kullanımında esneklik vermeyince, Pentagon da, Almanya'da bulunan iki F - 16 filosunu, Türkiye'ye kaydırma planını hayata geçirmedi. 
Bu konuda, Washington'da iki ayrı görüş işitmek mümkün. Ankara'ya öfkeli bir grup, İncirlik'ten vazgeçilip F - 16'lar için başka yer bulunmasını savunurken, bir başka grup, "Türklerle eninde sonunda anlaşırız" diyor. Şu anda ağır basan da bu ikinci görüş. Pentagon, geçen hafta, Spangdahlem'deki F - 16'ların kaderinin, İncirlik pazarlığının nasıl gelişeceğine bağlı olduğunu duyurdu. 
Öte yandan ABD, halen özellikle B - 2'lerin üssü, B - 52'lerin de rotasyon üssü olan Guam'ı, kuvvet kompozisyonunda bugünkünden daha ağırlıklı kılmaya niyetli. 
ABD'nin Almanya, Guam ve belki İncirlik dışında, "esnek kulanımlı üslere" sahip olacağı diğer yerler ise Polonya, Romanya ve Özbekistan. 
Pentagon yetkilileri ısrarla, "Batı'dan Doğu'ya kuvvet kayışının" hedeflenmediğini söyleseler de, bu yeni üsler, Orta Doğu ile Orta ve Güney Asya'nın Washington'ın odağına yerleştiğine kuşku bırakmıyor. 
Pentagon'un yine ısrarla vurguladığı bir başka nokta, ABD kuvvetlerinin, Romanya, Polonya ve Özbekistan'da "rotasyon usulü ile ve küçük sayılarda bulunacakları." Ancak ikisi NATO üyesi olan bu üç ülkenin, Washington'la "kalıcı" bir askeri işbirliğine girmedikleri anlamına gelmeyen bu vurgu, galiba biraz da, bu ülkelerin hükümetlerini, halkları karşısında müşkül durumda bırakmama çabasından kaynaklı. 
Ayrıca, rotasyon esası, ABD'nin stratejik yaklaşımının parçası. Pentagon'un yeni "Global Askeri Kuvvet Yönetimi" konsepti, ABD askerlerinin her yıl başka ülkelerde eğitim, operasyon ve tatbikat yapmasını öngörüyor. 

Demokratlar tepkili 
ABD'nin müttefikleri tarafından genelde "ılımlı" karşılanan yeni kuvvet dağılımı planına en sert tepki, Demokrat başkan adayı John Kerry ve çevresinden geldi. 
Senatör Kerry, girişimi "iyi düşünülmemiş" diye nitelendirdi. Demokratlar'ın dış politikadaki ağır topu Büyükelçi Richard Holbrooke, Batı Avrupa'dan ve Pasifik'ten kuvvet çekilmesinin "ABD'nin savunmasını zayıflatacağını" söyledi. 
Ancak seçim havasının körüklediği bu tepkiye bakıp, olası bir Demokrat yönetimin, ABD'nin global kuvvet dağılımında öngörülen bu değişikliklerden tümüyle cayacağını düşünmek kanımca hata olur. 
Halen ABD'nin, 202'si kendi topraklarında olmak üzere toplam 230 büyük askeri üssü var 2004 seçimlerini kim kazanırsa kazansın, önümüzdeki on yıl içinde bu üslerin bazıları kapanacak, bazıları radikal değişimden geçecek. Beyaz Saray'da kim oturursa otursun, ABD'nin askeri odağı, Soğuk Savaş coğrafyasından terör ve kitle imha silahları coğrafyasına doğru kaymayı sürdürecek. 
Bu arada, dünyanın çeşitli yerlerindeki, çoğu 40 hektardan daha dar bir alana sığacak kadar küçük ve gizli, tam 5 bin 458 adet "mini" Amerikan askeri tesisi de kapanacak. Bu "sırrı," geçen hafta gülerek açıklayan Pentagon yetkilisine göre, "Soğuk Savaş'tan miras bu gayrimenkul, artık ABD'ye lazım değil." 



</TEXT>
</DOC>
