<DOC>
<DOCNO> 281693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/ekonomi/eko02.html </URL>
<DATE> 2004/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
YKB satış sürecinde 
</HEADLINE>
<TEXT>


BDDK, Çukurova Grubu'nun Yapı ve Kredi Bankası'nın YKB satışına ilişkin olarak uluslararası bir yatırım bankasıyla anlaştığını duyurdu 

EKONOMİ SERVİSİ 

BDDK 5 Ağustos 2004 tarihli ek sözleşmeye göre Yapı ve Kredi Bankası'nın YKB satış sürecinin başladığını belirtip şu açıklamayı yaptı "Kurumumuzun imzaladığı ek sözleşmenin diğer iki kurumun TMSF ve YPK ek sözleşmelerinden bir farkı da geri dönülemez oluşudur. Ne olursa olsun 05.08.2004 tarihli ek sözleşmedeki satış takvim ve prosedürü katidir, herhangi bir değişikliğe uğrama olasılığı yoktur. Bu sözleşme gereği 15.10.2004 tarihi itibariyle Çukurova, YKB'nin satışına ilişkin anlaştığı uluslararası deneyime sahip yatırım bankasını, TMSF'nin onayını almak üzere adı geçen kuruma teklif etti. Böylece ek sözleşmeye binaen YKB'nin satış süreci başlamış bulunmaktadır." Çukurova, YKB'nin yüzde 46'sına sahip yüzde 39'u TMSF'ye rehinli . Yatırım bankası 31.10.2005 tarihine kadar bankanın satışını gerçekleştiremezse satış yetkisi TMSF'ye geçecek. 

Ödemede son tarih 31 Aralık BDDK'dan yapılan açıklamada, Çukurova'nın yeni sözleşmeye göre YKB'ye yapacağı ilk taksit ödemesini gerçekleştirmemesi üzerine YKB ile Çukurova arasındaki 31. 12. 2002 tarihli Finansal Yeniden Yapılanma Sözleşmesi'ne dönüldüğü hatırlatılarak şöyle denildi "Bu sözleşmeye göre, Grup yılda bir kez ödemekle yükümlü olduğu faiz borcunu 31.12.2004 tarihinde ödemek zorundadır. Sözleşmeden doğan cezai faizle birlikte 60 günlük ek süre de dikkate alınırsa Grubun faiz ödemesi için en son 1.3.2005'e kadar süresi bulunmaktadır. Grubun faiz ödememesi halinde temerrüd koşulları oluşacaktır. Görüldüğü gibi bazı basın kuruluşlarında iddia edildiğinin aksine, ne BDDK, ne de YKB yönünden Grubun zaman kazanması ve vadesi gelen ödemelerini ötelemesi mevzubahis değildir." 

Turkcell'de son tarih 31 Ocak YKB'nin Turkcell İletişim ve Turkcell Holding hisseleri satışında 31 Ocak 2003 tarihli sözleşme hükümlerine dönüldüğü kaydedilen BDDK açıklamasında, Çukurova'nın 31 Ocak 2005'e kadar nakden bu hisseleri satın alma hakkına sahip olduğu belirtildi ve "1 Şubat 2005'ten itibaren bu opsiyon sona erecek ve YKB dilediği üçüncü bir kişiye bu hisseleri tespit edeceği fiyattan satabilme ihtiyarına kavuşacak. Digitürk ve Superonline hisselerinin geri alımı konusunda Çukurova Grubu'nun, hiçbir alım hakkı kalmamıştır. YKB, yetkili organlarının kararları doğrultusunda bu iki şirketi dilediği kişilere satma serbestisine sahiptir." Açıklamada, Çukurova ile yapılan sözleşmelerde gizlenen bir husus olmadığı da vurgulandı. 


</TEXT>
</DOC>
