<DOC>
<DOCNO> 263760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sondun12.html </URL>
<DATE> 2004/08/16/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İsrail, açlık grevi yapanların direnişini kırmak için ızgara et pişirecek 
</HEADLINE>
<TEXT>

     İsrail'in, cezaevlerindeki binlerce Filistinli mahkumun koşulların düzeltilmesi için açlık grevine başlaması üzerine, direnişi kırmak için cezaevi duvarları dışında ızgara yapacağı bildirildi. 
     Filistin'de İsrail'e direnişin sembolü olarak görülen mahkumlara karşı psikolojik savaş başlatan İsrail Cezaevi İdaresi, Filistinlilerin iradesini kırmak için uygulayacakları yöntemler arasında cezaevi duvarları dışında ızgarada et pişirmenin de olduğunu belirtti. 
     İsrailli yetkililerin, 1970 ve 80'li yıllarda cezaevlerinde açlık grevine giden Kuzey İrlandalı mahkumlara uygulanan yöntemden esinlendikleri kaydediliyor. 
     Bu arada Filistin lideri Yaser Arafat, açlık grevine katılan militanları kutladı. 
     Filistin Başbakanı Ahmed Kurey ise yaptığı açıklamada, İsrail ile yapılacak bir barışta ilerleme isteniyorsa önemli ve hassas bir konu olan Filistinli mahkumlar sorununun çözülmesi gerektiğini bildirdi. 
     Filistinliler de mahkumlara destek yürüyüşü yaparak, hükümetten 18 Ağustos'un mahkumlarla dayanışma günü ilan edilmesini ve oruç tutulmasını istediler. 
     Filistinli mahkumlar soyunarak aranmalarına karşı çıkıyor, yakınlarıyla daha sık görüşmeyi, sağlık hizmetlerinin iyileştirilmesini ve herkesin telefon edebilmesine olanak sağlanmasını istiyor. 
     İsrail İç Güvenlik Bakanı Tazi Hanegbi, hükümetin mahkumların isteklerine boyun eğmeyeceğini belirterek, Filistinli mahkumların ölene kadar grev yapabileceğini söylemişti. 
     İsrail cezaevlerinde 7500'den fazla Filistinli mahkum bulunuyor. Bunlardan 4000'inin İsraillilere yönelik şiddet olaylarına karıştıkları bildiriliyor. 

     
</TEXT>
</DOC>
