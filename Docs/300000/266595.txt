<DOC>
<DOCNO> 266595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonsiy06.html </URL>
<DATE> 2004/08/26/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Eylül'de Ankara'da yoğun diploması trafiği yaşanacak 
</HEADLINE>
<TEXT>

     Ankara, gelecek hafta Rusya Devlet Başkanı Vladimir Putin'i ağırlayacak ve Eylül ayında da yoğun bir diplomasi trafiğine sahne olacak. 
     Rusya'dan devlet başkanı düzeyinde 32 yıl aradan sonra yapılacak ilk ziyaretin ardından Ankara, AB Komisyonu'nun genişlemeden sorumlu üyesi Günter Verheugen'e ev sahipliği yapacak. 
     Verheugen, 5-8 Eylül'ü kapsayacak Türkiye ziyareti sırasında Ankara, Diyarbakır, İzmir ve İstanbul'da temaslarda bulunacak. Verheugen 6 Eylül'de Ankara'da Başbakan Recep Tayyip Erdoğan ve Dışişleri Bakanı ve Başbakan Yardımcısı Abdullah Gül ile görüşecek. 
     Ziyaret, AB Komisyonu'nun 6 Ekim'de açıklayacağı ilerleme raporu öncesinde yapılacak olması nedeniyle önem kazanıyor. 
     Portekizli Jose Manuel Durao Barroso başkanlığında 1 Kasım'da göreve başlayacak yeni AB Komisyonu'nda Verheugen, şirketler ve endüstriden sorumlu Komisyon Başkan Yardımcısı olarak görev yapacak. 
     Türkiye'ye resmi ziyarette bulunacak bir diğer isim de İran Cumhurbaşkanı Muhammed Hatemi olacak. Hatemi'nin Eylül'ün son haftasında Ankara'ya gelmesi bekleniyor, programına ilişkin hazırlıklar ise devam ediyor. 
     
     GÜL'ÜN TEMASLARI 

     Bu arada, Dışişleri Bakanı ve Başbakan Yardımcısı Gül de Eylül ayında yurtdışında çeşitli temaslarda bulunacak. 
     Edinilen bilgiye göre, 3-4 Eylül'de AB Dönem Başkanı Hollanda'nın Maastricht kentinde yapılacak AB Dışişleri Bakanları gayriresmi toplantısına katılması planlanan Gül'ün, 9-14 Eylül arasında da Baltık ülkelerini Estonya, Litvanya ve Letonya ziyaret etmesi bekleniyor. 
     Gül'ün Çek Cumhuriyeti ve Portekiz'e gitmesinin de gündemde olduğu belirtiliyor. 
     Bakan Gül, 17 Eylül'de 59. BM Genel Kurulu toplantılarına katılmak üzere ABD'ye gidecek. 
     Gül, toplantı çerçevesinde ayrıca, Ermenistan Dışişleri Bakanı Vartan Oskanyan ve Azerbaycan Dışişleri Bakanı Elmar Memmedyarov ile üçlü görüşme yapacak. 
     Üç bakan son olarak İstanbul'da yapılan NATO zirvesi çerçevesinde bir araya gelmiş ve Türkiye, Kafkaslardaki sorunların çözümünde katalizör rolü oynayabileceğini belirtmişti. 
     
</TEXT>
</DOC>
