<DOC>
<DOCNO> 267545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sondun29.html </URL>
<DATE> 2004/08/30/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
ABD'den İsrail'e gizli bilgi sıdırıldığı iddiası ortalığı karıştırdı 
</HEADLINE>
<TEXT>

     Gündeme bomba gibi düşen ABD'den İsrail'e gizli bilgi sızdırıldığı iddiasına İsrail, Dışişleri Bakanı ile yanıt verdi. İsrail Dışişleri Bakanı Silvan Şalom, ABD'den İsrail'e bilgi sızdırıldığı iddialarını reddederek, ülkesinin, ''en iyi müttefiki olan ABD'ye karşı hiçbir zaman böyle bir şey yapmayacağını'' savundu. 
     Kudüs'te Alman meslektaşı Joschka Fischer ile ortak düzenledikleri basın toplantısında, ''İsrail, ABD ile istihbarat paylaşımı ve değişimi yapıyor ve hiçbir zaman en iyi müttefikine karşı böyle bir şey yapmayacaktır'' dedi. 
     Şalom, ''Casusluk suçlamalarını kesin olarak reddediyoruz. ABD ile onlarca yıldır yakın ilişkiler yürüttük. Bu olay üzerine söylenen her şey tutarsızdır'' ifadesini kullandı. 
     Amerikan CBS televizyonu, ABD Savunma Bakanlığı Pentagon'da görevli bir uzman hakkında, Beyaz Saray'ın İran'a ilişkin gizli belgelerini İsrail'e sızdırdığı iddiasıyla Federal Soruşturma Bürosu FBI tarafından casusluk yaptığı gerekçesiyle soruşturma açıldığını bildirmişti. 
     CBS, casuslukla suçlanan uzmanın, belgeleri, ABD'de İsrail lehine lobi yapan AIPAC adlı Musevi kuruluşunun iki yetkilisi aracılığıyla İsrail'e ilettiğini ve FBI'ın elinde konuya ilişkin güçlü kanıtlar bulunduğunu belirtmişti. 
     İsrail Başbakanı Ariel Şaron, ABD'de casusluk faaliyeti yürüttükleri iddialarını yalanlamış, Şaron'un makamından yapılan yazılı açıklamada, İsrail'in bu konuyla bir ilgisi olmadığı, İsrail'in ABD'de istihbarat faaliyetlerinde bulunmadığı bildirilmişti. 
     
</TEXT>
</DOC>
