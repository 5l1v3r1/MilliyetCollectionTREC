<DOC>
<DOCNO> 284160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur34.html </URL>
<DATE> 2004/10/28/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Teravih namazında protesto .. 
</HEADLINE>
<TEXT>

     Kayseri'de bir mahalle camisinin cemaati, başka camiye gönderilen imam yüzünden ikiye bölündü. 
     AA muhabirinin aldığı bilgiye göre, Melikgazi İlçe Müftülüğü, Yıldırım Beyazıt Mahallesi'ndeki Çavdaroğlu Camii'nin imamı Maksut Kılıç'ın ramazan ayı sonrası Belsin Semti'ndeki Kocatepe Camii'nde görev yapmasını kararlaştırdı. İmam Kılıç'ın görev yerinin değiştirilme kararı, cami cemaati arasında tartışmalara neden oldu. 
     Dün teravih namazını kılmak için camiye gelen cemaat arasında yeniden imam tartışması başladı. Bir grup cemaat, Kılıç'tan memnun olduklarını söyleyerek, görevine devam etmesi gerektiğini, diğer grup ise gitmesinin daha iyi olacağını söyledi. 
     Cemaat arasında çıkan tartışma büyüyünce Kılıç'ın kalmasını isteyen gruptakiler, diğer gruba ''İmamın görev yeri sizin şikayetiniz üzerine değiştirildi. Biz imamımızdan memnunuz, şikayet etmeseniz görevinde kalırdı'' diyerek tepki gösterdi ve teravih namazını kılmaktan vazgeçerek, camiyi terk etti. 
     Melikgazi Müftülüğü'nden alınan bilgiye göre, cami cemaati arasında, 8 yıllık imam Maksut Kılıç'la ilgili tartışmalar bir süredir devam ediyordu. Tartışmaların sona ermesi için Kılıç'ın görev yerinin değiştirilmesi kararlaştırıldı. Kılıç, ramazan ayından sonra, Kocatepe Camii'nde görevine devam edecek. 
     
</TEXT>
</DOC>
