<DOC>
<DOCNO> 296083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/ekonomi/eko01.html </URL>
<DATE> 2004/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kariyer zirvesi 
</HEADLINE>
<TEXT>


7 Kasım'da yayın hayatına başlayan Milliyet Kariyerim'in gecesi insan kaynakları eğitim, danışmanlık, iletişim, reklam ve medya sektörünü bir araya getirdi 

EKONOMİ SERVİSİ 

Milliyet gazetesinin insan kaynakları eki 'Milliyet Kariyerim' The Marmara Oteli'nde düzenlenen geceyle insan kaynakları, danışmanlık, eğitim, iletişim, reklam ve medya sektörünün temsilcileriyle buluştu. 
7 Kasım'dan itibaren Milliyet gazetesiyle birlikte her pazar günü İstanbul, İzmir ve Ankara'da ücretsiz olarak yayımlanan Milliyet Kariyerim'in gecesine 300'e yakın davetli katıldı. 
Doğan Gazetecilik AŞ İcra Kurulu Başkanı Hanzade Doğan gecede yaptığı konuşmada, Türkiye'nin ana gündemi olan işsizlik sorunun çözümünün reel ekonominin büyümesiyle mümkün olduğunu belirtti. Doğan, "Reel ekonominin arkasında başarıyla yönetilen, insan kaynağını en iyi şekilde yöneten, motive eden şirketlerin olduğu aşik r" dedi. 

'Yeni bir ufuk açtı' 
Şirketlerin en güzel ürünü tasarlayabileceğini, müthiş pazarlama stratejileri, sofistike finans politikaları izleyebileceğini ama ahenk içinde çalışan, aynı hedeflere odaklanmış, doğru organizasyonu oturtmaması halinde er ya da geç bir yerlere çarpacağını kaydeden Doğan, şöyle konuştu 
"Milliyet Kariyerim bu vizyon çerçevesinde doğdu. Mehmet Yılmaz'ın liderliğinde Murat Sabuncu ve ekibinin çıkardığı, İş Geliştirme Direktörümüz Tijen Mergen'in sorumluluğundaki gazetemiz binlerce iş ilanı ile her kademede kişinin kariyerinde dönüm noktası olmakla kalmıyor, aynı zamanda zengin içeriğiyle her hafta bize iş dünyasında insan yönetimi bilimi hakkında yeni ufuklar açıyor." 

'En güçlü içerik' Milliyet Gazetesi Genel Yayın Yönetmeni Mehmet Yılmaz, Mckenzie'nin 'Bir şeyi gerçekten yapmak isteyen bir yol, istemeyen ise bir mazeret bulur' sözüne atıfta bulunarak, "Milliyet Kariyerim için yola çıkarken mazeretlerin arkasına saklanmadık, işimizi nasıl yapacağımıza dair doğru bir yol çizdik" dedi. Milliyet Kariyerim'in temel konseptinin 'sonuç odaklı' olarak özetlenebileceğini belirten Yılmaz, içerikte öne çıkan üç özelliği de şöyle sıraladı "Her düzeyden eğitimli insanlara yeni iş olanakları, iş dünyasının ihtiyaçlarına odaklanmış eğitim sayfaları ve kendi işini kurmak isteyenler için yaratıcı iş fikirleri." Yılmaz, bütün bunların bir araya gelmesinin içerik açısından en güçlü insan kaynakları gazetesini yarattığını söyledi. 

Milliyet Kariyerim, iş dünyasını buluşturdu Milliyet Kariyerim'in gecesine, Doğan Holding CEO'su Tufan Darbaz, Heidrick Struggles Yönetici Ortağı Ayşegül Dicle Aydın, Fortune Danışmanlık Yönetici Ortağı Ayşen Arıduru, Egon Zehnder International Yönetim Danışmanı Murat Yeşildere, Adecco Türkiye CEO'su ve Özel İstihdam Büroları Derneği Başkanı Pembe Candaner, Alexandermann Türkiye Yönetici Ortağı Zeynep Akalın, Ernst and Young Genel Müdürü Osman Dinçbaş, Bilge Adam Yönetim Kurulu Üyesi Cem Çevik, Karamık Yönetim Danışmanlık Yönetim Ortağı Sunay Karamık, Baltaş firmasında Zuhal - Acar Baltaş, Haliç Üniversitesi Mütevelli Heyeti Başkanı Prof. Dr. Gündüz Gedikoğlu, Alarko Holding İnsan Kaynakları Uzmanı Kıymet Çiğdem, KARGEM Pazarlama ve Kurum Müdürü Zeynep Gider ve Kariyer.net yönetimi ile Milliyet yazarlarının da aralarında yer aldığı 300'e yakın davetli katıldı. 

'Entelektüel sermaye maddi sermayeden değerli' İnsan ve organizasyon gelişimi uzmanı Prof. Andrew Mayo, Milliyet Kariyerim'in gecesinde yaptığı konuşmada, çoğu şirketin maddi sermayesinin entelektüel sermayesinden az olduğuna dikkat çekti. 
Mayo, şirketlerin maddi sermayesinin yanı sıra müşteri ilişkileri, bilginin oluşturduğu varlıklar ve çalışanların değeri olarak tanımlanabilecek entelektüel sermayesi de olduğunun altını çizen Mayo, şunları söyledi 
"Bir şirketin değeri dediğimizde ne anlıyoruz Örneğin İstanbul Menkul Kıymetler Borsası'nda şirketlere verilen değerler var. Şirket değeri ile maddi sermaye arasında bir fark bulunur. Bu fark entelektüel sermayedir. Çoğu şirketin maddi sermayesi de entelektüel sermayesinden az." 

Hisse fiyatını etkiler 
Bazı çalışanların ayrılmasının şirketlerin hisse fiyatlarını da etkilediğini dile getiren Mayo, "Firmalar özellikle önemli çalışanları bünyesinde tutmak için alacağı önlemleri belirlemeli. Ayrıca yöneticiler insan kaynakları bölümünün konularına ilgi göstermeli" dedi. 
Mayo, Türkiye'nin Avrupa Birliği sürecine de değinerek, "Avrupa'da insan kaynaklarının performansının ölçülebilmesi gerekiyor. Sayıların kelimelerden daha etkili olduğu durumlar vardır. İnsan kaynaklarının bu bilgileri sayılarla sunabilmesi lazım" diye konuştu. 


</TEXT>
</DOC>
