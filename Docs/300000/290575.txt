<DOC>
<DOCNO> 290575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/spor/spo04.html </URL>
<DATE> 2004/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecrübe kazandı 
</HEADLINE>
<TEXT>


Trabzonspor Teknik Direktörü Ziya Doğan, rakibin Fenerbahçe olmasının futbolcular üzerinde ürkeklik yarattığını söyledi, "Oyuncularım golün heyecanını kaldıramadı" yorumunu yaptı 


'Pozisyon vermemiştik' 
ZİYA Doğan, dünkü maçta daha tecrübeli ve sakin olan tarafın kazandığını belirtti. Fenerbahçe karşısında seyirci avantajını kullanıp, sonuca gitmek istediklerini vurgulayan Trabzonspor Teknik Direktörü, "İlk yarıyı farklı, ikinci devreyi farklı düşünmüştük. Nitekim penaltıya kadar rakibimize pozisyon vermedik. Bu nedenle ikinci yarıdaki taktik düşüncemizi daha erken devreye sokmak zorunda kaldık" diye konuştu. 

Yattara'ya kızgın 
DOĞAN, tüm imkanlarını kullanmalarına rağmen gol bulamadıklarını da belirterek, "Oyuncularım golün heyecanını kaldıramadı. Ama zamanla daha iyi olacak. Ben bu güveni taşıyorum" diyerek camiaya mesaj verdi. Trabzonspor Teknik Direktörü, cezası nedeniyle tribünde olmasının bir tek Yattara'yı olumsuz etkilediğini belirtti, "Hep geride oynadı. Bir tek ona kızgınım" yorumunu yaptı. 

Yönetime tepki 

YENİLGİNİN faturası, Trabzonspor Yönetimi'ne çıktı. Deniz tarafındaki kale arkasında bulunan "Çılgınlar" adlı grup, maçın 85. dakikasında sahaya sırtını döndü, "Parasız yönetim istemiyoruz" diyerek tezahüratta bulundu. Aynı taraftar topluluğunun sahaya attığı cisimler de Bordo - Mavililer'e pahalıya malolacak. Nobre ve Ümit'in hakeme teslim ettiği taşlar nedeniyle Karadeniz ekibine ceza geleceği ifade edildi. 

Giresun'da çevirme 

YÖNETİMİN izin vermemesine rağmen Trabzonspor maçını izlemek üzere otobüslerle yola çıkan Fenerbahçeli taraftarlar Giresun'da durduruldu. Emniyet güçleri Sarı - Lacivertliler'i kente girmeden çevirdi. Fenerbahçeli taraftarlara ayrılan açık tribündeki kale arkası kısmı boş kaldı. 
TRABZONSPORLU bir grup taraftar kale arkası tribünlerinde Fenerbahçe formasını yakarak rakip takımı protesto etti. Maçka'da kamp yapan Fenerbahçe kafilesi geniş güvenlik önlemleri altında maçın oynanacağı Avni Aker Stadı'na getirildi. Polis herhangi bir olaya izin vermedi. 


</TEXT>
</DOC>
