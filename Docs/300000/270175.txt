<DOC>
<DOCNO> 270175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sontur42.html </URL>
<DATE> 2004/09/08/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
AB yolunda ayıp ölüm... Soruşturma başlatıldı... 
</HEADLINE>
<TEXT>

     Adıyaman Vali Vekili Mahmut Halal, 4 yaşındaki Selin Onuk'un akrep sokması sonrasında kaldırıldığı Adıyaman Kadın-Doğum ve Çocuk Hastanesi'nde hayatını kaybettiği olaya ilişkin soruşturma başlattıklarını söyledi. 
     Halal, AA muhabirine yaptığı açıklamada, bugünkü gazetelerde geniş yer bulan olaydan kendilerinin de büyük üzüntü duyduğunu belirterek, ''Olaya ilişkin idari soruşturma başlattık, ihmali olan varsa hakkında işlem yapacağız'' dedi. 
     Bu arada, Çelikhan Kaymakamı Mustafa Sarıkaya, Selin Onuk'un hayatını kaybetmesiyle sonuçlanan olay sonrasında benzer vakaların önüne geçmek için köylerde ilaçlama çalışması yapacaklarını bildirdi. 
     Küçük Selin'in ölümünden büyük üzüntü duyduğunu kaydeden Sarıkaya, açıklamasında şu görüşlere, yer verdi 
     ''Son zamanlarda Mutlu, İzci, Aksu, Recep, Yağızatlı, Kargöl, Korucak, Karaçayır ve Yeşiltepe köylerinde sık sık akrep sokması vakaları yaşanıyor. Bu yerleşim yerlerindeki akrep popülasyonunu olabildiğince azaltmak için ilaçlama çalışması yapmaya karar verdik. 
     4 yaşındaki Selin Onuk'un hayatını kaybettiği olayı bir daha yaşamak istemiyoruz. Bu arada köylülerimizi akrep sokma vakalarına karşı duyarlı olmaya çağırıyoruz.'' 
     
</TEXT>
</DOC>
