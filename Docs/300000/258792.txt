<DOC>
<DOCNO> 258792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonspo06.html </URL>
<DATE> 2004/07/28/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Arıca İyiyiz ama daha iyi olmalıyız... 
</HEADLINE>
<TEXT>

     Gençlerbirliği Teknik Direktörü Erdoğan Arıca, Avusturya kampının teknik çalışmalar ve özel maçlarla geçtiğini belirterek, ''Futbolcularımın oyun felsefesini mükemmele yakın kavraması en büyük kazancımız oldu'' dedi. 
     Gençlerbirliği'nin yeni sezonda hedefinin şampiyonluk olduğunu belirten Arıca, ''Hazırlık döneminde 6 özel maç oynadık. 6'sını da kazandık. İyi bir takım olduk, ama ileride daha da iyi olacağız' diye konuştu. 
     Alınan sonuçların önemli olmadığını ifade eden Arıca, şöyle konuştu 
     ''Önemli olan oyun anlayışının takım tarafından algılanmasıyla coşkulu ve tempolu oyun. Hafta sonunda oynayacağımız TSYD Kupası ile Gençlerbirliği lige tam olarak hazır hale gelecek.'' Yeni sezonda Gençlerbirliği'nin oyun felsefesini de açıklayan Erdoğan Arıca, ''Belli bir alanda futbol oynamaya çalışacağız. Daha çok topa sahip olacağız. Ekip bilinciyle mücadele edeceğiz. Ortak bir grup dili oluşturacağız ve başarıyı yakalayacağız'' şeklinde konuştu. 
     
     HAZIRLIK MAÇLARINDAKİ BAŞARI 
     Gençlerbirliği, hazırlık döneminde oynadığı 6 maçı da kazandı. Başkent ekibi bu maçlarda 25 gol atarken, kalesinde sadece 2 gol gördü. 
     Gençlerbirliği'nin oynadığı hazırlık maçlarında aldığı sonuçlar şöyle 
     Gençlerbirliği-Malatyaspor 2-1. 
     Gençlerbirliği-Styrian Karması 10-1. 
     Gençlerbirliği-Kalsdorf 6-0. 
     Gençlerbirliği-FC Brno 2-0. 
     Gençlerbirliği-Strum Graz 4-0. 
     Gençlerbirliği-Ujpest 1-0. 
     Bu arada, Avusturya'daki kamp çalışmalarını tamamlayan Gençlerbirliği, bu gece Ankara'ya dönecek. 2 gün izin yapacak olan kırmızı-siyahlılar, 30 Temmuz Cuma günü sezon açılışına kadar izin yapacak. 
     
</TEXT>
</DOC>
