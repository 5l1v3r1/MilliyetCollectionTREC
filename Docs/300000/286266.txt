<DOC>
<DOCNO> 286266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/spor/spo05.html </URL>
<DATE> 2004/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Devletin şakası yok 
</HEADLINE>
<TEXT>


CEMAL ERSEN 


BAŞBAKAN Yardımcısı ve Devlet Bakanı Mehmet Ali Şahin'in, Türkiye'deki şike iddialarının TBMM tarafından ele alınacağını açıklamasından sonra, meclis bünyesinde oluşturulacak "Araştırma Komisyonunun" içtüzük gereği çalışmalarını üç ay içerisinde tamamlayıp hazırladığı raporu genel kurula sunacağı bildirildi. Şike konularını araştıracak olan komisyonun oluşturulması için yeterli imza toplama çalışmalarını Ak Parti Trabzon milletvekili Faruk Özak üstlendi. 
ÜYE sayısı meclis başkanlığınca belirlenecek olan komisyon, gerekirse çalışmalarını Ankara dışında da sürdürebilecek. Komisyonun yetkileri arasında ilgili kamu ve özel kuruluşlarından bilgi ve belge almak, ilgili kişileri komisyona çağırmak gibi konular yer alacak. Şike iddialarında adı geçenlerin görüşleri alınacak, medyada yer alan haber ve röportajlar ihbar kabul edilebilecek. Emniyet kayıtlarındaki "şike sohbetleri" değerlendirilebilecek. 


</TEXT>
</DOC>
