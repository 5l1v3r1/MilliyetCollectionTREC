<DOC>
<DOCNO> 258969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sondun25.html </URL>
<DATE> 2004/07/29/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Erdoğan, Harrazi ile Irak'ı görüştü 
</HEADLINE>
<TEXT>

     İran Dışişleri Bakanı Kemal Harrazi, ülkesini ziyaret eden Başbakan Recep Tayyip Erdoğan ile yaptığı görüşmede, ''iki ülkenin bölgede barış ve istikrarın sağlanmasındaki rolünü ele aldıklarını'' söyledi. 
     Harrazi, Erdoğan ile görüşmesinden sonra gazetecilere yaptığı açıklamada, Irak'taki gelişmeler ve işgalcilerin yanlış politikaları nedeniyle bu ülkenin karşı karşıya kaldığı sorunların yanı sıra Afganistan ve Filistin konularını ele aldıklarını belirtti. 
     Görüşmede, iki ülke arasında ekonomik alanda yaratılan ticari fırsatlar ve yatırım konularının da ele alındığını kaydeden Harrazi, Türkiye ile İran arasında siyasi ve ekonomik alanda elde edilen yakınlık ve dayanışmanın daha fazla işbirliğini sağlayacağını söyledi. 
     Harrazi, Uluslararası İmam Humeyni Havaalanı'nda Tepe-Akfen konsorsiyumunun durumunun hangi aşamada olduğunu görüştüklerini ve bu konunun çözülmesini umduklarını kaydetti. 
     
</TEXT>
</DOC>
