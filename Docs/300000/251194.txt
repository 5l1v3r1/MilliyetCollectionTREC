<DOC>
<DOCNO> 251194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/spor/axspo01.html </URL>
<DATE> 2004/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Del Bosque freni 
</HEADLINE>
<TEXT>


Beşiktaş Futbol Şube Sorumlusu Kıvanç Oktay, İspanyol teknik adamın 2-3 gün süre istediğini belirtti, "Vereceği rapor sonrasında hangi mevkiye transfer yapacağımızı belirleyeceğiz" dedi 

BİLAL MEŞE 


'Ön anlaşmaları yaptık' 
BEŞİKTAŞ, yabancı transferini sonuçlandırmak için Teknik Direktör Del Bosque'den gelecek raporu bekliyor. 5 Temmuz'a kadar çalışmaları bitireceklerini söyleyen Futbol Şube Sorumlusu Kıvanç Oktay, "Hocamızla yaptığımız görüşmede, yabancı konusunda şimdilik beklememizi söyledi. Biz gereken ön anlaşmaları yaptık. 2-3 gün daha takımı tanıdıktan sonra hangi mevkiye ihtiyacı olduğunu bize açıklayacak, transfer bitecek" dedi. 

'Hepiniz eşitsiniz' 
DEL Bosque yeni sezonda 4-4-2 oynatacağını futbolcularına aktardı. Önce Kaptan ve menajer Tayfur Havutçu ile yardımcısı Serhat Serhatlıoğlu ile görüşen İspanyol teknik adam, daha sonra oyuncularla bir toplantı yaptı. Beşiktaş'ın teknik patronu, "Hepiniz eşit şartlara sahipsiniz" diyerek futbolculara moral verdi. Vicente Del Bosque, yönetime, 6 ile 8 futbolcuyla yolların ayrılabileceğini de vurguladı. 

Beşiktaş tatilde 

KARTAL dün tek antrenman yaptı, yarın sabaha kadar izne ayrıldı. Yurtdışı kampı öncesinde futbolcuların son durumunu görmek isteyen Teknik Direktör Del Bosque, dün sabah basına kapalı yapılan idman sonrasında futbolcularına izin verdi. Çalışmada Tümer yine düz koşuyla yetinirken, Sergen ile İbrahim Üzülmez ise Memorial Hastanesi'nde sağlık kontrolünden geçti. 

'Haydi İnönü'ye' 

SİYAH - Beyazlı kulübün Basın Sözcüsü Reha Muhtar, kombine kartların 5 Temmuz'dan itibaren satışa çıkacağını, bayan taraftara yüzde 25 indirim yapacaklarını açıkladı. Bu sezon taraftar şovuna hazırlandıklarını belirten Muhtar, en pahalı kombinenin 2 milyar 500 milyon, en ucuzunun ise 200 milyon lira olduğunu hatırlattı. Peşin olması durumunda ise yüzde 15 indirim uygulanacak. Reha Muhtar, BJK TV'nin ise 15 Eylül'de yayına başlayacağını ifade etti. 


</TEXT>
</DOC>
