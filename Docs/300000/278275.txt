<DOC>
<DOCNO> 278275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/spor/spo03.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan meşaleyi yaktı 
</HEADLINE>
<TEXT>


Galatasaray'da 100. yıl kutlamaları bugün Ali Sami Yen'in mezarı başında anılmasıyla başlayacak. Yarın lisede çeşitli kutlamalar düzenlenecek. 17 Ekim saat 19.05'te ise tüm Türkiye sallanacak 

ERHAN TELLİ 


Canaydın'dan toplantı 
GALATASARAY Başkanı Özhan Canaydın, Sarı - Kırmızılı takımı takip eden yazar ve muhabirlerle yemekte bir araya gelirken, 100. yıl kutlamalarının bugünden itibaren başlayacağını açıkladı. Bugün Ali Sami Yen'i mezarı başında anacak olan Sarı - Kırmızılılar, yarın da Galatasaray Lisesi'nde çeşitli etkinlikler düzenleyecek. Üç etaplı kutlama programı hazırladıklarını dile getiren Canaydın, Galatasaray taraftarlarına mesajlar gönderdi. 

İlk kıvılcım sınıfta 
BAŞKAN Canaydın, bugün ve yarınki kutlamaların dışında 17 Ekim saat 19.05'te tüm Galatasaraylılar'ı evlerinin ve işlerinin camlarına bayrak ve flama asmaya davet etti. Canaydın, "Kayseri maçının olduğu gün, Galatasaray Spor Kulübü'nün kurulduğu lisedeki 10 Edebiyat sınıfında meşale ateşlenecek. Ali Sami Yen Stadı'na kadar olan her iki yüz metrede bir Galatasaraylı atletler elden ele dolaştıracak. Meşale bir yıl boyunca yanacak" dedi. 

Onur veren davet 
19 Ekim saat 15.00'te yönetim kurulu, teknik heyet, kaptanlar ve taraftar derneklerinin Anıtkabir'i ziyaret edeceğini belirten Özhan Canaydın, sezon sonunda da Monaco Prensi'nin davetiyle Monaco'da Galatasaray Şenlikleri düzenleneceğini açıkladı. Canaydın, Monaco ile özel bir maç yapacaklarını da dile getirerek, "100. yılımızı bir yıl boyunca kutlayacağız. Hep beraber elele ikinci yüzyılımıza doğru yürüyeceğiz" ifadelerini kullandı. 

Dergi tiraj rekoru kırdı 

GALATASARAY taraftarının çıktığı ilk günden bu yana büyük ilgi gösterdiği "Galatasaray dergisi" son sayısında rekora koştu. Ekim sayısında takım posteri ve Galatasaray bayrağı veren dergi bir rekora imza atarak 4 gün içinde toplam 30 bin adet sattı. 9 bin abonesi olan derginin satışlarının büyük bir hızla devam ettiği bildirildi. 

Bükreş sallandı 

MİLLİ maçlara verilen arayı hazırlık maçları ile değerlendirecek olan Galatasaray dün Romanya'ya gitti. Bükreş Havalimanı'nda kalabalık bir grup tarafından karşılanan Sarı - Kırmızılı kafile büyük ilgi gördü. Aralarında eski Fenerbahçe yöneticisi Vefa Küçük'ün de bulunduğu Türk İşadamları ve Galatasaray Derneği üyeleri ile birlikte akşam yemeği yiyen Galatasaraylılar'ı eski futbolcuları Popescu da yalnız bırakmadı. Büyükelçi Ömer Zeytinoğlu Teknik Direktör Hagi'ye bir plaket verdi. Cim - Bom bugün katılacağı üçlü turnuvada saat 20.00'de Steaua Bükreş ve National Bükreş takımları ile 45'er dakikalık maçlar oynayacak. 

Batista'nın itirafı 

BÜNYAMİN OSMAN 

'Geri dönebilirim' 
YILLARCA Galatasaray forması giydikten sonra Lucescu'nun çalıştırdığı Shakhtar Donetsk takımına transfer olan Brezilyalı yıldız Batista, Galatasaray'a övgüler yağdırdı. Sambacı, "Galatasaray çok büyük bir takım. Buralara gelince bunu çok daha iyi anladım. Türkiye'yi özlüyorum ve geri dönebilirim. Ukrayna'da mükemmel olmasa da iyi bir ortam buldum" dedi. 

Forma bulamadı 
UKRAYNA Ligi'nde 9. haftanın bitmesine karşın Batista henüz ilk on birde şans bulamadı. Tecrübeli futbolcu şunları söyledi "Lucescu bu konularda adil bir insan. Benim transferimden önce orta sahada şans verdiği iki futbolcudan da iyi verim alıyor. Bu yüzden beni hemen takıma alması mümkün değil. Her zamanki gibi çok çalışıp, kendimi kabul ettireceğim." 

Aslantepe tamam 

GALATASARAY'IN, Seyrantepe rüyası gerçek oldu. Sarı-Kırmızılılar, yapılan ihale sonucunda Seyrantepe arazisini yıllık 700 milyar 100 milyon lira karşılığında 30 yıllığına kiraladı. Başkan Özhan Canaydın, pazartesi günü üst kullanım hakkına ait tapuyu alacaklarını müjdeleyerek, "Yeni stad ve tesislerin yapımı için 2.5 yıllık bir zamana ihtiyaç var" diye konuştu. 

Virüs benzetmesi 

ÖZHAN Canaydın, medya mensuplarının, "Hakan Şükür'e yapılan eleştirilere neden tepkisiz kaldınız " sorusuna ilginç yanıtlar verdi. Canaydın, "Hakan'ı savunduk. Hakan'a vatan haini diyen virüsün dışındaki bir başka virüs bana yalancı demişti. O zaman bu tepkiyi niye vermediniz " dedi. Canaydın, Fatih Akyel'in kulübe dönmesinin mümkün olmadığını da açıkladı. 


</TEXT>
</DOC>
