<DOC>
<DOCNO> 250372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonyas12.html </URL>
<DATE> 2004/06/23/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İyotlu tuz kullanımı hala yetersiz... 
</HEADLINE>
<TEXT>

     İyotlu tuz kullanımının yetersiz olması nedeniyle, Türkiye'de 6-12 yaş arası çocukların yüzde 31.8'inde guatr hastalığı görüldüğü bildirildi. 
     Ankara Üniversitesi A.Ü Tıp Fakültesi Endokrinoloji ve Metabolizma Hastalıkları Bölümü Öğretim Üyesi Prof. Dr. Murat Erdoğan, 6-12 yaş arası çocukların yüzde 31.8'inde görülen guatr hastalığının nedeni olan iyot eksikliği hakkında bilgi verdi. 
     Erdoğan, Türkiye'nin hiçbir bölgesinde yeterli miktarda iyot kullanılmadığını, guatr hastalığının engellenebilmesi için iyotlu tuz tüketilmesi gerektiğini vurguladı. 
     Prof. Dr. Erdoğan, iyot eksikliğinde guatr hastalığının yanı sıra zeka geriliği, gelişim bozukluğu, düşük ve ölü doğumların ortaya çıkabileceğini kaydetti. 
     Sağlık Bakanlığı işbirliğinde 5 yıl önce Türkiye'deki iyot durumunu araştırdıklarını, Türkiye'de çoğu bölgede ciddi ve orta derecede iyot eksikliği olduğunun saptandığını anlatan Erdoğan, Batı bölgelerinde hafif, İç Anadolu ve Doğu bölgelere doğru gidildikçe artan bir iyot eksikliği tablosuyla karşılaştıklarını bildirdi. 
     Erdoğan, İç Anadolu ve İç Anadolu'nun batılarındaki illerde belirgin iyot eksikliği saptadıklarını, bu sonuçlar üzerine halka iyot ulaştırma programını daha da geliştirerek tüm sofra tuzlarının iyotlanmasına karar verildiğini belirtti. 
     Murat Erdoğan, bu araştırmanın ardından, eskiden iyot durumuna bakılan bölgelerde iyot kullanımına tekrar baktıklarını ve Ankara, Kastamonu, Bayburt ve Trabzon gibi illerde iyot kullanımında anlamlı iyileşmeler varken bazı bölgelerde bir değişiklik olmadığını söyledi. Erdoğan, Erzurum, Çorum, Diyarbakır, Van ve Malatya gibi illerde eskisine göre daha kötü durumla karşılaştıklarını anlattı. 
     
     İSTANBUL YETERLİ, ANTALYA YETERSİZ 
     Sağlık Bakanlığı ile ortaklaşa geçen yıl yaptıkları bir başka çalışmayla da daha önce iyot durumu bilinmeyen İstanbul, İzmir, Antalya'nın da aralarında bulunduğu 10 yeni ilde iyot durumunu araştırdıklarını bildiren Erdoğan, İstanbul'da iyot durumunun yeterli çıktığını, ancak Antalya'da orta derecede iyot eksikliği saptandığını ifade etti. 
     Bitlis, Kahramanmaraş illerinde ise ciddi derecede iyot eksikliği bulunduğunu söyleyen Erdoğan, ''5 yıl içinde ülke genelinde bir iyileşme var, ancak yeterli değil. Ulusal değerlerimiz hala 'hafif-orta' iyot eksikliğini yansıtıyor. Bazı bölgelerde eksiklik ciddi devam ediyor. Rakamlar şehir merkezlerinden alındı, köylere baksak çok daha derin iyot eksikliği bulunabilecek belki'' diye konuştu. 
     
     ''İYOTSUZ TUZ ECZANELERDE SATILACAK'' 
     İyotlu tuz kullanımının yaygınlaştırılması gerektiğini vurgulayan Erdoğan, Sağlık Bakanlığı'nın, iyotsuz tuzun yalnızca eczanelerde satılmasıyla ilgili çalışma yürüttüğünü de bildirdi. 
     Erdoğan, Türkiye'de toprakta iyot olmadığı için, tuz dışında doğal yollarla iyot alımının mümkün olamayacağını, ancak multivitamin preparatlarıyla iyot alımının sağlanabileceğini ifade etti. 
     Tuz alırken özellikle iyotlu olmasına özen gösterilmesini isteyen Erdoğan, tuz içindeki iyotun korunması için karton kutularda, ışık geçirmeyen ambalajdaki tuzların tercih edilmesini, tuzun güneş almayan bir yerde ve orijinal paketinde saklanmasını önerdi. 
     Özellikle yemek pişirilirken, tuzun, yemeği ateşten çekmeden hemen önce atılması gerektiğini belirten Erdoğan, kaynama anında tuzun içindeki iyodun yok olacağını bildirdi. 
     
</TEXT>
</DOC>
