<DOC>
<DOCNO> 276669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/guncel/gun09.html </URL>
<DATE> 2004/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Konteynerde terör şüphesi 
</HEADLINE>
<TEXT>


CENK BAŞLAMIŞ Moskova 

Rusya'ya Türkiye'den gönderilen 11 milyon dolar değerinde 220 tonluk esrarengiz bir kargo ele geçirildi. 
Savcılık, güneydeki Rostov kenti gümrüğünde ele geçirilen kargonun terörist amaçlar ya da terörist faaliyetlerin finansmanında kullanılmasından kuşkulanıldığını açıkladı. 
Savcılık yetkilisi Yelena Velikova, 20'şer tonluk 11 konteynerle Türkiye'den gönderilen kargonun, gümrüğe cam pamuğu olarak bildirildiğini, ancak yapılan incelemede çok farklı mallar bulunduğunu açıkladı. Velikova, konteynerlerde tekstil ürünleri, ayakkabı ve sahte alkol bandrollerinin yanı sıra bazı "cihaz"ların ele geçirildiğini, bunların incelendiğini söyledi. 
"Leyla" adındaki gemiyle gelen malların alıcısı olarak görünen adreste, konservatuvar bulunduğu anlaşıldı. 
11 milyon dolar değerindeki malın şimdiye kadar Rostov'da ele geçirilen en büyük kaçak parti olduğunu belirten savcılık yetkilisi, kargonun terörist amaçlarla gönderilip gönderilmediğinin araştırıldığını söyledi. Kargoyu Türkiye'den gönderenler açıklanmadı. 




</TEXT>
</DOC>
