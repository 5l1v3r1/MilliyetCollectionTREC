<DOC>
<DOCNO> 281751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/spor/ysenay.html </URL>
<DATE> 2004/10/20/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Falcılığa gerek yok 
</HEADLINE>
<TEXT>



Fenerbahçe dün ilk yarıda Lyon'a karşı tüm futbol verileriyle üstünlük kurdu ve galibiyete yakın taraf olarak da oynadı doğrusu... 
Evet, beklendiği gibi oyuna ünlü rakibinin çabukluğuna karşı daha süratli oynayarak sahayı ve futbolu sahiplenmekteydi Fenerbahçe... Herkesin gördüğü bu net gerçeği Daum hocanın farketmesi çok doğruydu da, ikinci 45'te kimlerin ne kadar zayıflayacağını düşünmek de onun görevi değil miydi Çabuk düşünce - çabuk müdahale ilkesi Sarı - Lacivertli kadroya ilk yarıda orta saha üstünlüğünü kazandırdı doğrusu... Oyunun mutfağı Fenerbahçe'ye geçmişti anlayacağınız. Lyon sürekli pres yapan, her topa her türlü fiziki pozisyonuyla giren tatlı - sert ve her an öne oynamayı düşünen bir Fenerbahçe karşısında hayli şaşkındı bir süre doğrusu... Topu doğru paslarla kullanma kapılarını ilk 45'te bir türlü bulamayan Fransızlar hem oyun kuramıyorlar, hem de Fener'in fizik gücü ve kondisyon ağırlığını önleyemiyorlardı bir türlü... Ancak Fenerbahçe'de Deniz başta olmak üzere Luciano, Servet, Serkan, hatta Ümit Özat gibi isimler biraz da telaşla topu karşı defansa şuursuzca uzaklaştırıyorlar, işte bu yüzden Hooijdonk - Alex - Nobre gibi isimler hiç de bekledikleri paslaşma zenginliklerine kavuşamıyorlardı. Bu belirsizlik de ortaya net gol pozisyonları çıkmasını engelliyordu tabii... Halbuki biraz dengeli top kullanmayı becerip, yukarıdaki isimler de topu yere indirip telaşa girmeden ayaklara kullanabilseler Lyon'dan ilk yarıda gol koparmak işten bile değildi Fenerbahçe adına... 

Maskeler düştü 
İkinci yarıda maskeler erken dakikalarda düştü Kadıköy çimenine... Lyonlu ayaklar Fenerbahçe'nin markaj için dolaşan adamlarının uzağına kaçarak bütün pas dengelerini ele geçiriyorlar, işte bundan sonra iki takım arasındaki kolektif oynama farklılıkları Fransız takımı lehine açığa çıkmaya başlıyordu... Evet, sonrasını anlatmaya çalışmak, Lyon teknik kulübesinin bütün oyun taktiğini ikinci yarı üstüne kurmuş olduğunu belirtmek olacak sadece... Fenerbahçe'nin üç altın puanı uçup gittikten sonra bir yığın laf kalabalığına ve gelecek maçlar adına falcılar gibi tahminlere girmek bu sonuçtan sonra ne işe yarar ki... 


</TEXT>
</DOC>
