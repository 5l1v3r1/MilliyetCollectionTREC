<DOC>
<DOCNO> 277688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sondun13.html </URL>
<DATE> 2004/10/06/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Fransa'nın Türkiye için referandum ısrarı... 
</HEADLINE>
<TEXT>

     Fransa, Türkiye ile ilgili bir referandumun müzakere sürecinde gündeme gelmemesi gerektiğini açıkladı. 
     Fransa Dışişleri Bakanı Michel Barnier, referandumun müzakereler tamamlandıktan sonra yapılması gerektiğini söyledi. 
     Fransa Dışişleri Bakanı Barnier, önümüzdeki aralık ayında gerçekleştirilecek zirvede Türkiye'nin üyeliğinin kararlaştırılmayacağını, dolayısıyla referandumun bu aşamada gündeme gelmeyeceğini söyledi. 
     Barnier, müzakerelerin geri dönülmez olmayacağını belirterek, gerektiği zaman müzakerelerin durdurulabileceğini de belirtti. 
     Fransız Dışişleri Bakanı, 'AB Türkiye'nin üyeliğine karar verirse' Fransız halkının fikrinin mutlaka sorulacağını söyledi. 
     
     Almanya ise Fransa gibi düşünmüyor 
     Almanya Başbakanı Gerhard Schröder, Türkiye'nin üyeliği konusunda AB ülkelerinde referandum yapılması görüşüne katılmadığını söyledi. 
     Schröder, Avrupa Anayasası'nın böyle bir şeyi öngörmediğini belirtti. 
     Almanya başbakanı, Türkiye'nin Avrupa Birliği'ne üyeliğinin çok önemli olduğunu söyledi. 
     Schröder, ''radikal olmayan bir İslamiyetin, Avrupa'daki aydınlanmanın değerleri ile bağdaştırılması, istikrara büyük katkı sağlayacak. Bundan Almanlar da istifade edecek'' dedi. 
     Avrupa Parlamentosu sosyalist grubu da, Türkiye ile tam üyelik müzakerelerinin başlatılmasından yana olduğunu açıkladı. 
     
     Bot "Müzakereler 2005'in ikinci yarısında başlayacak" 
     Hollanda Dışişleri Bakanı Ben Bot, Türkiye ile AB arasında üyelik müzakerelerinin 2005 yılının ikinci yarısında başlayacağını söyledi. 
     Hollanda'nın De Volkskrant gazetesine konuşan Ben Bot, "üyelik ise Ankara'daki gelişmelere bağlı. Biz üyelik için tarih vermeyeceğiz" dedi. 
     AB dönem başkanı Hollanda'nın Dışişleri Bakanı Bot, Komisyon'un bugün açıklayacağı İlerleme Raporu'nda, Türkiye'deki demokratik bazı eksikliklere dikkat çekileceğini, ancak bunun müzakerelerin başlatılmasına engel olmayacağını da belirtti. 
     Bot, müzakereler sonunda Türkiye'nin üye olup olamayacağının ise bugünden söylenemeyeceğini vurguladı. 
     
</TEXT>
</DOC>
