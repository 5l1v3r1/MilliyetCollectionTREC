<DOC>
<DOCNO> 272415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sontur08.html </URL>
<DATE> 2004/09/16/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Yabancı uyruklu hayat kadını istedi, oteli kurşunladı 
</HEADLINE>
<TEXT>

     TRABZON'da aşırı alkol aldıktan sonra kaldığı otele yabancı uyruklu hayat kadını getirilmesini isteyen 29 yaşındaki Fatih Karakullukçu, isteği yerine getirilmeyince ortalığı birbirine kattı. Karakullukçu, önce otelciyle tartıştı, ardından oteli kurşun yağmuruna tuttu. 
     Olay, önceki gece saat 02.30 sıralarında Trabzon'un Çömlekçi Mahallesi'nde meydana geldi. İddiaya göre, aşırı alkol alarak Yalı Caddesi'ndeki Otel Kardelen'e gelen Fatih Karakullukçu, otel görevlisi 40 yaşındaki Münir Albayrak'tan kendisine yabancı uyruklu hayat kadını bulmasını istedi. Otelci bu isteği geri çevirince tartışma çıktı ve Fatih Karakullukçu ruhsatsız tabancasıyla önce otelin salonuna, ardından da pencerelere 3 el ateş etti. 
     Olaydan sonra polis tarafından gözaltına alınan Karakullukçu'nun üzerinde ruhsatsız tabanca ve 4 mermi bulundu. Karakullukçu, gözaltına alındı. 
     
</TEXT>
</DOC>
