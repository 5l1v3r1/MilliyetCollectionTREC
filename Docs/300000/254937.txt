<DOC>
<DOCNO> 254937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/ekonomi/eko09.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bollaşan ayakkabıya iade kararı 
</HEADLINE>
<TEXT>


TÜRKER KARAPINAR Ankara 

Ankara 2. Tüketici Mahkemesi, vatandaşların zaman zaman karşılaştığı sorunları yakından ilgilendiren iki örnek karara imza attı. 
Bir bankanın müşterisi, aldığı 36 aylık taşıt kredisinin 35 ayını düzenli olarak son ödeme tarihinden önce ödemesine rağmen, bankanın erken ödeme faiz indirimlerinden yararlandırılmadı. Banka, gerekçe göstermeksizin 19. aydan itibaren de müşterisinin bankaya ödediği taksitlerden 18 milyon lira komisyon ücreti aldı. 
Müşteriyi haklı bulan mahkeme, bankanın müşterisinden kestiği havale ücretlerinin iadesine ve erken ödenen taksitlerin günlerinin faiz indirimlerinin hesaplanarak müşteriye ödenmesine karar verdi. 
Bir tüketici ise 28 Eylül 2003'te 175 milyon liraya aldığı ayakkabısı kısa süreli kullanım sonucu bollaşınca, ayakkabının iadesi ve ödediği ücretin geri verilmesi istemiyle firma yetkilisi aleyhine dava açtı. Firma yetkilisi, tüketicinin ayaklarının oldukça yüksek ve şişkin olduğunu, bu nedenle kendisine yarım numara büyük ayakkabı verildiğini, tüketicinin ayağının bu ayakkabıda rahat ettiğini savundu. 
Mahkeme, tüketicinin şik yetinin kabulüne, kredi kartıyla ödenen 175 milyon lira ve ayıplı ürünün tüketiciye ödenmesine karar verdi. 


</TEXT>
</DOC>
