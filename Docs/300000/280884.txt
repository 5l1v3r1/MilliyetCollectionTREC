<DOC>
<DOCNO> 280884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/siyaset/asiy.html </URL>
<DATE> 2004/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşiller zirvesi 
</HEADLINE>
<TEXT>


Yeşiller Grubu, Türkiye'yi tartışacağı toplantıyı, 19 Ekim'de İstanbul'da düzenliyor. Toplantıya Dışişleri Bakanı Fischer ve Orhan Pamuk katılıyor 

GÜVEN ÖZALP Brüksel PINAR AKTAŞ İstanbul 


Avrupa Parlamentosu'nda 42 sandalyeye sahip Yeşiller Grubu, İstanbul'a çıkarma yapacak. Türkiye'ye önemli bir destek anlamı taşıyan toplantı, 19 - 21 Ekim'de düzenlenecek ve çok sayıda tanınmış isim toplantıya katılacak. "AB'de Türkiye Ortak bir gelecek mi " başlığı altında yürütülecek toplantılarda Yeşiller, Türkiye'yle müzakerelerin başlamasına yönelik desteklerini tekrarlayacak. Toplantıda Türkiye'nin olası üyeliğinin AB'ye yapacağı olumlu katkılar da masaya yatırılacak. 
Toplantının açılışını, Türkiye'nin üyeliğini "Boğaz mucizesi" olarak tanımlayan Yeşiller Grubu Başkanı Daniel Cohn Bendit ve TBMM Başkanı Bülent Arınç yapacak. Avrupa'da Türkiye üzerinde yürütülen tartışmalarda Ankara'ya müzakerelerin başlaması ve üyelik konusunda en net desteği veren Yeşiller'in İstanbul toplantısı, Avrupa'daki diğer siyasi gruplara da olumlu mesaj verecek olması açısından önem taşıyacak. 

İslam ve AB tartışması 
İlk gün toplantılarında Avrupa'nın değerleri ve sınırları, İslam ve Türkiye'nin üyeliği konuları ele alınacak. İlk gün yapılacak, "İslam, Bir Avrupa 'Kimliği' ve Türkiye'nin AB'ye Üyeliği" konulu toplantıda Alevi Cemaati Temsilcisi Esat Korkmaz da görüşlerini belirtecek. En önemli toplantılardan biri, "Komisyon Raporu ve Türkiye'yle Müzakerelerin Başlaması Kararı"nın tartışıldığı toplantı olacak. Eski DEP Milletvekili Leyla Zana'nın katılımıyla da, Türkiye'de sivil özgürlükler ve kadın hakları konuları incelenecek. Toplantının son günündeyse çevre ve tarım ele alınacak. 
Toplantıya Almanya Dışişleri Bakanı Joschka Fischer, Dışişleri Bakanı Abdullah Gül, AB Komisyonu'nun 1 Kasım'dan itibaren genişlemeden sorumlu üyesi olacak Olli Rehn, Yeşiller Grubu Eşbaşkanı Monica Frassoni, milletvekilleri Cem Özdemir, Joost Lagendijk ve Angelika Beer'in yanı sıra Orhan Pamuk, Kemal Derviş, Zülfü Livaneli ve Cüneyd Zapsu'nun da katılması öngörülüyor. 


</TEXT>
</DOC>
