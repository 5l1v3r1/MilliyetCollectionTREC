<DOC>
<DOCNO> 278817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/spor/axspo02.html </URL>
<DATE> 2004/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Danimarka başka 
</HEADLINE>
<TEXT>


Kazakistan karşısında ilk resmi galibiyeti bulan Ersun Yanal, rakibin direncini ikinci yarıda kırdıklarını söyledi, "Ancak Danimarka maçı farklı geçecek" diye konuştu 


'Baskı azalıyor' 
KAZAKİSTAN karşısında ilk resmi galibiyetine ulaşan Milli Takımlar Teknik Direktörü, alınan üç puanın çok kıymetli olduğunu ifade etti. En son geçen yıl 20 Ağustos'ta Moldova'yı 2-0 yenen Millilerimiz, kendi sahamızda bir yıldır hasret kaldığımız galibiyete de dün akşam ulaştı. Yanal, "Her geçen gün daha iyi duruma geliyoruz. Futbolcuların üzerindeki baskı da giderek azalıyor" yorumunu yaptı. 

'Futbol karnavalı' 
ŞÜKRÜ Saracoğlu Stadı'ndaki atmosfer için emeği geçen herkese teşekkür eden Yanal, "Umarım bu futbol karnavalı sürer" diye konuştu. İlk yarıdaki kötü futbolu strese bağlayan Milli Takım Teknik Direktörü, "İkinci yarıda toparlandık ve sonlara doğru olsa bile golleri bulduk" ifadesini kullandı. Çarşamba günkü Danimarka maçında daha farklı oynayacaklarını vurgulayan Yanal, "Emre ve Okan'lı bir kadromuz olacak" dedi. 

'Atmosfer muhteşemdi' 

TRABZON'DA oynanan Gürcistan maçında taraftarın büyük tepkisini alan Futbol Federasyonu Başkanı Levent Bıçakcı, dünkü atmosferin muhteşem olduğunu söyledi, "Türk futbolunun özlediği seyirci vardı" diye konuştu. Bıçakcı, "Bu seyirciyi ve atmosferi gördükten sonra büyük olasılıkla bundan sonra maçlar bu stadda oynanır" yanıtını verdi. 

Erdoğan'dan teşekkür 

23. dakikada geldi 
ŞÜKRÜ Saracoğlu Stadı'ndaki mücadeleyi Başbakan Recep Tayyip Erdoğan da izledi. Maçın 23. dakikasında stada gelen Erdoğan'ı, protokol tribünü girişinde Gençlik ve Spor Genel Müdürü Mehmet Atalay ve Futbol Federasyonu Başkanı Levent Bıçakcı karşıladı. Erdoğan ile birlikte Milli Eğitim Bakanı Hüseyin Çelik ve İstanbul Valisi Muammer Güler de stada geldi. 

'Çok mutlu olduk' 
ERDOĞAN'IN gelişi anons edilince, taraftarlar kendisine sevgi gösterisinde bulundu. Başbakan maç sonrası "Penaltıyı gole çevirseydik, daha erken farkı yakalayabilirdik. Çok mutlu olduk. Hepsine teşekkür ediyoruz. İnşallah bundan sonra da bizi sevindirirler" dedi. "Hakan olsaydı farklı olur muydu" sorusu üzerine Erdoğan, "Biz şimdi oynayan takıma bakıyoruz" diye konuştu. 

Kadıköy sınıfı geçti 

Fiyatların ucuz tutulması nedeniyle maça büyük ilgi gösterilirken, alınan tüm önlemlere rağmen biletlerin karaborsaya düşmesinin önüne geçilemedi. 40 bin bayrak dağıtılan taraftarlar Şükrü Saracoğlu'nu bayram yerine çevirdi. Maraton tribününde Fenerbahçe'nin hazırladığı 138 metreye 26 metrelik dev bayrağın ve açık tribünde üzerinde "12 numara" yazan büyük boyutlarda bir milli formanın açılması coşkuyu artırdı. Maç öncesi Emrah, Mirkelam ve Bayhan mini konser verdi. 


</TEXT>
</DOC>
