<DOC>
<DOCNO> 285345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun14.html </URL>
<DATE> 2004/11/02/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Hollandalı polislere namus cinayeti kursu 
</HEADLINE>
<TEXT>

     Hollanda'da, yabancıların yoğun olarak yaşadığı Lahey ve Rotterdam kentleriyle bu kentlere yakın bölgelerde görev yapan en az 300 polis, namus cinayetleri konusunda kursa tabi tutulacak. 
     Kurs, yabancılar politikası ve uyumdan sorumlu Devlet Bakanlığı'nın istemi üzerine verilecek. Kursta polisler, namus cinayetlerinin daha çok kimler tarafından, neden işlendiği, bunlara karşı önceden neler yapılabileceği, potansiyel kurbanların kimler olduğu gibi konularda bilgilendirilecek. 
     Devlet Bakanı Rita Verdonk, yaptığı açıklamada, polislerin edinecekleri bilgiyle olası cinayetlere karşı önceden önlem alabileceklerini belirtti ve işlenen cinayetlerin doğru ve düzenli kaydının tutulabileceğini bildirdi. 
     Verdonk, namus cinayetlerinin kayıtlara düzenli ve doğru bir şekilde yansıtılmadığını, daha çok aile içi şiddet, dayak, cinayete teşebbüs gibi kavramlarla tanımlandığını, dolayısıyla namus cinayeti olarak işlenen suçlarla mücadelede bu suçun iyi bilinmesinin büyük önem taşıdığını kaydetti. 
     
</TEXT>
</DOC>
