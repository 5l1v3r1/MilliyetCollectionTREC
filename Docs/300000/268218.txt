<DOC>
<DOCNO> 268218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sontur05.html </URL>
<DATE> 2004/09/01/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Ölüm nedeni Ecstacy mi 
</HEADLINE>
<TEXT>

     Özcan TİKİT İZMİR, DHA 
İZMİR'in Buca ilçesi'nde fenalaşınca hastaneye kaldırılan 41 yaşındaki Suat Aytekin öldü. Kan tahlilinde zehirlenme sonucu hayatını kaybettiği belirlenen Aytekin'in alkol aldıktan sonra astım tedavisinde kullandığı ilacı mı, yoksa ekstacy hapı mı içtiği için zehirlendiği adli tıp kurumunda yapılacak otopsi incelemesi sonucunda belirlenecek. 
     Olay, dün saat 01.00 sıralarında Şirinyer semtinde meydana geldi. 392 1 Sokak'taki dairelerine geldiğinde fenalaşan Suat Aytekin, evhanımı eşi Nurben Aytekin ve yakınları tarafından İzmir Devlet Hastanesi'ne kaldırıldı. Hastanede zehirlenme teşhisiyle acil müdahaleye alınan Aytekin, kurtarılamadı. Doktorlar tarafından yapılan kan tahlilinde Aytekin'in alkol aldıktan sonra aldığı bir maddeden zehirlendiği belirlendi. 
     Şirinyer'de tüp bayiinde şoför olarak çalışan Aytekin'in adı belirlenemeyen yakınının ise nöbetçi doktora, "Kısa süre önce ekstacy hap kullanmaya başlamıştı, bu akşam da eve gitmeden önce 10 adet ekstacy hapı içti'' dediği belirtildi. 5 yıl önce evlenen Suat Aytekin'in eşi Nurben Aytekin ise polise verdiği ifadede, "Nefes darlığı rahatsızlığı vardı. Doktorun kendisine verdiği Ventolin Inhaler' isimli ilacı içiyordu, bugün de dün rahtasızlanınca hastaneye kaldırdık. Ekstacy hapı kullanıp- kullanmadığını bilmiyorum'' dedi. Polisin evde yaptığı incelemede ise, astım hastaları tarafından kullanıldığı belirlenen "Ventolin Inhaler'' hapının kutusu bulundu. 
     Alkol aldıktan sonra içtiği ilaç yada Ekstacy haptan zehirlenerek öldüğü belirtilen Suat Aytekin'in kesin ölüm sebebinin adli tıp kurumunda yapılacak otopsi incelemesinden sonra belirleneceği bildirildi. Polis olayla ilgili soruşturma başlattı. 
     
</TEXT>
</DOC>
