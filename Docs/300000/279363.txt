<DOC>
<DOCNO> 279363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun18.html </URL>
<DATE> 2004/10/12/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
İspanyolların yüzde 54'ü Türkiye'yi AB'ye istiyor 
</HEADLINE>
<TEXT>

     İspanyol Sigma 2 adlı araştırma şirketinin yaptığı bir anket, İspanyolların yüzde 54,6'sının Türkiye'nin AB'ye girmesinden yana olduğunu gösterdi. 
     El Mundo gazetesinde bugün yayımlanan ankette, ''Türkiye'nin AB'nin bir parçası olmasından yana mısınız'' sorusuna İspanyolların yüzde 54,6'sı ''evet'', yüzde 20,6'sı ''hayır'', yüzde 24,8'i ''bilmiyorum'' cevabını verdi. 
     Ankette Türkiye ile ilgili sorunun yanıtının İspanya'daki siyasi partilere göre dağılımı da verilirken, Türkiye'nin AB üyesi olmasına en fazla desteği yüzde 60 ile iktidardaki Sosyalist İşçi Partisi'nin PSOE verdiği görüldü. 
     Ana muhalefet partisi Halk Partisi'nde PP yüzde 52,3, komünist görüşlü Birleşik Sol IU partisinde yüzde 58,6, diğer partilerde ise yüzde 51,6 oranında Türkiye'ye destek verildi. 
     Öte yandan ankette 29 Ekim'de Roma'da imzalanacak Avrupa Birliği Anayasası ile ilgili ilginç sonuçlar çıktı. 20 Şubat tarihinde anayasanın onayı için referandum yapılacak İspanya'da İspanyolların yüzde 42,6'sı ''anayasanın ne olduğunu bilmediğini'' söyledi. 
     Anket sonuçlarında İspanyolların yüzde 36,5'si anayasaya ''evet'', yüzde 3,2'si ''hayır'', yüzde 5,2'si ''çekimser'' oy kullanacağını, yüzde 12,4'lük bir oran ise oy kullanmaya gitmeyeceğini açıkladı. 
     
</TEXT>
</DOC>
