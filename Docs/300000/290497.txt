<DOC>
<DOCNO> 290497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sontur27.html </URL>
<DATE> 2004/11/20/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Aylık yüzde 20 faizle tefecilik yapan kokoreççi gözaltında 
</HEADLINE>
<TEXT>

     Bursa'da, aylık yüzde 20 faizle ''tefecilik'' yaptıkları öne sürülen kokoreççi ve 2 arkadaşı gözaltına alındı. 
     Bursa Emniyet Müdürlüğü Kaçakçılık ve Organize Suçlarla Mücadele Şube Müdürlüğü'nden yapılan açıklamaya göre, İnönü Mahallesi'nde kokoreççilik yapan İsmail K. ve yanında çalışan Ekrem K. ile Selami S'nin, aylık yüzde 20 faizle bazı kişilere borç para verdikleri, bu yolla çok sayıda kişiye ait gayrimenkulleri kendilerinin ve ailelerinin üzerine geçirdiğini belirleyen polis, 3 kişiyi gözaltına aldı. 
     Zanlıların işyeri ve evlerinde yapılan aramada, 1 ruhsatsız tabanca, toplam 350 milyar lira tutarında, farklı kişiler adına düzenlenmiş 150 çek ve senet ile çok sayıda gayrimenkul tapusu ele geçirildi. 
     Bu kişilerin gözaltına alınmasının ardından, 11 kişinin Kaçakçılık ve Organize Suçlarla Mücadele Şube Müdürlüğü'ne giderek, zanlılar hakkında şikayetçi oldukları bildirildi. 
     Şikayetçilerden İsmail Ö'nün de 4 milyar liralık borcuna karşılık, İsabey Köyü'nde 200 milyar lira değerindeki 6.5 dönümlük iki bahçesini de İsmail K'ya devretmek zorunda kaldığını söylediği öğrenildi. 
     Zanlıların, sorgulamalarının tamamlanmasının ardından ''teşekkül halinde tefecilik yapmak, 213 Sayılı Vergi Usul Kanunu'na muhalefet ve 6136 sayılı Ateşli Silahlar Kanunu'na muhalefet'' suçlarından adliyeye sevk edilecekleri belirtildi. 
     
</TEXT>
</DOC>
