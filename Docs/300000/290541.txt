<DOC>
<DOCNO> 290541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/ekonomi/eko04.html </URL>
<DATE> 2004/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Endekste 23,674 zirvesinin geçilme olasılığı zayıf 
</HEADLINE>
<TEXT>


THY'nin halka arzı nedeniyle önümüzdeki haftanın ikinci yarısında satış baskısı güçlenebilir. Ancak senet bazında hareketler devam edecek 

Zeynep Candan Aktaş 

Bayram sonrası güçlenen alımlarla başlayan çıkış eğilimi üç gündür devam ediyor. Çarşamba günü 22,104 puanla en düşük seviyeyi gören İMKB - 100 Endeksi'nde Cuma günü 23,196 test edildikten sonra kapanış 23,176 puandan gerçekleşti. Haftalık bazda getiri yüzde 4,85'e ulaştı. Bu haftanın en önemli gündem konularından biri doların euro karşısındaki değer kaybı idi. TL bazında da devam eden gerileme ile cuma günü 1,440,000 seviyeleri test edildi. ABD Merkez Bankası başkanı ABD'nin dış ticaret açığının ve dolardaki değer kaybının giderek sorun yaratabileceği uyarısında bulundu. THY'de ise 17 Kasım'da ön talepler toplanmaya başladı. 24 Kasımda sona erecek ön talep toplama aşamasının ardından 1-2-3 Aralık'ta kesin talep toplama başlayacak. Fiyat tesbiti TSP esaslarına göre gerçekleştirilecek. Son 15 günde oluşan fiyatların - yüzde 20 aralığında bulunacak fiyat üzerinden ön talep miktarının tamamını kesin talebe dönüştüren yatırımcılara peşin ödemelerde iskonto yapılacak. THY'nin halka arzı Telekom özelleştirmesi için de piyasalara önemli ipucu verecek. Teknik analiz açısından endekste 23,674'teoluşan zirve yukarı yönde kırılmadıkça bu alımları tepki olarak değerlendirmek gerekir. Ancak senet bazında hareketlerin ön plana çıktığı bu düzeltme döneminde piyasanın ne olduğundan çok senetlerin hareketlerini izlemekte fayda var. THY'nın halka arzı nedeniyle özellikle haftanın ikinci yarısında güçlenebilecek satışlar, 23,674 zirvesinin yukarı yönde geçilmesi olasılığını zayıflatıyor. Çok beklenmeyen bir gelişme olmazsa endeksin destekleri 22,800 ve 22,100'de iken dirençler 23,500 ve 23,700 seviyelerinde bulunuyor 
Bol kazançlı haftalar dileğiyle 


</TEXT>
</DOC>
