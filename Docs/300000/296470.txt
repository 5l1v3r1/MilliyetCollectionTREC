<DOC>
<DOCNO> 296470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/yazar/cemal.html </URL>
<DATE> 2004/12/10/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
13 kurşunu, Uğur'u sakın unutmayın 
</HEADLINE>
<TEXT>


Bugün 10 Aralık, Dünya İnsan Hakları Günü. Ben '13 kurşun'u düşünüyorum, 12 yaşındaki Uğur Kaymaz'ın vücudundan çıkan o kurşunları... 
Unutmadınız değil mi .. 
İnsan Hakları Evrensel Beyannamesi'nin kabulünden bu yana 56 yıl geçmiş. Hem bunun, hem Avrupa İnsan Hakları Sözleşmesi'nin altında devlet olarak Türkiye'nin de imzası var. 
Ya 13 kurşun ne olacak 
İnsan haklarının en başında hayat hakkı gelir. En kutsal olan insan hakkı, insanın yaşayabilmesidir. Yaşamının hukuk tarafından tarafından güvence altına alınmasıdır. 
Peki, 13 kurşun ne olacak 
Uğur'u unutmadınız değil mi 
Babası Ahmet'le birlikte Mardin'in Kızıltepe ilçesinde bir akşam vakti kurşun yağmuru altında can veren... Sakın unutmayın o babayla oğlunu 
Ne analar unutsun, ne babalar. 
Bir toplumda devlet, yurttaşlarının yaşama hakkını ne kadar hukuk güvencesi altına alabiliyorsa, o toplum ancak o kadar uygarlıktan söz edebilir. 
Hukuk var mıydı bu ölümlerde 
TBMM'den İnsan Hakları Komisyonu, AKP ve CHP'den heyetler gitti Kızıltepe'ye. Bütün raporlarda, açıklamalarda bazı noktalar ortaktı 
Hukuksuzluk kokuyordu. 
Bir anormallik vardı. 
Ve çatışma izi yoktu. 
Ateş tek taraflıydı. 
CHP'nin raporunda, ölümlerin silahlı çatışma sonucu meydana gelmediği, tek taraflı yoğun ateş açıldığı kaydediliyordu. 12 yaşındaki Uğur'un vücudundan çıkan '13 kurşun'la ilgili satırlara gelince 
"Çocuktaki mermi girişlerinden bazılarının düzgün ve sıralı olması da bir çatışma ihtimalinin olmadığını göstermektedir. Olayın en kısa zamanda yargıya intikal ettirilmesi ve yargılamanın kısa sürede sonuçlandırılması konusunda bölge halkının çok büyük bir beklentisi olduğu tarafımızdan tespit edilmiştir." 
Haberin başlığı ürpertici 
"Çocukta 6 santimde 6 kurşun tespit edildi." 
İlkokul öğrencisi, 12 yaşındaki Uğur'u düşünüyorum. 
Kızıltepe'ye son olarak geçen ekim ayı sonunda gitmiştim. Kültür festivaline hazırlanıyordu. Yaşam büyük ölçüde normalleşmişti. Sorunlar vardı ama yüzler gülüyordu. 
Fakat şimdi tedirginlik var. 
Gelen telefonlar öyle. 
Yine eski günler mi sorusu zihinlere asılmış durumda. Devletle güven ilişkilerinin kurulmaya başladığı son yılların havası bozuluyor mu En çok bu sorunun karşılığı aranıyor. 
Ve şunu not edin bir kenara 
Kızıltepe'deki bu tedirginlik dalga dalga bütün bölgeye yayılıyor. Daha da yayılabilir. 
Uyarıyor 
"Bu durumdan ancak hem devletteki, hem Kürt hareketindeki statükocular yararlanabilir, ortalığı karıştırmak isteyen..." 
Ne yazık 
Unutmayın 13 kurşunu. 
Sakın unutmayın Uğur'u. 
Kızıltepe Cumhuriyet Başsavcılığı'nın dosyayla ilgili gizlilik kararı kaygıyla karşılanmış... 
Dinliyorum 
"Devlet vatandaşına sahip çıktığını göstersin. Hukuk bizi sahiplenmeyecek mi Bu yaşanan çok ürkütücü bir olay. Halk tedirgin... Bu bölgede devlet-millet bütünlüğü nasıl sağlanır, eğer devletin hukuk güvencesi olmazsa Burada sihirli sözcük güvendir. Devlete güven duyulmazsa, ne yaparız " 
Ekliyor 
"Dava bir an önce açılsın, yargılama hızla sonuçlansın. Öncelikli olan bu." 
Bugün, Dünya İnsan Hakları Günü. 
'13 kurşun'u unutmayın. 
Uğur'u sakın unutmayın. 
Biraz vicdanı olan unutmaz. Biraz adalet duygusu olan unutmaz. Ve 12 yaşındaki Uğur'un vücudundaki o 13 kurşun çıkmadıkça, unutmayın, bu ülkede insan hakları hep lafta kalır. 



</TEXT>
</DOC>
