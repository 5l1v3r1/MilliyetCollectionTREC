<DOC>
<DOCNO> 256066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/spor/spo06.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
BÜYÜK REST 
</HEADLINE>
<TEXT>


Fenerbahçe, Galatasaray ve Beşiktaş, naklen yayın anlaşmasının beklenen bedelin altında yapıldığı gerekçesiyle sözleşme imzalanmaması konusunda federasyonu uyardı 

CEMAL ERSEN 


"Hakkımızı ararız" 
FUTBOL Federasyonu'nun önceki gün naklen yayın ihalesini 135.8 trilyon lira ile sonuçlandırmasının ardından dün Fenerbahçe, Galatasaray ve Beşiktaş'ın ortak ültimatomu ile sarsıldı. Fenerbahçe'den Murat Özaydınlı, Galatasaray'dan Refik Arkan, Beşiktaş'tan Murat Aksu isimlerinin yer aldığı yazıda, "Ücretin, beklentilerimiz ve geçmiş üç sezonun gerçekleşen değerinin altında olduğu aşikardır. Bu nedenle kulüplerle görüşmeden bir sözleşme imzalanmamasını, aksi halde hukuki zeminde hakkımızı arayacağımızı arz ederiz" denildi. 

Hedef Trabzon 
ÜÇ büyüğün bu isyanının ardında, naklen yayın pastasından Trabzonspor'a verilen payın düşürülmesi planının yattığı iddia edildi. Dört büyük kulüp naklen yayından sağlanan yıllık gelirin yüzde 50'lik bölümünü paylaşırken, Fenerbahçe, Beşiktaş ve Galatasaray'ın, Bordo - Mavili kulübün 20 yıldır şampiyon olamaması tezinden yola çıkarak, payının azaltılması düşüncesinde olduğu kaydedildi. Ancak diğer 14 kulübün, bir süre önce Kulüpler Birliği toplantısında gündeme gelen bu talebe karşı çıktığı bildirildi.. 

Ya yabancılar 
TRABZONSPOR'UN geçen yıl üç büyük kulüpten yaklaşık 4.5 trilyon lira az aldığına dikkat çeken federasyon yetkilileri ise dağılımdaki yeni oranın belirlenmesinde sözün kulüplere ait olduğunu ifade etti. Yetkililer geçen yıl 110 milyon dolar olan payın, kurun 1 milyon 65 bin lira olarak hesaplanmasıyla 117 trilyon liraya geldiğini, bu yıl ise 96 milyon dolarlık hissenin yeni kur karşılığı 135 trilyon 950 milyara yükseldiğini kaydetti. Ancak yetkililer, yabancılara dolarla ödeme yapan kulüplerle ilgili yorum yapmadı. 

Önce zirve 

Arkan isyanda 
GALATASARAYLI yönetici Refik Arkan, kulüplerle toplanıp, durumu değerlendireceklerini söyledi. Arkan, "Üç yıldan daha az para alacağız. Hepimizin bütçeleri bu anlaşmaya göre yapılıyor. Ama şunu söyleyebilirim ki, bu işten Anadolu kulüpleri daha fazla etkilenecek. Hepimiz havuzun içindeyiz. Bu bütünlükte kimsenin menfaati zedelenmemeli" dedi. Beşiktaş'tan Kıvanç Oktay ise diğer kulüplerle aynı görüşte olduklarını söyledi. 

"Fiyat artmalı" 
FENERBAHÇE 2. Başkanı Nihat Özdemir, normalde fiyatın 120 milyon dolar olması gerektiğini, ancak fiyatı 15 milyon dolar artırmayı hedeflediklerini belirtti. Özdemir, "Fenerbahçe'nin eline 10.5 ya da 11 milyon dolar para geçecek. Oysa geçen yıl 14 milyon dolar almıştık. Normal koşullarda Fenerbahçe'nin hakkı 20 milyon dolardır. Bu naklen yayın ihalesinin fiyatının bizim istediğimiz boyutlara gelmesi için çabalıyoruz" diye konuştu. 


</TEXT>
</DOC>
