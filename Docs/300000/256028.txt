<DOC>
<DOCNO> 256028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/guncel/gun01.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
19 saatlik skandal 
</HEADLINE>
<TEXT>


THY'nin Frankfurt yolcuları, uçaktaki arıza ve "Kaptanların mesaisi bitti" gerekçe gösterilerek 19 saat sonra Ankara'ya hareket edebildi 

KAZIM DOĞAN Frankfurt 

Türk Hava Yolları THY , Frankfurt - Ankara seferinde bir skandala imza attı. Önce uçaktaki arıza nedeniyle yolcular altı saat havaalanında bekletildi, ardından "Kaptanların mesaisi bitti" denilerek uçuş bir sonraki güne ertelendi. Böylece yolcular 19 saat sonra Ankara'ya hareket edebildi. 
Frankfurt'tan Ankara'ya 15 Temmuz günü saat 14.10'da uçması gereken THY'nin TK 1606 sefer sayılı uçağı, hidrolik sistemindeki arıza nedeniyle kalkamadı. THY, ilk önce uçağın 19.00'da kalkacağını bildirdi, ancak bir saat sonra uçuşun 16 Temmuz saat 07.15'e ertelendiğini belirtti. İsteyen yolcuların evlerine gidebileceği, isteyenlere de otelde yer ayırtıldığı kaydedildi. Ancak dün 07.15'te de kalkamayan uçak, 159 yolcusuyla 09.30'da, 19 saatlik gecikmeyle Ankara'ya hareket edebildi. 

İsyan çıkacaktı 
THY Frankfurt Müdürü Orhan Kabaoğlu, önceki akşam Milliyet'e şu açıklamayı yaptı 
"Uçakta hidrolik bir arıza baş gösterdi. Onarım, parça değişmesi ve kontrolüyle birlikte yaklaşık beş saat sürdü. Arıza giderildi, ancak kaptanların da mesai saati vardır, günlük limitini aşamaz. Bu süre tamamlandığı için uçağımızın kalkışı ertelendi. Bu uluslarası bir kuraldır, uymak zorundasınız. Kaptanlar istirahatte olduğu için sivil havacılık gereği yapılması gerekeni uyguladık. Tamirin ne kadar süreceğini önceden bilemezsiniz. Tamir bittikten sonra, her şey, sanki yeniden başlanıyormuş gibi kontrol ediliyor ve o kontrollerdeki netice neyse ona uyuyoruz." 
Yolculardan Adem Saatçi ile Seyfi Akın, uçakta isyan çıkmasını zor önlediklerini belirterek şunları söyledi 
"Bize doğru dürüst bir açıklama yapılmadı. Oyalayıp durdular. Uçakta üç saat bekledik. Havaalanında rezil olduk. Bu zamanda çok daha farklı bir organizasyon yapılabilirdi. H l sesimizi çıkarmıyor ve anlayış gösteriyoruz. Ancak onlar da bize karşı açık davranabilirdi. Arıza iyi ki uçak kalkmadan fark edildi. Umarız tatil nedeniyle çoğalan uçuş trafiğinde başka sorunlar yaşanmaz." 


</TEXT>
</DOC>
