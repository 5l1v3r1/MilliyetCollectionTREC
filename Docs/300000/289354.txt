<DOC>
<DOCNO> 289354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonyas05.html </URL>
<DATE> 2004/11/16/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İşte yüzyıllara maydan okuyan tabiat anıtları... 
</HEADLINE>
<TEXT>

     Türkiye, doğal ve tarihi güzelliklerinin yanı sıra yüzyıllara meydan okuyan tabiat anıtlarıyla da göz dolduruyor. 
     Finike, 2 bin yıla tanıklık eden bir sedir ağacına ev sahipliği yapıyor. Biri 1700, diğeri 800 yaşında iki ardıç ağacı da Finike'nin tabiat harikaları arasında yer alıyor. 
     Milas'da ise 2 metre çapında 300 yıllık bir zeytin ağacı yıllara meydan okurken, Urla'daki ''insan görünümünde'' bir menengiç ağacı görenleri hayrete düşürüyor. 
     Kültür ve Turizm Bakanlığı'nın internet sitesindeki bilgilere göre, Türkiye'de Adana, Adapazarı, Ankara, Antalya, Aydın, Çankırı, Düzce, Eskişehir, Gümüşhane, Isparta, İstanbul, İzmir, Kastamonu, Konya, Kütahya, Mersin, Muğla, Sinop, Trabzon ve Yozgat'ta olmak üzere toplam 61 tabiat anıtı yer alıyor. 
     Buna göre, Pozantı'daki kayaya yapışık olan 15 metre boyundaki ''Bigbig Orman Sarmaşığı'' yörenin en yaşlı ağacı özelliğini taşırken, Adapazarı'nda 400 yaşında bir meşe ağacı, Nallıhan'da 750 yaşında bir kabaardıç yüzyıllara meydan okuyor. 
     Türkiye'deki en yaşlı ağaçlar Finike'de bulunuyor. Finike'de 25 metre boyunda 2 bin yaşında bir Lübnan sedirinin yanı sıra Kızılağaç Köyü'nde 1500 yaşında bir Lübnan Sediri, 800 yaşında bir şah ardıç, 1700 yaşında bir aslan ardıç ile biri 500 diğeri 650 yaşında iki sedir ağacı da bölgenin tabiat harikaları arasında bulunuyor. 
     Çankırı'da 200 yaşında ''Dokuzkardeşler Çamı'' ile Eskipazar Türbe Camiinin bahçesinde de 300 yıllık bir çam ağacı bulunuyor. 
     
     ÖRÜMCEK ORMANI LADİNLERİ 
     Trabzon'da ise Örümcek Ormanı ladinleri ve göknarları yaşlarıyla dikkati çekiyor. Bu bölgede, boyları 49-61 metre arasında değişen 400 yaşında 4 örümcek ormanı ladini ile boyları 54-58 metre arasında değişen 4 örümcek ormanı göknarı bulunuyor. 
     Sinop'da 250 yaşında Kızılcaelmalı Meşesi, 350 yaşında ''Görkemli Meşe'' yıllardır ayakta dururken, Marmaris'te 250 yıllık servi ağacı, 300 yıllık bayır çınarı yer alıyor. Milas'daki 2 metre çapındaki 300 yıllık ''Bitez Yalısı Zeytin Ağacı'' dikkatleri çekiyor. 
     Mersin'de 40 metrelik sedir ağacı ile 840 yaşında bir ardıç ağacı yer alırken, Kütahya'da da 700 yaşın üzerinde bir çam ağacı anıt özelliğini koruyor. 
     Konya'da ise 500 yaşında bir fosil ardıç, Beyşehir'de 100 yaşında bir titrek kavak, Kastamonu'da Araç'daki Türbe Camii bahçesinde 600 yaşında bir çam ağacı, İnebolu'nun Beldeğirmeni Köyü'nde 800 yaşında bir çam ağacı yörenin güzelliğine katkıda bulunuyor. 
     Ayrıca İnebolu'daki Oniki Kardeşler Tabiat Alanı'nda bulunan ve 95-105 yaşlarında 35-40 metre boyunda, her biri 40-45 cm çapında, birbirine bitişik tek kökten oluşan 12 çatala sahip kayın ağaçları da ''gerçek bir tabiat anıtı'' olarak dikkati çekiyor. 
     Kastamonu'da bulunan 300 yaşındaki ''Erenler Çamı'' da 30-40 cm kalınlığında ve 12-15 metre uzunluğundaki dalları yere paralel uzanan görüntüsüyle görenleri hayrete düşürüyor. 
     
     İZMİR'DEKİ TABİAT ANITLARI 
     İzmir'de bulunan ''Kunduracı Çınarı''nın 980 yaşında, Foça'daki ''Kadınlar Kuyusu Koca Menengici''nin 600 yaşında, Karşıyaka'daki ''Taşdede Pirnal Meşesi''nin 250 yaşında, Ödemiş'deki Anadolu Kestanesi'nin 600 yaşında, Ödemiş'deki Orvacık Köyü Anadolu Kestanesi'nin 500 yaşında, Ödemiş'deki ''İlk Kurşun Çınarı''nın 300 yaşında, Urla'daki Yarendede Fıstık Çamı'nın 150 yaşında, Yemişçi Çınarı'nın 350 yaşında, Fıstık Çamı'nın 105 yaşında olduğu belirtiliyor. Urla'daki 35 yıllık 4 metre boyundaki Teas Menengici de ''insan görünümüyle'' ziyaretçilerin dikkatini çekiyor. 
     İstanbul'da ise Çatalca'da bulunan ağacın yaklaşık 1000 yaşlarında olduğu tahmin edilirken, Isparta'nın Eğirdir ilçesinde bulunan sedir ağacının 320 yaşında, çatal sedirin 250 yaşında, Sütçüler'deki Çatal çamının 650-700 yaşlarında olduğu belirtiliyor. 
     Gümüşhane'de de 2 bin 123 metre yükseklikte yetişen 700 yaşındaki Kırana Evliya Ardıcı ile 325 yıllık anıt göknar dikkati çekerken, Kürtün'de 450 ve 500 yaşında iki örümcek ormanı ladini, Yozgat'ta ise 200 yıllık bir ulu kavak bulunuyor. 
     Öte yandan Türkiye'nin dört bir yanından vatandaşlar çeşitli ilginç özellikler taşıyan ve çok yaşlı ağaçların da ''tabiat anıtı'' olarak korunması için Kültür ve Turizm Bakanlığı'na başvuruda bulunuyor. 
     
     DİĞER TABİAT ANITLARI 
     Öte yandan doğal yollarla oluşmuş bazı şelale, göl ve alanlar da tabiat anıtları arasında sayılıyor. 
     Nallıhan'daki farklı dirençteki kil tabakalarının aşınımıyla oluşmuş ''Kuesta'' morfolojisinin ender örneklerine sahip 52 hektarlık Asarlık Tepesi bu kapsamda değerlendirilirken, üstün peyzaj değerlerini barındıran Güney Şelalesi de nadir tabiat anıtlarından sayılıyor. 
     Düzce Samandere'deki ilginç jeolojik özellikler ve yer yer anıt ağaçların da yer aldığı zengin ve bakir bitki örtüsüne sahip olan 10 Hektarlık bir alan da yörenin doğa harikaları arasında bulunuyor. 
     Konya'daki Maar adı verilen bir volkanik patlamayla meydana gelen çukurda oluşan Meke Gölü, Eskişehir'deki 200-400 yaşlarında ve 38-45 metre boylarında, düzgün ve dolgun yapıdaki sarıçam ağaçlarından oluşan 10,5 hektarlık Geyik Alanı da görülmeye değer tabiat harikaları arasında gösteriliyor. 
     
</TEXT>
</DOC>
