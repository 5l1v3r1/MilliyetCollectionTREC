<DOC>
<DOCNO> 283742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/soneko08.html </URL>
<DATE> 2004/10/27/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
AB Raporu iç borçlanmaya yaradı... 
</HEADLINE>
<TEXT>

     Avrupa Birliği Komisyonu'nun Türkiye ile tam üyelik görüşmelerinin başlatılmasını öneren raporu, Hazine'nin iç borçlanma maliyetlerinde 4 puanlık bir düşüşe yol açtı. 
     Zina tartışmaları yüzünden eylülde yüzde 26.5'e kadar yükselen Hazine'nin aylık ortalama iç borçlanma faizi, 11.5 katrilyon liralık borçlanmaya gidilen ekimde ise yüzde 22.5'e geriledi. 
     Beklenen reel faiz ise yüzde 12.5'e indi Hazine, ekim ayı borçlanma programını dün yaptığı ihaleyle, iç borç geri ödemelerini de bugün yapılan 6.3 katrilyon liralık geri ödemeyle tamamladı. 
     ANKA'nın ekimde Türk Lirası cinsinden düzenlenen iç borçlanma ihalelerinde gerçekleşen borçlanma tutarları ve faiz oranlarını dikkate alarak yaptığı hesaplamaya göre, Hazine'nin aylık ortalama iç borçlanma faizi ekimde son ayların en sert düşüşüne gösterdi. Eylül ayına damgasını vuran zina krizinin alışması ve AB komisyonu'nun 6 Ekim'de açıkladığı İlerleme Raporu'nun Türkiye'ye müzakere tarihi verilmesine yönelik öneri içermesiyle sağlanan güven artışı, faiz oranlarını önemli ölçüde aşağı çekti. Hazine ekimde TL cinsinden düzenlediği beş ayrı iç borçlanma ihalesinde piyasadan 10.5 katrilyon. Kamu kurum ve vuruluşlarından da 1 katrilyon lira olmak üzere net 11.5 katrilyon liralık borçlanmaya gitti. 
     Söz konusu ihalelerdeki borçlanmaların yıllık bileşik faizinin ağırlıklı ortalaması ise yüzde 22.5 düzeyinde oluştu. 
     İhaleyle borçlanma sistemi başladığından bu yanaki en düşük aylık ortalama faizine inilen ekim ayında, faiz oranında bir önceki aya göre 4 puanlık bir düşüş gerçekleşti. 
     Hazine 2004 yılına ocak ayındaki yüzde 27.1'lik yıllık bileşik faizle başlamıştı. Şubat, mart ve nisan ayında düşüş eğiliminde bulunan ortalama faiz, YÖK ve imam hatip gerginliği ile ABD'nin faiz oranlarını artıracağına dönük beklentiler nedeniyle mayıstan itibaren yükselmeye başlamıştı. Nisanda yüzde 24'e kadar gerileyen aylık ortalama iç borçlanma faizi mayısta yüzde 28.9'a kadar sıçramıştı. Temmuz sonuna kadar yüzde 28'in üzerinde kalmayı sürdüren ortalama faiz, IMF ile yeniden anlaşılacağının açıklanmasıyla birlikte ağustosta yüzde 24.8'e gerilemiş, ancak zina tartışmaları yüzünden eylülde yeniden yüzde 26.5 olmuştu. 
     
     ORTALAMA VADE 
     Ekim iç borçlanmasının ortalama vadesi ise ilk kez yapılan üç yıl vadeli tahvil ihracının da etkisiyle 454 gün olarak gerçekleşti. Borçlanmanın ortalama vadesi eylüldeki 468 güne göre az da olsa kısalırken, yılın üçüncü en uzun vadesi oldu. Ocakta 455 gün ortalama vadeyle borçalanan Hazine, izleyen aylarda nispeten vadeyi kısaltarak mayısta 277 güne kadar indirmiş, izleyen aylarda yeniden 300 günün üzerine çıkarmıştı. 
     
     10 AYDA 116.4 KATRİLYON BORÇLANMA 
     Hazine'nin bu yılın ilk 10 ayında yaptığı TL cinsinden ihalelerdeki borçlanması ise 105.7 katrilyon lirası piyasadan, 10.8 katrilyon lirası da kamu kuruluşlarından olmak üzere 
     toplam 116.4 katrilyon liraya ulaştı. Söz konusu borçlanmanın ortalama faizi ise yüzde 26.1 düzeyinde oluştu. Hazine geçen yılın aynı döneminde yüzde 48.8'lik yıllık bileşik faizle gerçekleştirmişti. Bu yılın ilk 10 ayındaki ortalama yıllık bileşik faiz geçen yılın aynı dönemine 22.1 puanlık bir düşüş kaydetti. Bu 116.4 katrilyon liralık borçlanma üzerinden, yıllık bazda 26.7 katrilyon liralık bir faiz tasarrufu anlamını taşıyor. Ocak-ekim dönemindeki toplam borçlanmanın ortalama vadesi ise 390 güne kadar uzadı. Geçen yılın aynı döneminde 285 gün olan ortalama vade bu yıl 105 gün uzadı. Bu arada bu yılın ilk 10 aylık döneminde Hazine'nin piyasalardan yaptığı toplam borçlanma geçen yılın aynı dönemine göre yüzde 41.6 oranında artış kaydetti. 
     
     REEL FAİZLER 
     Ekimde yüzde 22.5'e kadar gerileyen ortalama iç borçlanma faizi ve ekim ayı itibariyle yüzde 8.8 olan gelecek 12 aylık döneme ilişkin TÜFE artışı birlikte değerlendirildiğinde, ekimde Hazine'ye borç verenlerin gelecek bir yılda yüzde 12.5 oranında bir reel faiz elde etmeyi umduklarını gösteriyor. 
     Ekimde beklenen reel faizlerde de bir önceki aya göre yaklaşık 3 puanlık bir düşüş yaşandı. Beklenen reel faiz oranı ekimde 
     yüzde 15.5'e kadar yükselmişti. 
     Öte yandan, geçen yıl eylül ayında Hazine'ye yüzde 16.1 oranında reel faiz beklentisiyle bir yıl vadeli borç verenler bu yıl yüzde 25.6 oranında reel faiz elde ettiler. Bu geçen yıl eylül ayında, gelecek bir yıllık döneme ilişkin enflasyon beklentisi yüzde 17.7 düzeyinde bulunuyordu. Ancak yıllık TÜFE artışı yüzde 9'a kadar gerileyince, ele geçen reel faiz yüzde 25 oranını aştı. 
     
</TEXT>
</DOC>
