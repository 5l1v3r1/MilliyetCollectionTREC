<DOC>
<DOCNO> 278680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/soneko02.html </URL>
<DATE> 2004/10/09/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türk ihracatçısı uzaklık tanımıyor... 
</HEADLINE>
<TEXT>

     2001 krizinde iç talepte yaşanan daralmayı, 
     ihracata yönelerek aşmayı tercih eden Türkiye için artık "dünyanın öbür ucu" kalmadı. Türk sanayisi Cibuti'den Ekvator'a kadar bir çok ülkeye seramik, Antigua'dan Guadeloupe'a kadar bir çok ülkeye cam, Bermuda'dan Macaristan'a çimento ihraç eder hale geldi. Orta Anadolu İhracatçı Birlikleri'nden yapılan açıklamaya göre seramik, cam ve çimento gibi ürünlerden oluşan toprak ürünleri sektörü, ihracatının yüzde 60'dan fazlasını AB ülkeleri ve ABD'ye gerçekleştirdi. Sektörün ihracatı 2004 yılı Ocak-Eylül döneminde yüzde 21.7 oranında artışla 1.2 milyar doları aştı. Toprak ürünleri sektörü 2004 yılının dokuz ayında 166 ülkeye ihracat gerçekleştirdi. Sektörün en fazla ihracat yaptığı ülkeler sıralamasında İngiltere, Almanya, İtalya, ABD ve Fransa başı çekiyor. Ocak-eylül döneminde seramik sektörü 471 milyon dolar, cam sektörü 400 milyon dolar ve çimento sektörü de 237 milyon dolarlık ihracat gerçekleştirdi. Böylelikle seramik, cam ve çimento ihracatı 1.2 milyar doları aştı. 
     
     SERAMİK KAPLAMA VE CAM EV EŞYASI GÖZDE 
     Seramik sektörü ihracatının yüzde 61'ini kapsayan seramik kaplama malzemeleri ihracatı 75.6 milyon metrekare ve 286 milyon dolar, yüzde 25'ini kapsayan seramik sağlık gereçleri ihracatı ise 5.6 milyon adet ve 116 milyon dolar seviyesine ulaştı. 
     İhracatı yüzde 16.8 oranında artan cam sektöründe en fazla ihracat yapılan mal grubu cam ev eşyası oldu. Cam ev eşyası ihracatı 220.5 milyon dolara ulaştı. 
     Dokuz ayda yapılan 6.8 milyon tonluk çimento sektörü ihracatının 1.8 milyon tonunu klinker, 5 milyon tonunu ise çimento oluşturdu. 
     Sektör bu yıl ihracat yaptığı ülkeler yelpazesini de önemli ölçüde genişletti. İhracat yapılan ülkeler arasına bu yıl ilk defa, Fildişi Sahili, Mozambik, Cibuti, Guadeloupe, Bermuda, Gine, Kongo gibi ülkeler katıldı. 
     
</TEXT>
</DOC>
