<DOC>
<DOCNO> 281056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sonyas08.html </URL>
<DATE> 2004/10/17/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İftarda doymadan içilen sigara, ani ölümlere yol açıyor .. 
</HEADLINE>
<TEXT>

     İftarda henüz karın doymadan sık aralıklar içilen sigaranın kalp krizi riskini 10 kat artırdığı için ani ölümlere yol açabileceği bildirildi. 
     Sigarayla Savaşanlar Vakfı Başkanı Ubeyd Korbey, AA muhabirine yaptığı açıklamada, sigarının Türkiye'de yılda 100 binin üzerinde kişinin ölümüne, binlerce kişinin de özürlü olarak yaşamasına neden olduğunu söyledi. 
     Sigaradaki zehirli maddelerin zararının sürekli gündeme getirilmesine karşın tiryakilerin zorunluluk gibi gördükleri bu alışkanlıktan kurtulamadığını ifade eden Korbey, ''Yurtdışında yapılan bir araştırmada, bir paket sigaradaki zehrin tümünün enjekte edildiği bir at öldü. Sigaranın bir zehir kümesi olduğunu bu araştırma açıkça ortaya koyuyor'' dedi. 
     Korbey, bu nedenle ''vücuda yoğun zehir yüklemesinin'' önlenmesi için ramazan ayında oruç tutan tiryakilerin iftar vaktinde biraz sabırlı olması gerektiğini vurgulayarak, şunları kaydetti 
     ''Birkaç lokmadan sonra hemen sigara yakılıyor ve ard arda birkaç adet içiliyor. Vücutta hücreler gıda beklerken birden nikotin başta olmak üzere zehir yoğunluğu ile karşı karşıya kalıyor. Bu durumda kan pıhtılaşıyor ve kalp krizi riski artıyor. Konuyla ilgili yapılan bir araştırmaya göre, henüz karın doymadan sık aralıklarla içilen sigara, kalp krizi riskini 10 kat artırdığından ani ölümlere yol açabiliyor. Pasif içiciler de ise kalp krizi riski yüzde 25 artıyor.'' Oksijen taşıması gereken hücrelerin bir anda zehir taşımaya başladığını dile getiren Korbey, ''Bu yüzden beyin hücreleri başta olmak üzere çok sayıda hücre ölüyor. Vücutta ciddi anlamda zarar meydana geliyor. Oruç tutan tiryakiler, 55 yaşın altında görülen kalp ölümlerinin yüzde 80'ine sigaranın neden olduğunu unutmamalıdır'' dedi. 
     Korbey, Ramazan ayının sigara bırakma açısından tiryakiler için çok büyük fırsat olduğunu belirterek, ''Bırakılamıyorsa bile en azından karın doyduktan en az 20 dakika sonra sigara içilmelidir. Özellikle ilk lokmanın ardından tiryakiler kendine hakim olmalıdır'' diye konuştu. 

     
</TEXT>
</DOC>
