<DOC>
<DOCNO> 264397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/soneko10.html </URL>
<DATE> 2004/08/18/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Altı sektöre Çin tehditi... 
</HEADLINE>
<TEXT>

     Çin'den yapılan ucuz ithalatın özellikle altı sektörde baskı yarattığı belirlendi. Seyahat eşyası, ayakkabı, inşaat malzemeleri, büro makinaları ve haberleşme cihazları, hazır giyim ve mobilya sektörlerinde bu yılın ilk altı ayındaki ihracat geçen yılın aynı dönemine göre rekor düzeyde artarken, bu sektörlerin toplam ithalatında Çin mallarının payı hızla büyüdü. 
     Dış Ticaret Müsteşarlığı verilerinden yapılan belirlemeye göre, büro makinalarıyla haberleşme cihazlarında yılın ilk altı ayında 2.8 milyar dolarlık ithalat yapıldı. 
     İthalatın yüzde 18.2 oranında 508 milyon dolarlık bölümü Çin'den gerçekleştirildi. Çin'den yapılan ithalat geçen yılın aynı dönemine göre yüzde 127.5 oranında arttı. 
     Sözkonusu sektördeki toplam ithalatta Çin mallarının payında geçen yıla göre 5.2 puanlık artış oldu. 
     
     DİĞER SEKTÖRLER 

     Ayakkabı sektöründe bu yılın ilk altı ayındaki 148.9 milyon dolarlık ithalatta Çin mallarının payı yüzde 30.9'a çıktı. Geçen yılın aynı döneminde sözkonusu pay yüzde 23.4 düzeyindeydi. Bu yılın ocak-haziran döneminde Çin'den 48 milyon dolarlık ayakkabı ithal edildi. İthalatta geçen yılın aynı dönemine göre yüzde 109.6 oranında artış kaydedildi. 
     Seyahat eşyasında bu yılın ilk altı ayındaki .6 milyon dolarlık ithalatın yüzde 81.2 oranında 43.6 milyon dolarlık bölümü Çin'den yapıldı. Çin'in seyahat eşyası ithalatında geçen yılın ocak-haziran dönemindeki payı yüzde 65.8 düzeyindeydi. İthalat bu yıl yüzde 162.6 oranında artış gösterdi. 
     Çin mallarının tehdit ettiği bir diğer sektör de hazır giyim oldu. Bu yılın ocak-haziran dönemindeki 265.6 milyon dolarlık hazır giyim ithalatının yüzde 18 oranında 47.8 milyon dolarlık bölümü Çin'den yapıldı. Çin'in hazır giyim ithalatındaki payı geçen yılın aynı döneminde yüzde 12.6 düzeyinde gerçekleşmişti. İthalatta bu yılın ocak-haziran dönemindeki artış yüzde 124.5'i buldu. 
     Mobilya sektöründe bu yıl ocak-haziran döneminde 130.5 milyon dolarlık ithalat yapıldı. Çin'den ithal edilen 15.9 milyon dolarlık ithalatın toplamdaki payı yüzde 12.2 oldu. 
     Geçen yılın ocak-haziran döneminde bu pay yüzde 7.1 düzeyinde gerçekleşmişti. Çin'den yapılan mobilya ithalatı yüzde 187.2 oranında artış gösterdi. 
     Bazı belediyelerin kaldırım inşaatı için yaptığı ithalat nedeniyle, alçı, çimento ve benzeri inşaat malzemeleri ithalatında da Çin'in payı önemli ölçüde arttı. 
     Sözkonusu ürünlerde bu yılın ocak-haziran dönemindeki 19.4 milyon dolarlık ithalatta Çin'in payı yüzde 20.7 oranında 4.1 milyon dolar oldu. Geçen yıl aynı dönemde bu pay yüzde 7 düzeyindeydi. İthalatta bu yılın ilk altı ayında geçen yılın aynı dönemine göre yüzde 318.2 oranında artış kaydedildi. 

ANKA 

     
</TEXT>
</DOC>
