<DOC>
<DOCNO> 252387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sondun10.html </URL>
<DATE> 2004/07/02/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
FT Rum Kesimi, KKTC'ye tecritin kalkmasına tüm gücüyle direnecek 
</HEADLINE>
<TEXT>

     Kıbrıs Rum Kesimi'nin, KKTC'ye yönelik tecritin kaldırılması için AB'nin açıklamaya hazırlandığı önlemlere, Avrupa Adalet Mahkemesi'nin de dahil olduğu tüm zeminlerde direneceği bildirildi. 
     İngiltere'de yayımlanan Financial Times gazetesinde Quentin Peel imzasıyla yer alan habere göre, AB'nin, Kuzey Kıbrıs'a yönelik izolasyonu kaldırmak için ortaya koyacağı çabalar, Rum tarafının sert direnişiyle karşılaşacak. Avrupa Komisyonu'nun, Kıbrıs Türk tarafıyla doğrudan ticarete olanak verecek olan düzenlemeleri, gelecek hafta Brüksel'de sonuçlandırması bekleniyor. Ancak görüşme sürecine yakın yetkililere göre Rum Yönetimi, Avrupa Adalet Mahkemesi de dahil olmak üzere tüm zeminlerde söz konusu düzenlemelere karşı çıkacak. 
     
     TALAT RAUF DENKTAŞ'I SUÇLADI 
     KKTC Başbakanı Mehmet Ali Talat'ın gazeteye yaptığı açıklamalara da yer verilen haberde, Talat'ın, KKTC Cumhurbaşkanı Rauf Denktaş ve eski KKTC hükümetlerini suçladığı belirtildi. Talat, "Onlar uzun yıllardır yanlış politikalar izlediler. Rum tarafına, gerçek niyetlerini, Denktaş politikalarının uzlaşmazlığının ardına saklayabilmeleri için bahane verdiler. Uluslararası camianın gözü bunlarla köreldi" diye konuştu. 
     
     INDEPENDENT "STRAW TALAT'A GÜVENCE VERDİ" 
     KKTC Başbakanı Mehmet Ali Talat ile İngiltere Dışişleri Bakanı Jack Straw'un görüşmelerini değerlendiren İngiliz The Independent gazetesi ise, Straw'un, Kuzey Kıbrıs'ın izolasyonunun kaldırılmasına yardım etmek için için Talat'a güvence verdiğini yazdı. 
     Bir İngiliz Dışişleri Bakanı'nın, ilk kez bir Kıbrıs Türk yetkilisiyle görüştüğüne dikkat çeken gazetede, görüşmenin iki taraf için de belirgin önemi olduğuna dikkat çekti. Bir AB diplomatının "Rum tarafının referandumda 'hayır' dediği gerçeği ışığında, Kıbrıs Türkleri'ni izole etmenin yanlış olduğunu düşünüyoruz" sözlerine dikkat çekildi. 
     AB Komisyonu'nun, Kuzey Kıbrıs'ta ekonomik gelişimi güçlendirmek için 259 milyon Euro yardım yapacağını anımsatan gazeteye göre Yunanistan'ın bunu engellemek için çaba göstermesi, oylamada yalnız kalmasına yol açabilir. 
     Kuzey Kıbrıs'ın izolasyonunun kaldırılmasının, adanın bölünmüşlüğünün fiilen tanınmasına yol açması kaygılarını beraberinde getirdiği belirtilen haberde, Talat'ın konuyla ilgili görüşlerine de yer verildi. Talat'ın, "Tutumumuz izolasyondan kurtulmaya, Kıbrıs Türkleri'nin ekonomisini düzeltmeye ve yeniden birleşme zamanında hazır olabilecek şekilde yaşamlarına devam etme imkanını güçlendirmeye yöneliktir" ifadelerine dikkat çekildi. 
     
</TEXT>
</DOC>
