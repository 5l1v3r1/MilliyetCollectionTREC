<DOC>
<DOCNO> 266815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun28.html </URL>
<DATE> 2004/08/27/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Rum kesimi, kilise saldırısını kınadı... 
</HEADLINE>
<TEXT>

     Kıbrıs Rum kesimi, Güzelyurt'taki Ay Mama Kilisesi'ne düzenlenen saldırıyı kınadı. 
     Rum yönetimi sözcüsü Kipros Hristodimidis, yaptığı yazılı açıklamada, ''Kıbrıs'ın yeniden birleşmesi ve çözüm gibi nihai amaçlar için gerekli olan sakin atmosferi zehirlemeyi hedefleyen bu bombalı saldırıları kınadığını'' bildirdi. 
     Sözcü, Rum yönetiminin kilisede meydana gelen hasardan duyduğu üzüntüyü de dile getirerek, Ay Mama Kilisesi'nin Kıbrıs için önemli bir tarihi eser olduğunu kaydetti. 
     Ay Mama Kilisesi'nin bulunduğu Güzelyurt'un Rum yöneticisi Karalambos Pittas da yaptığı açıklamada, ''üzüntü ve kızgınlığını'' dile getirerek, 1-2 Eylül'de düzenlenmesi planlanan ayinle söz konusu kilisenin 1974 Barış Harekatı'ndan sonra ilk kez ibadete açılmış olacağına dikkat çekti. 
     Pittas, saldırının Kıbrıs'ın bütün halkına karşı yapıldığını söyledi. 
     
     "İKİ TARAFIN YAKINLAŞMASININ TEMELLERİ HAVAYA UÇUYOR" 

     Kıbrıs'ta Güzelyurt'taki Ay Mama Kilisesi'ne bu sabah düzenlenen bombalı saldırı Rum kesiminde de kınandı. 
     Rum radyosunun haberine göre, Rum yönetimi saldırıyı nefretle kınadı, AKEL partisi ise ''saldırıyla Kıbrıslı Türkler ile Rumların yeniden yakınlaşmasının ve Kıbrıs sorununun çözümü çabalarının temellerinin havaya uçurulduğunu'' belirtti. 
     AKEL basın sözcüsü Andros Kiprianu, 1-2 Eylül'deki ayinin sorunsuz şekilde yapılması için önlem alınması gerektiğini söyledi. 
     Rum anamuhalefet partisi DİSİ'nin basın sözcüsü Tasos Mitsopulos da ''olayın, kilisenin yeniden ibadete açılmasını engellemek isteyen aşırı uçlar tarafından yapıldığını'' kaydetti. 
     Bu arada, Ay Mama'da yapılacak ayinin düzenleyicisi olan Güzelyurt Bölgesi Çözüm ve Yeniden Birleşme Hareketi Başkanı Aristos Katsis, ''aşırı çevrelerce yapılan bu tür faaliyetlerin kendilerini yıldırmayacağını'' söyledi ve Rum halkını ayine katılmaya çağırdı. 
     Ay Mama Kilisesi'nde bu sabah düzenlenen bombalı saldırıda kilisenin camları kırılmış, tavanı hasar görmüştü. 
     
</TEXT>
</DOC>
