<DOC>
<DOCNO> 265325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sontur21.html </URL>
<DATE> 2004/08/21/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Çadırda çete operasyonu .. 
</HEADLINE>
<TEXT>

     Adana'da, F Tipi Cezaevi firarisi Hasan Tabak'ın da üyesi olduğu ''Aybeyler'' çetesinin lideri ile 15 üyesi, eylem planları hazırlamak ve içki alemi yapmak amacıyla toplandıkları Seyhan Baraj Gölü kıyısındaki bir çadıra düzenlenen operasyonla yakalandı. 
     Emniyet Müdürlüğü Kaçakçılık ve Organize Suçlar Şube Müdürlüğü ekipleri, kamuoyunda ''Aybeyler'' çetesi olarak bilinen çıkar amaçlı suç örgütünün yeniden yapılanma ve rakip gruba karşı eylem hazırlığında olduğu ihbarını aldı. 
     Çete mensuplarının saklanmak amacıyla Seyhan Baraj Gölü kıyısı Kabasakal mevkiinde kurdukları çadırda toplantı yapacakları ve bu toplantıya yaklaşık 3.5 ay önce F Tipi Cezaevi'nden firar eden Hasan Tabak'ın da katılacağı bilgisi üzerine operasyon düzenlendi. 
     
     ÇADIRDA YAKALANDILAR 
     Çetenin lideri konumundaki Tuncay A'nın da aralarında bulunduğu 15 kişinin önce toplantı, daha sonrada içki alemi yapmak üzere bir araya geldikleri çadır, polis tarafından kuşatıldı. 
     Polisin ''teslim olun'' çağrısı üzerine aralarında kaçmaya çalışanların da olduğu gruptan Tuncay A. ile Saim O, Ufuk Ü, Halil T, Özgür K, İsmet T, Ramazan A, Feyzullah K, Hasan D, İbrahim Ş, Mehmet Ali K, Vedak K, Murat G, Yavuz E ve Ayhan A. yakalandı. 
     Yakalanan kişilerin üzerlerinde ve gösterdiklere yerlerde bir kaleşnikof tüfek, 6 tabanca, 3 kesici alet, bir miktar esrar ile 3 sahte nüfüs cüzdanı ele geçirildi. 
     Çete mensuplarının yapılan sorgulamalarında, rakip çete mensuplarına karşı kullanacakları silahları, hırsızlık yaparak sağladıkları parayla satın aldıklarını söyledikleri belirtildi. 
     
     OPERASYONDAN KAÇTI MİNİBÜSTE YAKALANDI 
     Bu arada, Adana F Tipi Cezaevi firarisi Hasan Tabak, toplantının yapılacağı çadıra arkadaşı Halit Ö. ile motosikletle giderken çete mensuplarından birinin cep telefonuyla uyarıda bulunması üzerine kaçmaya çalıştı. 
     Tabak, daha sonra, Pınar Mahallesi'nde görüldüğü ihbarı üzerine bölgeye giden güvenlik güçlerinden kaçmaya çalışırken, bindiği şehir içi yolcu minibüsünde Halit Ö. ile yakalandı. 
     
     İLK F TİPİ FİRARİSİ 
     Türkiye'deki ilk F Tipi Cezaevi firarisi olan Hasan Tabak, Emniyet Müdürlüğü'nde firar olayıyla ilgili de ifade verdi. 
     Tabak'ın ifadesinde, ''çeteye üye olmak, adam yaralama ve çek-senet tahsilatı'' suçlarından tutuklu bulunduğu cezaevinden bunalıma girdiği gerekçesiyle firar ettiğini anlattığı bildirildi. 
     Tabak'ın, ''Cezaevinin havalandırma boşluğundan çatıya tırmandım. Buradaki güvenlik kamerasını bozduktan sonra koğuşta bir birine bağlayıp yanıma aldığım çarşafı ip gibi kullanarak çatıdan indim. Daha sonra nöbetçisi bulunmayan bir kuleye çıktım. Daha sonra tel örgüden atlayarak kaçtım. Tel örgü alarmının ise sensör kartlarının arızalı olduğu için çalışmadığını sonradan öğrendim'' dediği kaydedildi. 
     Yakalanan toplam 17 zanlının adliyeye sevk edilecekleri bildirildi. 
     
</TEXT>
</DOC>
