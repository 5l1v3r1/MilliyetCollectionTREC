<DOC>
<DOCNO> 267472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/spor/axspo03.html </URL>
<DATE> 2004/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi'ye dön baskısı 
</HEADLINE>
<TEXT>


Galatasaray'da, Petre ile ipleri koparıp, devre arasına kadar Rumen hocaya forma giydirme planı yeniden sıcaklık kazandı. Futbol Şube Sorumluluları'ndan Fatih Gökşen, "Teklifimizi yaptık. Cevap bekliyoruz" dedi 

ERHAN TELLİ 


100. yıl şerefine 
GALATASARAY, "10" numara arayışlarında liste başına yeniden Teknik Direktörü Hagi'yi aldı Sarı - Kırmızılı yönetim, 100. yıl şerefine Rumen hocayı sahalara döndürmek için kolları sıvadı. Petre'nin sözleşmesini fesh etmek için girişimlerini sürdüren yönetim, devre arasına kadar Hagi'yi sahalara sürmenin planlarını yapıyor. Hagi teklifi kabul ederse, Türkiye'de bir ilke imza atıp, hem teknik direktörlük yapacak, hem de sahaya çıkacak. 

Gökşen açıkladı 
FUTBOL Şube Sorumluları'ndan Fatih Gökşen, Hagi'ye bir kez daha teklif götürdüklerini söyledi. Gökşen, "Gönlümüzde Hagi var. Hala ondan iyisini bulamayız. Kendisiyle görüştük, önerimize tebessümle karşılık verdi. Olumsuz bir görüntü çizmedi. İki gün içinde son kararı verecek" dedi. Hagi'nin Ocak ayında kaliteli bir yabancı alınmasının garanti edilmesi durumunda devre arasına kadar sahalara dönmeye sıcak bakabileceği iddia edildi. 

Emre'den son nokta 

İTALYA'NIN İnter takımında forma giyen Emre Belözoğlu, Galatasaray'ın transfer teklifine yorumlarken, Türkiye'ye dönmek istemediğini tekrarladı. Tatil için Çeşme'ye giden yıldız futbolcu, "İnter ile 3 yıllık daha anlaşmam var. Bu süreyi doldurmak istiyorum. 10 - 15 yıllık bir süreç içinde de İspanya, İngiltere, İtalya ve Almanya gibi ülkelerde oynamak istiyorum" dedi. 

Gürol zamlandı 

GALATASARAY'IN, Rizespor'da forma giyen Gürol için son dakikada atağa kalktığı öğrenildi. Sarı - Kırmızılı takımın alt yapısından yetişen, Fatih Terim döneminde gönderilen genç yıldız için Karadeniz ekibinin 2 milyon dolar bonservis ücreti talep ettiği öğrenildi. Galatasaray'dan sudan ucuza ayrılan Gürol, kısa bir süre içinde fiyatını katladı. Bu arada Sarı - Kırmızılılar, Gaziantepsporlu İlhan'ı da gündemine aldı. 

Fatih karmaşası 

Taraftarlar karşı 
GALATASARAY'IN gündemine yeniden gelen Fatih Akyel transferi camia içinde kriz yarattı. Sarı - Kırmızılılar, Fenerbahçe'de forma giyen eski yıldızlarını yuvaya döndürmek için çaba harcamasına karşın, taraftarların bu transfere karşı çıktığı öğrenildi. Yöneticilerin camia içinde yaptığı nabız yoklamaları da olumsuz çıktı. 

Hagi'nin gözdesi 
HAGİ'NİN bir dönemler birlikte forma giydiği Fatih Akyel'in transferini ısrarla istediği öğrenildi. İkinci Başkan Ergun Gürsoy'un, bu transferi bitirebilmek için öncelikle Fenerbahçe'yi, sonra da taraftarları ikna etmesi gerekiyor. Gürsoy'un son dakikaya kadar Fatih Akyel için girişimlerini yoğun bir şekilde sürdüreceği açıklandı. 


</TEXT>
</DOC>
