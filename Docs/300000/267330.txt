<DOC>
<DOCNO> 267330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sondun13.html </URL>
<DATE> 2004/08/29/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Çeçenistan'da seçim merkezi yakınında patlama 1 kişi öldü... 
</HEADLINE>
<TEXT>

     Çeçenistan'da başkanlık seçimi için oy kullanılan bir merkeze şüpheli paket bırakarak kaçmaya çalışan bir kişinin meydana gelen patlama sonucu hayatını kaybettiği bildirildi. 
     Çeçenistan Seçim Komisyonu Başkanı Abdülkerim Arsakhanov, Rus NTV televizyonuna yaptığı açıklamada, bir kişinin elinde bir paketle merkeze geldiğini, güvenlik güçlerinin pakette ne olduğunu sorması üzerine bu kişinin kaçmaya çalıştığını söyledi. 
     Arsakhanov, paketi getiren kişinin kaçmaya çalıştığı sırada patlamanın meydana geldiğini ve paketi getiren kişinin olay yerinde hayatını kaybettiğini belirtti. 
     Seçimlerin demokratik ve özgür bir ortamda geçmesi için her şeyin yapıldığını belirten Arsakhanov, ''Seçimlere çok büyük bir katılım oranı bekliyoruz. Çünkü yaptığımız kamuoyu araştırmaları yeni başkanı seçmek için halkın büyük çoğunluğunun sandığa gideceğini gösteriyor'' dedi. 
     Çeçenistan başkanlık seçiminde 7 aday yarışırken, Kremlin tarafından desteklenen Ali Alkanov'un seçimleri kazanmasına kesin gözüyle bakılıyor. 
     Çeçenistan Devlet Başkanı Ahmed Kadirov, 9 Mayıs'ta uğradığı bombalı saldırı sonucu hayatını kaybetmişti. 
     
</TEXT>
</DOC>
