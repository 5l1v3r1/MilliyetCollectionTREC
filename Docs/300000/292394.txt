<DOC>
<DOCNO> 292394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonsiy17.html </URL>
<DATE> 2004/11/26/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
AKP'li Kutlu "Telefonlarımızın dinlendiğinden hiç şüphem yok" 
</HEADLINE>
<TEXT>

     TBMM Adalet Komisyonu'da, Ceza Muhakemeleri Usulü Kanunu CMUK Tasarısı görüşmelerinde, milletvekilleri telefonlarının dinlendiğini iddia ederek, bu durumdan şikayetçi oldular. 
     Komisyonda, ''telefon dinlenmesi''ne ilişkin madde, tartışma konusu oldu. 
     Düzenlemeyle ilgili görüşlerini ifade eden AK Parti Ankara Milletvekili Haluk İpek, telefon dinlemenin ''kişinin mahremine müdahale'' olduğunu belirterek, bunun, Türkiye'de en çok ihlal edilen konu olduğunu söyledi. İpek, düzenlemede kapsamın geniş tutulmasının haberleşme hürriyetini olumsuz etkileyeceğini savunarak, buna dikkat edilmesi gereğini vurguladı. 
     AK Parti Adıyaman Milletvekili Hüsrev Kutlu, ''Türkiye'de askeri, sivil ve siyasi alanda en üst organlara kadar telefonların rahatlıkla dinlendiğini'' ifade ederek, ''Genelkurmay Başkanı Sayın Özkök, geçtiğimiz günlerde telefonunun dinlendiğini söyledi. Hatırlanacaktır, geçmiş dönemde bir başbakan da makam odasında telefonunun dinlendiğini söylemişti. Bizim telefonlarımızın dinlendiği konusunda hiç şüphem yok'' dedi. 
     Kutlu, kısa süre önce bir arkadaşıyla telefonda konuşurken yaşadığı olayı aktarırken, ''Arkadaşım bana 'ne güzel müzik dinliyorsun' dedi. Ben de 'hayır, müzik benden değil, senden geliyor' dedim. Sonra anlaşıldı ki bizi dinleyen arkadaşların canı sıkılmış 'müzik dinleyelim' demişler. Onlardan ricam bizi dinlerken, dinledikleri müziği yayına vermesinler. Ayrıca, birden fazla kişiyi dinlemek ses kalitesini de düşürüyor. Ricam, teker teker dinlesinler'' diye konuştu. 
     Kutlu'nun sözleri, milletvekillerinin gülüşmelerine neden oldu. 
     CHP Niğde Milletvekili Orhan Eraslan, telefon dinlemenin suç sayıldığı suç türlerinin yeterli olmadığını belirterek, özellikle devlete karşı işlenen ve örgütlü olarak işlenmeyen bazı suçların kapsama alınmasını istedi. Bu öneriye itirazlar üzerine Komisyon Başkanı Köksal Toptan, ''Cumhuriyet'in askeri yalnız ben değilim, ne diyorsanız onu koyalım metne...'' diyerek, özellikle ülke bütünlüğüne saldırı suçlarının da kapsama alınmasından yana olduğunu belirtti. 
     AK Parti Gaziantep Milletvekili Mahmut Durdu'nun, öneriye karşı çıkarak, ''Sayın Kutlu'un sözlerine herkes güldü. Arkadaşlar demek ki bu işler herkesin başında'' sözlerine, AK Parti Kahramanmaraş Milletvekili Mehmet Yılmazcan, ''Tabii, hepimizin başında...'' karşılığını verdi. 
     Durdu ise telefon dinleme kapsamının geniş tutulması ve muğlak ifadelerle belirtilmesinin, toplumsal düzeni yaşanmayacak hale getireceğini ifade ederek, öneriye karşı çıktı. 
     Konuşmaların ardından, ''telefon dinlemeyi'' düzenleyen madde kabul edildi. 
     
</TEXT>
</DOC>
