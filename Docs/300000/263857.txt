<DOC>
<DOCNO> 263857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sonspo17.html </URL>
<DATE> 2004/08/16/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Ersun Yanal Yunanistan maçı, Gürcistan maçının önüne geçmemeli 
</HEADLINE>
<TEXT>

     A Milli Futbol Takımı Teknik Direktörü Ersun Yanal, Eylül ayında Gürcistan ile yapacakları 2006 Dünya Kupası grup eleme maçının önemine dikkat çekerek, ''Yunanistan maçı, Gürcistan maçının önüne geçmemeli'' dedi. 
     A Milli Takımı'nın kampa girdiği Polat Renaissance Otel'de basın toplantısı düzenleyen Yanal, 18 Ağustos Çarşamba günü Belarus ile Denizli'de yapacakları özel maçla 2006 Dünya Kupası grup eleme maçları hazırlıklarının startını vereceklerini söyledi. 
     Grup elemelerinde Eylül ayında önce Gürcistan, sonra Yunanistan ile oynayacaklarını belirten Yanal, ''Grup elemelerinde her maçı kendi içinde değerlendireceğiz. 2 maç olarak düşünmemeli, önce Gürcistan maçına yoğunlaşmalıyız'' diye konuştu. 
     Ersun Yanal, hedeflerinin önce Gürcistan'ı yenmek olduğunu ifade ederek, şöyle devam etti ''Gürcistan maçı, kazanılması gereken bir maç. O maç bittikten sonra Yunanistan maçına hazırlanacağız. Önümüzde oynayacağımız daha çok maç var. Grupta her takım birbirini yenebilir. O yüzden her maç önemli. Yunanistan maçı Gürcistan maçının önüne geçmemeli.'' 
     
     ''HER OYUNCUDAN FAYDALANMAK İSTİYORUZ'' 

     Ersun Yanal, şu anda 25 kişilik bir aday kadro açıkladıklarını kaydederek, ''Takım içinde ortak kültür ve anlayışı geliştirmek için yeni oyuncular da kadroda var. Uzun sürecek mücadelede her oyuncudan faydalanmak istiyorum. Amacımız bu kadroyu 35 kişilik bir çerçeve içinde düşünmek'' şeklinde konuştu. 
     FIFA'nın grup maçları için 50 kişilik geniş bir liste istediğini anlatan Yanal, ''Biz de kadroya girebilecek oyuncuları bildiriyoruz. Bu kadroya zaman zaman giren, çıkan oyuncular olacaktır. Ama aynı anlayış ve kültüre sahip bir yapı içerisinde oyuncular istiyoruz'' dedi. Yanal, bazı milli oyuncuların kendi takımlarında farklı mevkilerde oynamasıyla ilgili bir soru üzerine şunları söyledi 
     ''Bizim milli takımda düşünmediğimiz mevkide kendi kulüplerinde oynayabilirler. Bunların süresi ve zamanı bizi etkileyebilir. Ama oyuncularımızın milli takımdaki görev anlayışları bizim yapacağımız maçlarda ortaya çıkacak. Fenerbahçe'de Serkan farklı yerde oynuyor. Türk futbolunda önümüzdeki yıllarda ne yapabilirizin beyin fırtınasını yaratmak istiyoruz. Bunlar da tartışılabilir. Uluslararası boyutlara taşıyacağımız oyuncularımızın olması hepimizin avantajına olur.'' Futbolcuların inişleri ve çıkışları olabileceğini ifade eden Ersun Yanal, ''Ama süre gelen ve devamlı oyuncuların gerçek performansları var. Bir gün için performansı kötü olan ama daha önceden referansları çok güçlü oyunculardan vazgeçmek mümkün değil. Geçen yıldan artırdıkları performanslarını bu yıl da devam ettiren oyuncuları da izleyeceğiz. Yeni oyuncular çağırmaya devam edeceğiz'' diye konuştu. 
     
     ''KALBİMİZİ SICAK TUTACAK BİR OYUN OYNAYACAĞIZ'' 

     Ersun Yanal, Türk futbolunun geldiği noktada hep ilk 10'da olduğunu, bu noktayı hep büyütmek gayreti içinde olmak gerektiğini söyledi. Kendi döneminde futbolun farklı olacağını kaydeden Yanal, ''Türk futbolunu temsilinde oynayacağı oyunla, oyun disipliniyle, yaratıcı oyuncularımızın etkinliğini sahaya yansıtabilecek bir sonuç üretmeye çalışıyoruz. Hepimizin hoşlandığı, kalbini yüreğini sıcak tutacak bir oyun olacak. Bu hazırlık maçında bunu görebileceğiz'' dedi. 
     
     ''HAKAN ŞÜKÜR, AVRUPA'DA 50 OYUNCU ARASINA GİRDİ'' 

     Ersun Yanal, Avrupa'da 50 oyuncu arasına giren Hakan Şükür ile Bülent Korkmaz hakkında çok fazla spekülasyonlar yapıldığını, böyle değerlere sahip çıkıp, onları daha da büyüterek örnek haline getirmeleri gerektiğini söyledi. 
     Yanal, bir gazetecinin ''Hakan Şükür'ün alternatifini bulabilecek miyiz '' şeklindeki sorusu üzerine, ''Bir futbolcunun alternatifini hep birlikte bulmalıyız. Alternatifi olmadığı sürece ondan en iyi şekilde yararlanmak zorundayız. Bir yerde çok hızlı giden tren var, bunların vagonlarını aradan çıkaramazsınız. Hakan'a Güney Kore'de benim önümde çok ciddi teklifler yapıldı. O bunları elinin tersiyle itti ve burada kaldı'' diye konuştu. 
     Gürcistan maçının Trabzon'da oynanacak olması ile ilgili bir soruya karşılık Ersun Yanal, ''Türkiye'nin her toprağında milli maç oynarız. Şartlar gereği en uygun yer Trabzon'du. Ama bizim için iklim problemi yok. Anlayış problemimiz var. Her yerde her takımı yenebilecek bir milli takıma sahibiz'' dedi. 
     Ersun Yanal, Türk futbolunun çok yetenekli oyuncular bulup, yetiştirmesi gerektiğini anlatarak, şunları söyledi 
     ''Türkiye'de bazı şeylerin konuşulması gerekir. Hiçbir Türk gencinin önünün tıkanmasını istemiyorum. Ama dünyadaki yarışta önemli konuları tartışmak gerekir. Bugün Fransa'nın basketbol takımı zencilerden kurulu, Alman milli takımında zenci oynuyor. Ben bunların tartışılmasını istiyorum. Aurelio'yu Türkiye keşfetti. Bu konuda örnek verip tartışmalıyız. Bir Jaba konusu ortaya çıktı. Kriterlere uyuyorsa neden Türkiye'de oynatmayalım. Alternatif düşünce üretmek hepimizin görevidir.'' Yanal, son olarak aday kadroda Hakan Şükür'ün bir rahatsızlığı olduğunu, herkes toplandıktan sonra kontrollerin yapılacağını söyledi. 
     
     ÇOBANOĞLU ''SPEKÜLASYONLARA CEVAP VERMEYECEĞİM'' 

     Milli Takım Menajeri Can Çobanoğlu ise medyada kendisiyle ilgili spekülasyonlara cevap vermeyeceğini söyledi. Bir gazetecinin, ''Medyada sizin maaşınızla ve yerinize birinin arandığı şeklinde haberler çıkıyor. Ne diyorsunuz '' şeklindeki sorusu üzerine Çobanoğlu, şöyle konuştu 
     ''Önümüzde çok önemli Yunanistan ve Gürcistan maçları var. Bu maçlar öncesinde herhangi bir spekülasyona girmek istemiyorum. Federasyon ciddi ve örnek bir kurumdur. Federasyon içinde medya aracılığıyla haberleşilmez. Bizim aldığımız terbiye bunu gerektirir. Federasyon çalışanları yöneticilerle görüşerek, medeni çerçeve içinde bu işleri halleder. Bu konuların takımı yıpratmasını istemiyorum. Biz içimizde son derece şevk ve zevkle önümüzdeki döneme bakıyoruz.'' 

     
</TEXT>
</DOC>
