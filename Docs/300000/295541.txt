<DOC>
<DOCNO> 295541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/soneko28.html </URL>
<DATE> 2004/12/07/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Başesgioğlu Gecikmeksizin sosyal güvenlik reformu yapılmalı 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, Türkiye'nin gecikmeksizin bir sosyal güvenlik reformu yapmak zorunda olduğunu vurgulayarak, halen tartışma süreci yaşanan reform konusunda, önümüzdeki yıl yasalaşma sürecine geçileceğini bildirdi. 
     Başesgioğlu, TÜSİAD tarafından düzenlenen ''Uluslararası Eğilimler Işığında Sosyal Güvenlik Sistemlerinde Reform'' konulu seminerde, basın mensuplarının sorularını yanıtladı. 
     Prim indirimine ilişkin bir soru üzerine Başesgioğlu, hem ulusal, hem uluslararası pazarlarda işletmelerin rekabet edebilmesi için işgücü maliyetlerinin makul ölçülerde olmasını kendilerinin de kabul ettiğini ifade ederek, bu amaçla geçtiğimiz günlerde asgari ücret ve SSK primine esas alt kazanç sınırının eşitlendiğini bildirdi. 
     Bunun yıllardır işletmeler ve işverenin şikayet ettiği bir konu olduğunu dile getiren Başesgioğlu, ''Bu resmen bir prim indirimidir. Yaklaşık yüzde 8 oranında bir prim indirimidir. Bunun dışında sisteme yeni girişler olduğu sürece, kayıt dışını önleyebileceğimiz ölçüde işletmelerimiz üzerindeki bu yükün hafifletilmesinden yana olduğumuzu ifade edeyim'' diye konuştu. 
     Başesgioğlu, yapısal reformların Türkiye'nin kendi ihtiyaçlarından kaynaklandığını ifade ederek, ''IMF de olsa, Dünya Bankası da olsa biz bu reformları yapmak zorundayız. Bu noktada gecikmemizin bedeli, önümüzdeki yıllarda topluma çok ağır bir şekilde çıkacak. Türkiye gecikmeksizin bir sosyal güvenlik reformunu yapmak zorundadır'' dedi. 
     
     ''KATKIYA BİR TANIMLAMA İHTİYACI VARDIR'' 
     Başesgioğlu, devletin sosyal güvenlik sistemine katkısıyla ilgili olarak şunları söyledi 
     ''Bu oran 5 olur, 8 olur, 10 olur. Neticede 3. bir taraf olarak devletimiz de sosyal güvenlik sistemine bir katkı vermiş olur. Vermiş olduğu katkıya bir tanımlama ihtiyacı vardır. Dolayısıyla o zaman sosyal güvenlik açığı, kara delik kavramını çok ucu açık bir şekilde tartışmayız. Yani kimin ne oranda sorumluluğu olduğu ortaya çıkar diye düşünüyoruz.'' Bunun sisteme yansımalarının, prim indirimlerini beraberinde getirebilecek veya emekli aylıklarına yansıyabilecek boyutları olduğunu ifade eden Başesgioğlu, önümüzdeki günlerde bu konunun netleşeceğini düşündüklerini söyledi. 
     Başesgioğlu, düzenlemenin bir ek maliyeti olmadığını belirterek, ''22 katrilyon liralık açık zaten finanse ediliyor. Belki bunun 10 katrilyonu tanımlanmış bir şekilde sisteme geri dönecek. Sistemin hedefi zaman içinde bu açıkların tedrici olarak azaltılması'' dedi. 
     Düzenlemenin ne zaman gerçekleştirileceğine ilişkin bir soru üzerine Başesgioğlu, konunun sosyal güvenlik reformu ile beraber gündeme geleceğini söyledi. Reform ile ilgili yasa taslaklarının hazır olduğunu ve şu anda tartışma sürecini yaşadıklarını ifade eden Başesgioğlu, 2005 yılında yasallaşma sürecine geçileceğini anlattı. 
     
</TEXT>
</DOC>
