<DOC>
<DOCNO> 256208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/ekonomi/eko05.html </URL>
<DATE> 2004/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakandan, sanayiciye 'bacılı' nasihat 
</HEADLINE>
<TEXT>


Adalet Bakanı Çiçek, destek isteyen sanayicilere, 'Ne istiyorsun bacından, bacın ölüyor acından' diyerek yanıt verdi 

ANKARA Milliyet 

Adalet Bakanı Cemil Çiçek Türkiye'nin en çok yolsuzluk yapılan ülkeler arasında anıldığı, hırsızlık yapanın yakasına yapışılmadığı sürece, sanayiciye yeterince destek vermenin mümkün olmadığını söyledi. 
Doroglass Otocamları Fabrikası'nın ek tesisleri, Ankara Macunköy'de düzenlenen bir törenle açıldı. Törene, Çiçek'in yanı sıra Sanayi ve Ticaret Bakanı Ali Coşkun da katıldı. Açılışta konuşan Ankara Sanayi Odası Başkanı Zafer Çağlayan bakanlara "Sanayicinin önündeki mayınları temizleyin" diye seslendi. Dora Otomotiv Cam Sanayi Yönetim Kurulu Başkanı Burhan Akkoç da vergi sisteminin adil olmasını istedi. Akkoç, "Elimizi taşın altına sokmaya hazırız, fakat elimizin taşın altında ezilmemesi için önce devlet büyüklerimizin önümüzdeki engelleri kaldırmasını bekliyoruz" dedi. 
Bu talepler üzerine Bakan Çiçek, 20 aydır delik tıkamaya çalıştıklarını belirtti. Çiçek, sanayicilere destek verilmesi gerektiğini belirterek, "Ancak, 'Ne istiyorsun bacından, bacın ölüyor acından' diye bir tabir vardır" dedi. Bakan Ali Coşkun da ülkenin üzerinde "kara bulut" gibi duran enflasyon ve reel faizlerin hızla düştüğünü ifade etti. Ancak Türkiye'nin büyük bir borç yükü altında olduğuna işaret eden Coşkun, "Delik büyük ama yama küçük" diye konuştu. 


</TEXT>
</DOC>
