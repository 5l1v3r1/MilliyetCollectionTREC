<DOC>
<DOCNO> 297019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/soneko05.html </URL>
<DATE> 2004/12/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Tasarruflar 300 katrilyona çıktı... 
</HEADLINE>
<TEXT>

     Türkiye'deki vatandaşlar, şirketler ve kuruluşların toplam tasarrufları, yılın ilk onbir ayında 57 katrilyon liradan fazla artarak 300 katrilyona ulaştı. 
     Tasarruflarda reel büyüme yüzde 13.7 olarak gerçekleşti. TL mevduatların 26.2 katrilyon arttığı bu dönemde, 12.6 katrilyon lira büyüyen kamu kağıtları en gözde tasarruf aracı oldu. 
     Merkez Bankası, Sermaye Piyasası Kurulu SPK , Takasbank ve Bankacılık Düzenleme ve Denetleme Kurumu BDDK 
     verilerinden yapılan derlemeye göre, Türkiye'de yerleşikler tasarruflarını giderek artırıyor. Vatandaşlar, şirketler ve kuruluşların Türk Lirası ve döviz mevduatları, kamu kağıtları, eurobond, yatırım fonu, repo, hisse senedi ve ÖFK'lardaki hesaplarından oluşan toplam tasarrufları, ocak-kasım döneminde 57 katrilyon 499.9 trilyon liralık büyüme gösterdi. 2003 yılı sonunda 242 katrilyon 114.1 trilyon lira düzeyinde bulunan toplam tasarruflar, kasım sonunda 299 katrilyon 614 trilyon liraya çıktı. 
     
     REEL BÜYÜME YÜZDE 13.7 
     Tasarruflarda, ilk onbir aylık dönemde nominal olarak yüzde 23.7'lik artış gözlendi. Devlet İstatistik Enstitüsü'nün DİE aynı dönem için yüzde 8.83 olarak açıkladığı tüketici fiyatları artışından arındırıldığında, tasarruflardaki reel büyüme yüzde 13.7 düzeyinde oluştu. 
     
     EN HIZLI BÜYÜME TL MEVDUATTA 
     En hızlı artış TL mevduatlarda yaşandı. Onbir ayda TL mevduatlar, 26 katrilyon 194.6 trilyon lira artarak 101 katrilyon 871.7 trilyon liraya çıktı. Bu artışta, İmar Bankası'nın kayıt dışı olan hesaplarının sisteme girmesi önemli bir rol oynadı. 
     Gerçek kişilerin TL mevduatları, 16 katrilyon 38 trilyon artarak 61 katrilyon 1.9 trilyona, tüzel kişilerin mevduatları 10 katrilyon 156.8 trilyon lira artarak 40 katrilyon 717.8 trilyona ulaştı. 
     
     TASARRUFLARI KAMU KAĞITLARI ÇEKİYOR 
     Sözkonusu dönemde en fazla tercih edilen tasarruf aracı kamu kağıtları oldu. Türkiye'de yerleşiklerin Hazine bonosu ve Devlet tahvili olarak tuttukları toplam tasarruflar, onbir ayda 12 katrilyon 603.4 trilyon lira artarak 65 katrilyon 930.8 trilyona çıktı. 
     Vatandaşın kamu kağıtları portföyü 3 katrilyon 381 trilyon artarak 35 katrilyon 88 trilyon, tüzel kişilerin portföyü 9 katrilyon 222.4 trilyon artarak 30 katrilyon 842.8 trilyon oldu. 
     
     DÖVİZ MEVDUATLARI 
     Yabancı para mevduatlardaki artış ise 6 katrilyon 971.4 trilyon lira olarak gerçekleşti. Bu artışla birlikte döviz mevduatlarının tutarı, 75 katrilyon 903.3 trilyon düzeyinde oluştu. 
     Döviz mevduatlarının 57 katrilyon 621.3 trilyonu gerçek, 18 katrilyon 282 trilyonu ise tüzel kişilere ait bulunuyor. Onbir ayda gerçek kişilerin döviz mevduatları 4 katrilyon 400.8 trilyon, tüzel kişilerin mevduatları 2 katrilyon 570.6 trilyon arttı. 
     
     YATIRIM FONLARI VE HİSSE SENETLERİ 
     Yurt içi yerleşiklerin yatırım fonlarında değerlendirdikleri toplam tasarrufları, söz konusu dönemde 5 katrilyon 481.6 trilyon lira artarak 25 katrilyon 141.1 trilyona çıktı. 
     Hisse senedi olarak tutulan tasarruflar da 3 katrilyon 797.7 trilyon lira büyüyerek 16 katrilyon 899.7 trilyona 
     ulaştı. 

ANKA 
     
</TEXT>
</DOC>
