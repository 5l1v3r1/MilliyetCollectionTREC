<DOC>
<DOCNO> 288139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur25.html </URL>
<DATE> 2004/11/11/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Karadeniz hamsi kaynıyor 
</HEADLINE>
<TEXT>

     Giresun Balıkçılar Kooperatifi Başkanı Muzaffer Kalafat, Karadeniz'de, 20 günde 100 bin ton dolayında hamsi avlandığını söyledi. 
     Kalafat, Sinop açıklarında 20 gün önce başlayan hamsi avının Ordu ve Giresun açıklarında yoğun olarak sürdüğünü belirtti. 
     Sezon başında 6 milyon liradan satılan hamsi fiyatının son günlerde bol miktarda avlanması nedeniyle 1 milyon liraya kadar düştüğünü ifade eden Kalafat, ''Balıkçılar istediği parayı kazanamıyor, ancak vatandaşın ucuz balık yemesinden mutlu oluyor'' dedi. 
     Avlanan tüketim fazlası hamsinin değerlendirilmek üzere bölgedeki balık unu ve balık yağı fabrikalarına gönderildiğini kaydeden Kalafat, şöyle konuştu 
     ''Bilindiği üzere, geçen yıl Karadeniz'de son 10 yılın en kötü hamsi sezonu yaşanmış, bu nedenle balık unu ve yağı fabrikaları çalışamamıştı. Ancak bu sezon hamsi avının ilk 20 gününde neredeyse geçen yıl bir sezon boyunca avlanan hamsi miktarı kadar, 100 bin ton dolayında hamsi avlandı. Balıkçılar, tüketim fazlası hamsileri çok düşük fiyattan balık unu ve yağı fabrikalarına satmak zorunda kalıyor. Balıkçıların para kazanabilmesi için mutlaka yöreye hamsi konserve fabrikası kurulmalı ve hamsi burada temizlenip şoklandıktan sonra Avrupa'ya satılmalıdır.'' Havaların sıcak olmasının gelecek günlerde hamsi avını olumsuz etkileyebileceğine dikkati çeken Kalafat, ''Hamsi soğuk ve sert iklimi seviyor. Karadeniz'de son günlerde havalar oldukça sıcak geçiyor. Hamsi avının sezon sonuna kadar bol şekilde devam etmesi için havaların soğuması gerekiyor. Aksi takdirde hamsi, sürüler halinde Türk karasularını terk ederek Rusya kıyılarına göçer'' diye konuştu. 
     
</TEXT>
</DOC>
