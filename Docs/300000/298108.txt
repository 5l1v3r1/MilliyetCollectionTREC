<DOC>
<DOCNO> 298108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/spor/spo01.html </URL>
<DATE> 2004/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Umuda yolculuk 
</HEADLINE>
<TEXT>


CENGİZ MALGIR 


Çiçekli karşılama 
BEŞİKTAŞ dün İtalya'ya gitti, son antrenmanını maçın oynanacağı Ennio Tardini Stadı'nda yaptı. Özel uçakla Bologna'ya geçen Siyah - Beyazlılar, daha sonra karayoluyla 1.5 saatlik mesafedeki Parma kentine gitti. Kafileyi Bologna Havalimanı'nda İtalya Amatör Ligi'nde mücadele eden Türk takımı Bosphorus'un başkanı karşıladı, Beşiktaş Başkanı Yıldırım Demirören ile eşi Revna Demirören'e çiçek verdi. 

Sergen'den rest 
SİYAH - Beyazlılar'ın kafilesinde, sarı kart cezalısı Ali Güneş, sakatlığı süren Carew ile Ronaldo yer almadı. Parma'nın yöneticileri, akşam da Beşiktaşlı idarecilere ve UEFA delegelerine bir yemek verdi. Öte yandan yolculuk sırasında kendisiyle röportaj yapmak isteyen BJK TV'nin yöneticisi Aydın Özdalga ile tartışan Sergen, "Bana ne BJK TV'den" diyerek sert çıktı. 

Tardini'de son prova 

Beşiktaş, dün akşam maçın oynanacağı Ennio Tardini Stadı'nda yaptığı antrenman ile hazırlıklarını tamamladı. Bir saat süren taktik ağırlıklı çalışmayı Parma'nın yeni hocası Pietro Carnignani de tribünden izledi. 

Duruşmadan İtalya'ya 

FENERBAHÇE'DEKİ alacakları nedeniyle FIFA'ya başvuran Beşiktaşlı Mustafa Doğan, İsviçre'den Parma'ya geçti. Haklarını kurtarmak ve iddialarını kanıtlamak için İsviçre'de ifade vermek üzere duruşmaya katılan Siyah-Beyazlı futbolcu, akşam saatlerinde kampa dahil oldu. 

Sıra Bilgili'de 

FULYA projesine, efsane Başkan Süleyman Seba'nın ismini vermeyi kararlaştıran Beşiktaş, Akatlar Spor Kompleksi'nin de Serdar Bilgili adıyla anılması için harekete geçecek. Ayrıca, Süleyman Seba Spor Salonu yıkılıp, aynı ismi taşıyan yeni bir salon yapılacak. 


</TEXT>
</DOC>
