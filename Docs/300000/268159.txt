<DOC>
<DOCNO> 268159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/soneko38.html </URL>
<DATE> 2004/09/01/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Sabancı Telekom Türk Telekom acilen özel sektöre devredilmeli 
</HEADLINE>
<TEXT>

     Sabancı Telekom Genel Müdürü Çağatay Özdoğru, Avrupa Birliği'ne AB girerken telekomünikasyon sektörünü liberalleştirme yolundaki regülasyonların son derece önem kazanacağını bildirdi. 
     İstanbul'da devam eden Bilişim Zirvesi'nin ''AB Uyum Sürecinde Türk Bilişimi, Bugünkü Durum, AB Perspektifi ve Yapılması Gerekenler'' konulu oturumunda konuşan Özdoğru, Türkiye'de kişi başına düşen milli gelir ve kişi başına düşen hat oranının Avrupa'nın çok altında olduğunu belirtti. 
     Özdoğru, Türkiye'de uzak mesafe telefon hizmetleriyle ilgili birtakım lisanslar verildiğini kaydederek, ''Ama bu, pazarın liberalizasyonu anlamına gelmiyor. Pratikte lisans alan şirketler uygulamaya başlayabilmiş değiller'' dedi. 
     AB yolunda Türkiye'nin en büyük problemlerinden birinin bu olacağına işaret eden Özdoğru, şu görüşleri dile getirdi 
     ''Türkiye'de şu anda maalesef regülasyon alanında hiçbir şey yapılmıyor. Büyük bir otorite boşluğu var. Ve görüldüğü kadarıyla Türk Telekom A.Ş. satılana kadar bu böyle devam edecek. AB'de devletin çoğunluk hissesine sahip olduğu telekomünikasyon şirketi sayısı sıfır.'' Çağatay Özdoğru, Türk Telekom'un önümüzdeki 6-7 ay içerisinde satılacakmış gibi gözüktüğünü belirterek, bunun önemine dikkat çekti. Özdoğru, ''AB'ye girerken telekomünikasyon sektörünü liberalleştirme yolundaki regülasyonlar son derece önem kazanacak. Bunların liberalize olması, devlet tekelinden çıkması AB yolunda getirilecek olan en büyük şartlardan bir tanesi olacaktır'' diye konuştu. 
     Türkiye'nin en büyük probleminin hiçbir zaman bir telekomünikasyon stratejisinin bulunmaması olduğunu vurgulayan Özdoğru, ''AB normlarını, regülasyonlarını Türkiye'de uygulamak her şeyi çözmeyecek ama hiç yoktan iyidir'' dedi. 
     Özdoğru, problemin çözümü için Türkiye'nin model geliştirmekte geç kaldığını savunarak, şöyle konuştu 
     ''Türkiye'nin artık model düşünüp de hangisi daha iyi diye uygulama lüksü kalmadı. Dolayısıyla en iyi karar, kararsızlıktan daha iyidir. Bir karar vermişler Ankara'dakiler. O kararın üzerine doğru gitmeleri lazım. Verdilerse lisanları, onun bütün şartlarını yerine getirmeleri lazım. Türk Telekom'un acilen devletin elinden özel sektöre devredilmesi lazım.'' Özdoğru, Türk Telekom'un uzak mesafe hizmetlerinde yüzde 80'lere varan indirimler yaptığının duyurulduğunu, ancak bunun indirim olmadığını savundu. Özdoğru, ara bağlantı ücretlerinin yüksekliğine de değindi. 
     
</TEXT>
</DOC>
