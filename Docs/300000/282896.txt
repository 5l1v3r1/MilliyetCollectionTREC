<DOC>
<DOCNO> 282896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sondun08.html </URL>
<DATE> 2004/10/24/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Prens Harry, dudağını patlattığı paparazziden özür dilemeyecek... 
</HEADLINE>
<TEXT>

     İngiltere Veliaht Prensi Charles'ın küçük oğlu Prens Harry'nin, yaşanan itiş-kakış sırasında kamerayla dudağını patlattığı paparazziden özür dilemeyeceği açıklandı. 
     Pren Charles'ın sözcüsü Paddy Harverson, BBC'ye yaptığı açıklamada, hata yapan herkesin özür dilemesi gerektiğini, ancak Prens Harry'nin durumunda bunu gerektirecek bir şey olmadığını söyledi. 
     Yaşanan olayın ''üzücü'' olduğunu belirten sözcü, ''Böyle bir şeyin bir daha yaşanmamasını ümit ediyoruz'' diye konuştu. Sözcü, babası Prens Charles'ın da Prens Harry'ye anlayışla yaklaştığını bildirdi. 
     İngiltere'de taht sırasında babası ve ağabeyi Prens William'ın ardından üçüncü sırada bulunan 20 yaşındaki Harry, geçen Perşembe sabahı Londra'nın ünlü gece kulübü Pangaea'dan çıkarken bir paparazziye saldırmış, daha sonra söz konusu kişinin kamerasının yüzüne çarptığını, kendini savunmak için kamerayı itmek zorunda kaldığını söylemişti. Prens Harry, bu sırada paparazzinin dudağının patlamasına da yol açmıştı. 
     
</TEXT>
</DOC>
