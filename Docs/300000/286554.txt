<DOC>
<DOCNO> 286554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/siyaset/axsiy01.html </URL>
<DATE> 2004/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumları tanımak gibi bir şart yok 
</HEADLINE>
<TEXT>


Kıbrıs Rum Kesimi'nin, "Türkiye bizi tanımazsa müzakereyi veto ederiz" tehdidine karşın, Verheugen, "Böyle bir ön şart yok" dedi 

BRÜKSEL Milliyet 


Dışişleri Bakanı Abdullah Gül, Günter Verheugen'le, AB Komisyonu'nun genişlemeden sorumlu üyesi olarak son kez yaptığı görüşmede, "Tutumumuzda değişiklik yok. Herkes Fransa'nın yaklaşımını netleştirmesini bekliyor" mesajını aldı. 
AB zirvesine katılmak üzere Brüksel'e gelen Gül, Türkiye'nin 17 Aralık'a yönelik beklenti ve kaygılarını Verheugen'e anlattı. Müzakerelerin ucunun açık olmasının yarattığı kuşkuyu dile getiren Gül'ü yanıtlayan Verheugen ise "Müzakerelere başlandığında tek nihai hedef tam üyeliktir" görüşünü yineledi. 

Fransa kilit rolde 
Verheugen'e yakın kaynaklar, AB'de herkesin 17 Aralık'ta alınacak kararın şekillenmesi, "tarama süreci", "müzakerelere başlama zamanı" gibi konulara açıklık getirilmesi için Fransa'nın tavrını beklediğini ifade etti. 
Gül, Rum Kesimi'nin, müzakerelere başlamak için Türkiye'nin kendilerini tanıması gerektiği tezini gündeme getirdi. Verheugen, Türkiye'nin Rum Kesimi'ni tanıması yönünde bir ön şart bulunmadığını bir kez daha vurguladı. 


</TEXT>
</DOC>
