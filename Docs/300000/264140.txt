<DOC>
<DOCNO> 264140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sonspo07.html </URL>
<DATE> 2004/08/17/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Milliler yarın 401. maçına çıkıyor... 
</HEADLINE>
<TEXT>

     A Milli Futbol Takımı, Belarus ile yarın Denizli'de yapacağı özel maçla birlikte, 401. sınavına çıkacak. 
     Türk Milli Takımı, 81 yıllık tarihinde geride kalan 400 maçta, 135 galibiyet, 90 beraberlik alırken, 175 kez da rakiplerine yenildi. 
     Ay-yıldızlı ekip, bu maçlarda toplam 495 gol atarken, kalesinde 639 gol gördü. 
     Milliler, son yaptıkları maçta 5 Haziran'da deplasmanda Güney Kore ile yaptığı özel karşılaşmayı 2-1 yitirmişti. 
     
     ERSUN YANAL'IN 6. SINAVI 
     Türkiye, Belarus ile yapacağı maçla birlikte Milli Takımlar Teknik Direktörü Ersun Yanal yönetiminde 6. sınavına çıkacak. 
     Şenol Güneş'in yerine göreve getirilen Yanal yönetiminde 5 özel maç yapan Türkiye, 4'ünü kazanıp, 1'inde yenildi. 
     Türkiye, tamamı deplasmanda olmak üzere Yanal yönetimindeki 5 maçında toplam 9 gol atarken, kalesinde 5 gol gördü. 
     
     BELARUS İLE 2. MAÇ 
     Türkiye ile Belarus A milli futbol takımları, yarınki maçla birlikte tarihlerinde 2. kez karşı karşıya gelecek. 
     2 ülke milli takımları ilk kez 14 Şubat 1996 tarihinde İzmir Atatürk Stadı'nda yapılan özel maçta karşılaşmış ve gülen taraf 3-2'lik skorla Türkiye olmuştu. 
     Milli takımın bu maçta gollerini Ertuğrul Sağlam 2-penaltılardan ve Kemalettin Şentürk atmıştı. 
     
     DENİZLİ'DE 2. SINAV 
     Türkiye, Belarus maçını yapacağı Denizli'de 2. kez A milli takımlar düzeyinde karşılaşmaya çıkacak. 
     Denizlili sporseverler, daha önce milli takımın 12 Şubat 1997'de Finlandiya ile yaptığı maçı izleme olanağı bulmuştu. Bu karşılaşma da Litmanen ve Tolunay'ın karşılıklı golleriyle 1-1 berabere sonuçlanmıştı. 
     
     TÜRKİYE'DEKİ MAÇLAR 
     A Milli Futbol Takımı, yurtiçinde şimdiye dek toplam 175 maça çıktı. 
     Bu maçlardan 74'ünü kazanan ay-yıldızlı ekip, 61 kez yenildi, 40 kez de beraberliği bozamadı. 
     Türkiye sınırları içinde toplam 261 gol atan milliler, kalelerinde ise 225 gol gördü. 
     
     ÖZEL MAÇLAR 
     Türk Milli Futbol Takımı'nın 81 yıllık tarihinde yaptığı toplam 400 maçtan 206'sını resmi, 194'ünü ise özel karşılaşmalar oluşturdu. 
     Milliler, 194 özel maçta 63 kez gülerken, 79 kez yenildi, 52 kez de berabere kaldı, 235 gol atıp, kalesinde 304 gol gördü. 
     Milliler, yaptıkları son 6 özel maçtan 4'ünü kazanırken, 1'inde berabere kaldı, 1'inde yenildi. 
     
     BÜLENT KORKMAZ DALYA DİYEBİLECEK Mİ 
     Belarus maçı, Galatasaraylı Bülent Korkmaz için ayrı bir anlam taşıyor. 
     Sakatlığı nedeniyle takımı Galatasaray'ın ligde yaptığı ilk 2 maçta forma giyemeyen 36 yaşındaki deneyimli futbolcu, aday kadroya alınırken, maçta oynaması durumunda A milli forma altında 100. kez sahaya çıkacak. 
     A milli formayı ilk kez 17 Ekim 1990 tarihinde İrlanda Cumhuriyeti ile Dublin'de yapılan Avrupa Şampiyonası Eleme Grubu maçında giyen Bülent, ay-yıldızlı forma altında 3 gol kaydetti. 
     
</TEXT>
</DOC>
