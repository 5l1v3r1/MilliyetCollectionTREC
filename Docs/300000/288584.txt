<DOC>
<DOCNO> 288584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sonsiy10.html </URL>
<DATE> 2004/11/13/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
MHP genel başkanı Bahçeli'den Bayram mesajı... 
</HEADLINE>
<TEXT>

     MHP Genel Başkanı Devlet Bahçeli, ''Farklı amaçlarına hizmet etmek için değişik etnik kökendeki vatandaşlarımızın azınlık haklarının kısıtlandığını ileri süren safsata raporlarla cennet vatanımıza nifak tohumları saçmaya çalışanlar bilmelidirler ki bölücü emellerine asla ulaşamayacaklar'' dedi. 
     Bahçeli, Ramazan Bayramı dolayısıyla yayımladığı kutlama mesajında, bayramın Türk-İslam alemi ve tüm insanlık için hayırlara vesile olmasını, barış ve mutluluk getirmesini diledi. 
     Bayramların insanları birbirine yakınlaştıran, topluma umut ve sevgi veren, birlik ve dirliği sağlayan günler olduğunu dile getiren Bahçeli, Türk milletinin ramazan ayı boyunca sosyal yardımlaşma geleneğinin en güzel örneklerini sergilediğini ifade etti. 
     Bahçeli, bayramları anlam ve önemine uygun olarak kutlamak, barış, huzur ortamını iyi değerlendirmek gerektiğini vurguladı. 
     Bahçeli, ''Geçtiğimiz günlerde, farklı amaçlarına hizmet etmek için değişik etnik kökendeki vatandaşlarımızın azınlık haklarının kısıtlandığını ileri süren safsata raporlarla cennet vatanımıza nifak tohumları saçmaya çalışanlar bilmelidirler ki bölücü emellerine asla ulaşamayacaklardır. Necip Türk milleti bu duruma asla müsaade etmeyecektir'' dedi. 
     Hükümeti eleştiren Bahçeli, hükümeti, içerde ve dışarıda bütün sorunlara karşı duyarsız kalmak, her geçen gün ağırlaşan gelir adaletsizliğini görmezden gelmekle suçladı. 
     
</TEXT>
</DOC>
