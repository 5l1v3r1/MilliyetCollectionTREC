<DOC>
<DOCNO> 279524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sontur26.html </URL>
<DATE> 2004/10/12/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Amcasına "El Kaide" adına mektup yazdı para yerine polisi buldu .. 
</HEADLINE>
<TEXT>

     Samsun'da bir üniversite öğrencisi, miras yüzünden anlaşmazlık yaşadığı amcasına ''El Kaide'' adına mektup yazarak istediği 50 milyar lira yerine kendisine gönderilen içi kağıt dolu paketi almak isterken yakalandı. 
     Alınan bilgiye göre, OMÜ Eğitim Fakültesi'nde öğrenim gören S.Y. 21 , babasının ölümünden sonra miras meselesinden anlaşmazlığa düştüğü Havza İlçesi'nde yaşayan amcası Hami Y'ye ''El Kaide'' adına mektup yazdı. 
     İnternet sitelerinden esinlenerek yazdığı mektubu amcasına gönderen S.Y, 50 milyar lira istedi. 
     Paranın paket içinde Havza Belediyesi'ne ait yolcu otobüsüyle Samsun'a gönderilmesini isteyen genç, içinde kağıt bulunan paketi almak isterken amcasının durumu bildirmesi üzerine tedbir alan polislerce yakalanarak gözaltına alındı. 
     Samsun Emniyet Müdürlüğü Terörle Mücadele Şube Müdürlüğü'nde sorgulanan S.Y, hiç bir örgütle ilişkisi olmadığını, amacının dedesinden kalan mirastan kendilerine pay vermediğini öne sürdüğü amcasını korkutmak olduğunu söyledi. 
     İlk sorgusunun ardından adliyeye sevk edilen zanlı, çıkarıldığı mahkemece tutuksuz yargılanmak üzere serbest bırakıldı. 
     
</TEXT>
</DOC>
