<DOC>
<DOCNO> 260345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonyas02.html </URL>
<DATE> 2004/08/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Gıda zehirlenmeleri sıcakla artıyor 
</HEADLINE>
<TEXT>

     Uludağ Üniversitesi Veteriner Fakültesi Besin Hijyeni ve Teknolojisi Anabilim Dalı öğretim üyesi Prof. Dr. Mustafa Tayar, havaların giderek ısındığı bu dönemde, gıda zehirlenmelerinde de büyük artış gözlendiğini söyledi. 
     Tayar, AA muhabirine yaptığı açıklamada, gıda zehirlenmelerinin genellikle ishal, kusma ve bazen de yüksek ateş ile ortaya çıkan hastalıklar olduğunu kaydetti. 
     Besinlerin üreticiden tüketiciye ulaştırılması sırasında soğuk zincirin kırılması halinde, mikropların hızla üremeye başladıklarını belirten Prof. Dr. Tayar, mikropların sayısı arttıkça, hastalık yapma riskinin de büyüdüğünü ifade etti. Tayyar, ''Ayrıca yazın insanların denize ve havuza girmesi, ağız yoluyla bu suları yutmalarına ve gastro enteritlerin artmasına neden oluyor. Çok önemli bir başka neden de sineklerin yaz aylarında ortaya çıkmasıdır. Bilindiği gibi, sinekler çöp ve pislikle yiyecekler arasında mikrop taşıyan bir köprü oluşturuyor'' dedi. 
     Gıda zehirlenmelerinin, mikroorganizmaların üreme ve toksin yapma olanağı bulduğu gıdaların, çiğ veya hatalı hazırlanmış şekillerde yenmesi sonucu ortaya çıktığını anlatan Tayar, şunları kaydetti 
     ''Gıdalar, mikroorganizmaların üreyip çoğalmaları ve toksin yapmaları için uygun ortamlardır. Bu nedenle, son 72 saat içinde aynı gıdayı tüketmiş insanlarda, sindirim ve merkezi sinir sistemi rahatsızlıklarıyla ortaya çıkan hastalıkta, ilk olarak gıda zehirlenmesi akla gelmelidir. Gıda zehirlenmelerinden küçük çocuklar ve yaşlılar daha çok etkilenirler. Gıda zehirlenmeleri, çoğunlukla hafif seyirli ve kendini sınırlayan hastalıklar olmakla beraber, bazı durumlarda daha ağır seyirli, hatta ölümcül seyredebilir.'' 
     
     ÖNLEMLER 
     Prof. Dr. Tayar, yazın gıda zehirlemeleriyle karşı karşıya kalınmaması için temizliğe önem verilmesi ve yemek hazırlanan tezgahın çok temiz olmasına dikkat edilmesinin önemli olduğunu vurguladı. 
     Yemek hazırlığına girişilmeden önce ellerin sabunla yıkanmasının son derece önemli olduğunu kaydeden Tayar, şöyle konuştu 
     ''Çiğ ve pişmiş yiyeceklerin buzdolabında ayrı bölmelere koyulmalıdır. Pişirilmiş gıdaların çiğ gıdalarla çok az bile olsa temas etmesi halinde, mikroorganizmalar bulaşabilir. Güvenli tüketim için pişmiş gıdaların hemen tüketilmeleri gerekir. Oda ısısında 4-6 saat kalan yemekler, kesinlikle tüketilmemelidir. Yiyecekler sadece bir kez ısıtılmalı, ikinci kez ısıtma işlemi yapılmamalıdır. Ayrıca buzdolapları temiz tutulmalı ve düzenli olarak buzu eritilmelidir. Gıdalar, özelikle tavuk eti satın alırken, ürünün üretim ve son kullanma tarihine dikkat edilmelidir. Tavuk etlerinin sıcak havalarda çok çabuk bozulabileceği unutulmamalıdır.'' Tayar, gıda zehirlenmesi geçirdiği anlaşılan kişinin zaman geçirilmedin bir sağlık kuruluşuna götürülmesi ve tedaviye hekim kontrolünde başlanması gerektiğini de sözlerine ekledi. 
     
</TEXT>
</DOC>
