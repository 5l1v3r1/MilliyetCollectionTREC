<DOC>
<DOCNO> 258343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sontur43.html </URL>
<DATE> 2004/07/26/ </DATE>
<TIME> 22.50 </TIME>
<AUTHOR>  </AUTHOR>
<HEADLINE>
Dalaman'da özel uçak düştü .. 
</HEADLINE>
<TEXT>

     Dalaman Kaymakamı Mehmet Yapıcı, Cesna 172 tipi küçük özel bir uçağın, Ortaca İlçesi'ne bağlı Sarıgerme Beldesi yakınlarında düştüğünü bildirdi. 
     Mehmet Yapıcı, Sindal Havacılık Şirketi'ne ait özel uçağın, Dalaman Havaalanı'ndan 3 turist ve pilotla havalandıktan 15 dakika sonra düştüğünü öğrendiklerini kaydetti. 
     
     PİLOT ÖLDÜ, 3 YOLCU YARALI 

     Dalaman Kaymakamı Mehmet Yapıcı, Muğla'nın Ortaca İlçesi'ne bağlı Sarıgerme Beldesi'nde düşen uçağın pilotunun öldüğünü, 3 yolcunun ise yaralandığını söyledi. 
     Yapıcı, AA muhabirine yaptığı açıklamada, Sindal Havacılık Şirketi'ne ait Cesna 172 tipi özel bir küçük uçağın, Dalaman Havaalanı'ndan kalkışından 15 dakika sonra, Sarıgerme'de düştüğünü belirtti. Yapıcı, şöyle dedi 
     ''Kazada uçağın pilotu Mevlüt Cengiz öldü, Magic Life Oteli'nin Halkla İlişkiler Müdürü Bilge Çetinkaya ile Avusturya uyruklu turistler Julia Peters ve Heike Nosslbock yaralandı. Kaza olduktan sonra kurtarma ekipleri olay yerine hareket etti. Kazada yaralanan yabancı uyruklu iki kadın, SSK Dalaman Hastanesi'ne, Bilge Çetinkaya ise Ortaca Devlet Hastanesi'ne helikopterle gönderildi.'' Uçağın, turistlere bölgeyi gezdirmek ve fotoğraf çekmelerine olanak sağlamak amacıyla havalandığı bildirildi. 
     Sarıgerme Plajüstü mevkiinde, yakın plan fotoğraf çekilirken inşaat halindeki binaların üzerine düşen uçağın pilotunun, yanarak öldüğü bildirildi. 
     
     DÜŞEN UÇAKTAN ÇIKARILAN YARALILARIN DURUMLARI İYİ 

     Muğla'nın Ortaca ilçesine bağlı Sarıgerme beldesi yakınlarında düşen Cesna tipi uçaktan yaralı kurtulan 3 kişinin durumlarının iyi olduğu bildirildi. 
     A.A muhabirinin aldığı bilgiye göre, Sindal şirketine ait Cesna 172 tipi uçaktan sağ çıkarılan yaralılardan Bilge Çetinkaya'nın tedavisine, Ortaca Devlet Hastanesi'nde devam ediliyor. Yabancı uyruklu 2 kişi ise Ortaca Devlet Hastanesi'ndeki ilk müdahaleden sonra Muğla Özel Yücelen Hastanesi'ne sevk edildi. Hastane yetkilileri, yaralıların durumlarının iyi olduğunu söyledi. 
     Olay yerinde can veren pilot Mevlüt Cengiz'in cesedi de hastane morguna kaldırıldı. 
     

     
</TEXT>
</DOC>
