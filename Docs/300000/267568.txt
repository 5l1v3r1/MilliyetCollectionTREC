<DOC>
<DOCNO> 267568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/soneko14.html </URL>
<DATE> 2004/08/30/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Şener Kuralı olmadan yürütülen bir kredi kartı mekanizması olamaz 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, kredi kartları konusunda bir kuralsızlık ve düzensizlik olduğunu belirterek, ''Bana bile belki 10-15 tane kart postadan çıkmıştır, göndermişlerdir. Yani rasgele geliyor'' dedi. 
     Şener, Zeytinburnu'nda Zeytuni Kebap Restoran'ın açılışında yaptığı konuşmada, ismini ilçeden esinlenerek alan restoranın tüm İstanbul'a hayırlı olmasını diledi. 
     Basın mensuplarının kredi kartlarına ilişkin sorularını da cevaplandıran Şener, dünyanın her tarafında kullanılan bu kartların kullanımında tüketiciler, bankalar ve hizmet sunan firmalar gibi 3 farklı taraf bulunduğunu belirterek, ''Kredi kartı 3 taraflı işlem değildir. Bir de devlet, kamu vardır. Kamunun da düzenleyici görevi vardır'' diye konuştu. 
     Kredi kartlarının hangi usül ve kurallara göre verilip kullanılacağının bir çerçevesi olması gerektiğini kaydeden Şener, son günlerde basında yer alan tartışmaların bu düzenleme ile ilgili olduğunu, düzenleme çalışmalarının 1993 yılında başladığını, zaman zaman gündeme geldiğini, en son olarak da 7 ay önce BDDK'nın bir kanun taslağı hazırladığını anlattı. 
     Taslağa ilişkin değişik kamu kurumlarından görüş alındığını ve bu görüşlerin tamamlanmasından sonra taslağı tekrar gözden geçireceklerini vurgulayan Şener, ''Muhtemelen bu yasama yılında Meclis'e sunulur ve yasallaşır'' dedi. 

     
</TEXT>
</DOC>
