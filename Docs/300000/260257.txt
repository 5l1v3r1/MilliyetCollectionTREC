<DOC>
<DOCNO> 260257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonsiy21.html </URL>
<DATE> 2004/08/03/ </DATE>
<TIME> 19.53 </TIME>
<AUTHOR>  </AUTHOR>
<HEADLINE>
Gül "Hepimizin görevi vatandaşlarımızı kazasız belasız kurtarmaktır" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak'ta rehin tutulan Türk vatandaşları ile ilgili olarak ''Hepimizin görevi vatandaşlarımızı kazasız belasız kurtarmaktır'' dedi. 
     Gül, Kayseri'de yaptığı esnaf ziyaretleri sonrası gazetecilerin sorularını yanıtladı. 'Uluslararası Nakliyeciler Derneği'nin Irak'ta bulunan Amerikan birliklerine ait yüklerin taşınmasını durdurma kararını' nasıl değerlendirdiği sorulan Gül, ''Bu konuda polemik yapmak çok yanlış'' diye konuştu. 
     Irak'ta rehin tutulan Türk vatandaşlarının kurtarılması için uğraştıklarını ifade eden Gül, şunları söyledi 
     ''İnsanların hayatları, canları söz konusuyken bu işleri polemik konusu yapmak çok yanlış bir şey. Herkes büyük bir sorumluluk içinde hareket etmeli. Bildiğiniz gibi birkaç vatandaşımızın hayatı şu anda tehlikede. Hepimizin görevi bu vatandaşlarımızı kazasız belasız kurtarmaktır. Bütün gücümüzle buna uğraşıyoruz. Dolayısıyla buralardan başka polemikler çıkartmak doğru değil. Eminim ki bu tür açıklamaları yapanlar da daha sonra bunun farkına varmışlardır. O bakımdan bu konuyu fazla büyütmeyin.'' Şehir merkezinde esnaf ziyaretleri yapan Gül, vatandaşların yoğun ilgisiyle karşılaştı. Esnaf ve çarşı içindeki vatandaşlarla sohbet eden Gül, kendisine ikram edilen kuruyemişleri yedi. Özellikle gurbetçi vatandaşlar Gül ile hatıra fotoğrafı çektirebilmek için zaman zaman izdihama yol açtılar. 
     
</TEXT>
</DOC>
