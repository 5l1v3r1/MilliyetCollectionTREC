<DOC>
<DOCNO> 259730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sondun19.html </URL>
<DATE> 2004/08/01/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Sudan, BM'nin 30 gün süre tanımasını kınadı... 
</HEADLINE>
<TEXT>

     Sudan hükümeti, BM Güvenlik Konseyi'nin Darfur krizini bitirmesi için tanıdığı 30 günlük süreyi reddederek, daha önce BM Genel Sekreteri Kofi Annan ile anlaşmaya varılan 90 günlük programı yürürlüğe koyabileceğini açıkladı. 
     Sudan Dışişleri Bakanı Mustafa Osman İsmail, kabine toplantısının ardından yaptığı açıklamada, ''bakanlar kurulunun süre tanınmasını kınadığını, verilen bu süreyi mantıksız ve yerine getirilmesi zor olarak gördüklerini'' söyledi. 
     İsmail, Sudan'ın, ''3 Temmuz'da BM Genel Sekreteri Annan ile imzaladığı anlaşmanın yürürlüğe girmesine ve bu anlaşmayı izlemek üzere ortak bir yürütme mekanizması oluşturulmasına bağlı kalacağını'' açıkladı. 
     Dışişleri Bakanı İsmail, Sudan ve BM yetkililerini biraraya getiren ''ortak yürütme mekanizması''nın çalışmalarını sürdürmek üzere yarın biraraya geleceğini de sözlerine ekledi. 
     BM Güvenlik Konseyi'nin cuma günü kabul ettiği kararda, Sudan'ın Darfur'daki milisleri silahsızlandırması ve kovuşturması istenmiş, Hartum'un 30 gün içinde bu talepleri yerine getirmemesi halinde yaptırıma denk tedbirler alınacağı belirtilmişti. 
     
</TEXT>
</DOC>
