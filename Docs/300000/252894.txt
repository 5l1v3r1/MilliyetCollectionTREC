<DOC>
<DOCNO> 252894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/ekonomi/aeko.html </URL>
<DATE> 2004/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Repoya güvence yok' 
</HEADLINE>
<TEXT>


TMSF Başkanı Ahmet Ertürk, bugün resmen başlayan mevduat garantisinin 50 milyar lira ile sınırlandırılması uygulamasında, reponun güvence dışında olduğunu hatırlattı 

Finans Sohbetleri KADİFE ŞAHİN 

Tasarruf Mevduatı Sigorta Fonu TMSF Başkanı Ahmet Ertürk, bir yıl önce açıklanan ve bugün resmen başlayan mevduat garantisinin 50 milyar lira ile sınırlandırılması uygulamasında reponun garanti dışında olduğunu söyledi. 
Güvence konusunda toplumu bilgilendirmek için sınırlandırmadan önce bilgi verilmesinin bazı yanlış yorum ve değerlendirmelere yol açacağı düşüncesi ile kamuoyunu sistem hakkında bilgilendirmeyi daha ilerdeki tarihlere bırakmayı uygun gördüklerini belirten Ertürk, Hazine kağıdı karşılığında yapılan bir bankacılık işlemi olan reponun mevduat tanımı dışında olması nedeniyle garanti kapsamında olmadığını belirtti. 
Bankacılık Denetleme ve Düzenleme Kurumu BDDK ile birlikte, mevduat garantisinin ne olduğu, nasıl çalışacağı ve yeni sistemin özellikleri hakkında daha sonra kamuoyuna açıklamalarda bulunacaklarını ifade eden Ertürk, repoya ilişkin şu açıklamada bulundu 

'Amaç tasarrufçuyu korumak' 
'Repo hesapları, 50 milyar lira ile sınırlandırılan mevduat garantisi kapsamında değil. Çünkü repo bir mevduat türü değil. Tasarruf mevduatının tanımı, Bankalar Kanunu'nda çok açık. Repo, bu tanımın içinde yeralmıyor. Bu tanımın dışında yeralan hesaplar elbette güvence kapsamında değil." 
Sistemde temel amacın belli bir sınırlama içinde risk ölçme bilgisi ve deneyimine sahip olmayan küçük tasarrufçunun korunması olduğunu vurgulayan TMSF Başkanı Ertürk, güvence sisteminin önemli bir ayağının Fon olduğunu söyledi. Ertürk, "Garanti fonu bizim bünyemizde. Bizim bu konuda bugün olmasa bile zaman içinde kamuoyunu bilgilendirmemiz gerekiyor. Mudilerin nerelere dikkat etmesi gerektiği, sistemin nasıl çalışacağı konusunu kamuoyunu bilgilendirecek kampanyalarla gündeme getirmeyi düşünüyoruz" dedi. 

'Tüm fatura fona çıkartılmamalı' 
Yeni bankacılık yasa tasarısında garanti sistemine ilişkin bazı hükümlerin yeralacağını belirten Ertürk, bu konudaki çalışmaların sürdüğünü bildirdi. Mevduat garantisinin sistemin bütün yükünü omuzlayan, tüm kötü faturalarının kesildiği bir müessese olmaktan çıkarılması gerektiğini kaydeden Ertürk, " Mevduat garantisi sisteminin amacı küçük tasarrufçuyu korumak. Sistemin bu noktada kalması lazım. Garanti sistemi, sistemik krizlere çözüm mercii olmaktan çıkarılmalı" diye konuştu. 

'TMSF ile BDDK arasında eşgüdüm olmalı' BDDK ile TMSF'nın iki ayrı kurum olarak ayrıştırılmasını yararlı bulduğunu açıklayan TMSF Başkanı Ertürk, bölünmenin bazı belirsizliklere de yol açtığını söyledi. Ertürk, TMSF'nin yasaya bağımsız kurum tanımı ile girdiğini ancak bağımsız çalışmayı engelleyen eksiklikler olduğunu anlattı. Ertürk, "Esas önemli olan BDDK'nın bankalarla ilgili müdahale yetkisini kullanırken TMSF ile bir eşgüdüm içinde çalışmasını sağlayacak mekanizmaların yasaya konulması. TMSF, bankaların devredildiği bir müessese olmaya devam edecekse bunun bir gecede ansızın olmaması lazım" dedi. 
Ertürk, eşgüdümün nasıl olacağını ise şöyle açıkladı "Karar mekanizması anlamında değil ama karşılıklı bilgilenme ve eşgüdüm sağlama anlamında bir komite kurulabilir." 

'3 siyasetçiyi Yüce Divan'a vermekle bu iş bitmez' Meclis Araştırma Komisyonu'nun çalışmaları sonucunda bankacılıkta yaşanan yolsuzluklar hakkında hukuki bir aşamaya gelindiğini belirten Ertürk, bu gelişmelerin yeterli olmadığını söyledi. "Bundan fazla bir tartışma zemininin oluşturulması gerektiği kanaatindeyim" diyen Ertürk, şöyle konuştu 
"Banka lisansı vermekten başlayıp denetlenme aşaması, denetim raporlarının yürürlüğe girmesi ve müeyyide uygulama aşamasına kadar giden uzun bir ahlaki çürüme süreci var. Bu süreçte görevlerini yapmayanların, yapmayanları seyredenlerin kimler olduğunun ortaya çıkarılması gerektiği kanaatindeyim. Burada uğraştığımız bu miras, sadece üç - beş politikacının Yüce Divan önüne çıkarılmasıyla sonuçlanmaması gereken bir olay." 

Sistemde 67 katrilyon lira güvencede ANKARA ANKA 
Ekonomik kriz nedeniyle 1994'te tasarruf mevduatına verilen sınırsız güvence uygulaması bugün 50 milyar lirayla sınırlı hale getiriliyor. Sınırsız güvenceye göre 104.4 katrilyon lira olan sigortalı tasarruf mevduatı tutarı 67 katrilyon liraya iniyor. 
Merkez Bankası'nın verilerine göre 18 Haziran itibariyle 109.5 katrilyon lira olan Türkiye'deki bankalarda bulunan toplam mevduatın, BDDK verilerine göre 104.5 katrilyon liralık bölümü sınırsız güvence kapsamında değerlendiriliyordu. 
Tasarruf mevduatı olarak sınıflandırılan ancak gerçek kişi tasarruf sahiplerine ait olmayan mevduatlar, 50 milyar lira ile sınırlandırılan yeni sistem gibi sınırsız güvencede de sigorta kapsamında değerlendirilmiyordu. Bu nedenle 5 katrilyon liralık tasarruf mevduatı sınırsız güvence kapsamına girmiyordu. BDDK 50 milyar lira ile sınırlanacak olan garantinin, tasarruf mevduatı hesabı sayısının yaklaşık yüzde 99'unu, sektördeki tasarruf mevduatı toplamının da yüzde 64'ünü kapsadığını açıklamıştı. 
Buna göre tasarruf mevduatlarının yüzde 36'sı bugünden itibaren güvence kapsamı dışında kalacak. 18 Haziran tarihli veriler üzerinden yapılan hesaplamalar, yeni dönemle birlikte garanti kapsamının 67 katrilyon liraya kadar daralacağı, 37.5 katrilyon liralık mevduatın daha güvence dışına çıkacağı hesaplanıyor. 


</TEXT>
</DOC>
