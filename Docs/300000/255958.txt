<DOC>
<DOCNO> 255958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sontur15.html </URL>
<DATE> 2004/07/16/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Telefon tamircileri, tamir ettikleri telefonu 112'yi arayarak deniyor 
</HEADLINE>
<TEXT>

     Acil servis telefonu '112' numarasının, günde 5-10 bin kişi tarafından arandığı bildirildi. 
     Kırıkkale 112 Acil Servis Komuta Merkezi Başhekimi Dr. Kubilay Kaçmaz, gelen telefonların büyük çoğunluğunun ihbarla ilgisi olmadığını belirterek, 112'nin küçük çocukların avutulması isteyen, saat soran veya hava durumunu öğrenmek isteyen kişilerce defalarca arandığını söyledi. 
     Servisle ilgisi olmayan konularda aramaların, 24 saat boyunca devam ettiğini söyleyen Kaçmaz, ''İhbar geldiği zaman ekibimiz olay yerine gidiyor, ancak ulaşılan yerde müdahale gerekmeyen durumlarla karşılaşıyor. Çoğu arama asılsız çıkıyor. Ayda ortalama 500-600 gerçek vakaya müdahale ediyoruz'' dedi. 
     Kaçmaz, 112 Acil Servis'in herhangi bir kaza veya yaralanmaya karşı en hızlı yardım hizmetini gerçekleştirdiğini vurgulayarak, son zamanlarda günde 5-10 bin arasında ihbar aldıklarını ifade etti. 
     Servislerinin asılsız aramalar nedeniyle zor durumda bırakıldığından yakınan Kaçmaz, ihbarların genellikle cep telefonu tamircileri tarafından yapıldığını söyledi. 
     ''Cep telefonu tamircileri, onardıkları telefonu denemek amacıyla ihbarda bulunarak, çocuğu yaramazlık yapan anneler arayıp çocuğuna kızmamızı isteyerek görevlilerimizi meşgul ediyorlar'' diyen Kaçmaz, bu konuda yetkililerin önlem almalarını istedi. 
     
</TEXT>
</DOC>
