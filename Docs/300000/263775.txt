<DOC>
<DOCNO> 263775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sondun27.html </URL>
<DATE> 2004/08/16/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
KKTC'deki kuvvet komutanları değişiyor... 
</HEADLINE>
<TEXT>

     KKTC'de görev yapacak yeni kuvvet komutanları Cumhurbaşkanı Rauf Denktaş ve Başbakan Mehmet Ali Talat'ı ziyaret ettiler. 
     Barış Kuvvetleri Komutanlığı'na atanan Tümgeneral Hasan Memişoğlu, Güvenlik Kuvvetleri Komutanlığı'na atanan Tuğgeneral Tevfik Özkılıç ile 28. Tümen Komutanlığı'na atanan Tümgeneral Aydemir Curcioğlu, Denktaş ve Talat'a nezaket ziyaretinde bulundu. Yeni komutanlara, KKTC'deki görev süresi sona eren Barış Kuvvetleri Komutanı Korgeneral Işık Koşaner de eşlik etti. 
     Kuvvet komutanlıklarında devir teslim törenleri yarın yapılacak. 
     Yüksek Askeri Şura kararıyla 30 Ağustos'tan itibaren orgeneralliğe terfi eden Barış Kuvvetleri Komutanı Korgeneral Işık Koşaner, görevini yarın düzenlenecek törenle Tümgeneral Hasan Memişoğlu'na devredecek. 
     Tümgeneralliğe terfi eden Güvenlik Kuvvetleri Komutanı Tuğgeneral Necmettin Baykul da görevini yarın Tuğgeneral Tevfik Özkılıç'a devredecek. 28. Tümen Komutanı Tümgeneral Fikri Gönültaş da görevini Tümgeneral Aydemir Curcioğlu'na devredecek. 
     
     TALAT'IN AÇIKLAMASI 
     Başbakan Talat bu görevlerin bir bayrak yarışı olduğuna işaret ederek, ''Önemli olan bırakanın gözünün arkada kalmaması, devralanın da daha ileriye götüreceği iyi bir yapı almasıdır'' dedi. 
     Talat, Kıbrıs sorununu bilmeyen herhangi bir Türk Silahlı Kuvvetler mensubu olabileceğini düşünemediğini belirterek, şöyle devam etti 
     ''Kıbrıs sorunu, siyasi boyutu olduğu gibi güvenlik boyutu da olan ve çok kritik günler yaşadığımız bir sorun. Dolayısıyla konuyu ele alırken güvenlik boyutuyla siyasi boyut birlikte yürütülüyor. Bunu başarabilmemiz çok önemlidir. Ne sadece askeri anlamda, yani güvenlik boyutunda tek başına başarı bir sonuç getirir, ne de sadece siyasi anlamdaki başarı. Sonuçta tümünün birlikte olması gerekiyor.'' Komutanların Denktaş'ı ziyaretinde basına açıklama yapılmadı. 
     
</TEXT>
</DOC>
