<DOC>
<DOCNO> 267559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/soneko05.html </URL>
<DATE> 2004/08/30/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
IMF-Dünya Bankası yıllık toplantıları Ekim başında... 
</HEADLINE>
<TEXT>

     Uluslararası Para Fonu IMF ile Dünya Bankası'nın ''Güz Dönemi Toplantıları'' olarak da adlandırılan yıllık toplantıları, 1-3 Ekim 2004 tarihleri arasında Washington'da gerçekleştirilecek. 
     Toplantılarda, gelişmekte olan ülkelerdeki mali sektörün sorunları, mali sektörde istikrar ve düzenlemeler, petrol fiyatlarındaki artış ile ABD'deki faiz oranlarının gelişmekte olan ülkelere etkisi, kara para ile mücadele gibi konular ağırlıklı olarak ele alınacak. 
     Toplantılarda, dünya ekonomisinin genel durumu, ekonomik büyüme tahminleri ve uluslararası ticaretin canlandırılması konularının da ele alınması bekleniyor. 
     Toplantılarda ele alınacak diğer konuları ise yolsuzluklarla mücadele, Çin ve gelişmekte olan Asya, hesap verilebilirlik mekanizmalarının daha etkin hale getirilmesi oluşturuyor. 
     IMF Başkanı Rodrigo Rato, bu yıl ve gelecek yılki ortalama dünya ekonomik büyüme oranının yüzde 4.6 olacağını söylemişti. 
     Üye ülkelerin oluşturduğu Grup toplantılarıyla, Guvernörler Kurulu ve Uluslararası Para ve Mali Komite toplantıları gerçekleştirilecek. Türkiye G-20 Grubu içinde yer alıyor. 
     
     TÜRK HEYETİ... 
     Öte yandan toplantılarda Türkiye'nin, Devlet Bakanı Ali Babacan başkanlığındaki kalabalık bir ekonomi heyetiyle temsil edilmesi bekleniyor. 
     Washington ve New York'ta gerçekleştirilmesi beklenen toplantılarda, ekonomi yetkilileri, Türkiye ekonomisindeki en son gelişmeler ve yatırım ortamı konusunda bilgi verecekler. 
     Türk yetkililerin, IMF-Dünya Bankası, yatırım bankaları, sivil toplum kuruluşları ile reyting kuruluşlarının temsilcileri ile yapacakları görüşmelerde, özellikle ''orta vadeli ekonomik program'' konusunda bilgi vermesi bekleniyor. 
     Türk heyetinin, IMF ve Dünya Bankası üst düzey yetkilileri ile yapacağı görüşmelerde, IMF ile 2005 ve sonrasındaki ilişkilerin de ele alınması bekleniyor. 
     
</TEXT>
</DOC>
