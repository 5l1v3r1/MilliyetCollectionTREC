<DOC>
<DOCNO> 269190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sondun13.html </URL>
<DATE> 2004/09/05/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
'Ege'de yakın zamanda anlaşma sağlanabilir' 
</HEADLINE>
<TEXT>

     Türkiye'nin Atina Büyükelçisi Yiğit Alpogan, ''Türkiye ile Yunanistan arasında Ege konusunda yakın zamanda bir anlaşmaya varılabileceğini'' belirtti. 
     Alpogan, Atina'da yayınlanan To Vima gazetesinde yer alan demecinde, iki ülke arasında sürdürülen görüşmelerin sonucu hakkında iyimser olduğunu, ancak acele edilmemesi gerektiğini söyledi. 
     Ege'deki sorunların son derece hassas ve teknik konulardan oluştuğunu ifade eden Alpogan, ''Bu yüzden görüşmeler herhangi bir tarih baskısı olmaksızın sükunet içerisinde sürdürülmelidir. Madem ki görüşmeler sürüyor ve her iki ülke de ilerlemek istiyor, acele etmemize gerek yok. Görüşmelerin Aralık ayından sonra da sürdürüleceğine inanıyorum. Bu konuda bir anlaşma için 2005 yılı muhtemel bir tarih olabilir'' dedi. 
     Türkiye-AB ilişkilerine değinen Alpogan, AB'nin ne istediğine kesin karar verme zamanının geldiğini söyledi. Türkiye'nin üyelik konusunda Kopenhag kriterlerini yerine getirmek için gerekeni yaptığını ve AB'nin Aralık ayında vermesi beklenen kararı konusunda iyimser olduğunu kaydeden Alpogan, ''Umarım ortaklarımız bunu anlarlar. Ancak, burada sorun Türkiye değil, AB'nin kendisinin ne istediği olmalıdır'' dedi. 
     Alpogan, AB'nin bugünkü konumundan daha ileriye gidebilmesi için Türkiye'yi üye yapması gerektiğini belirterek, ''Avrupaların nasıl bir Avrupa istedikleri sorusuna yoğunlaşmalarının zamanı geldi. AB bugünkü başarıları ve boyutuyla yetinmek mi istiyor, yoksa güvenlikle ilgili konularda harekete geçerek, uluslararası alanda rol oynamak mı istiyor İlerlemek istiyorsa, Karadeniz, Kafkaslar ve Ortadoğu'ya ulaşabilmesi için Türkiye'yi üye yapmalıdır. Eğer istemiyorsa, sadece ekonomik ilişkilerimizi geliştirelim ve bizler de yolumuzu buluruz. Ama Avrupa, AB için nasıl bir gelecek istediğine karar versin'' dedi. 
     Alpogan, Ankara'nın Güney Kıbrıs Rum yönetimini ''Kıbrıs Cumhuriyeti'' olarak tanıyıp tanımayacağı şeklindeki bir soru üzerine, Kıbrıs'ta bu konudan daha önemli sorunlar bulunduğunu belirtti. Alpogan, ''Kıbrıs'ta asıl sorun Kıbrıslı Türklere karşı uygulanan insanlık dışı haksız ambargolardır. Kıbrıslı Türklere 'kapıların' açılması için mümkün olan her şey yapılmalıdır'' dedi. 
     Büyükelçi Alpogan, Milli Güvenlik Kurulu Genel Sekreterliğine atanmasına ilişkin bir soru üzerine de, ''Bu göreve getirilmekten memnuniyet ve onur duyduğunu'' belirtti. 
     
</TEXT>
</DOC>
