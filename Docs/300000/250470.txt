<DOC>
<DOCNO> 250470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sondun14.html </URL>
<DATE> 2004/06/24/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Mostar Köprüsü tekrar açılıyor... 
</HEADLINE>
<TEXT>

     Bosna savaşı sırasında 1993'de Hırvatlar tarafından bombalanarak yıkılan tarihi Mostar Köprüsü tekrar açılıyor. 
     Edinilen bilgiye göre, Mostar Köprüsü'nün de içinde bulunduğu ''Mostar Çekirdek Tarihsel Kompleksi''nin resmi açılışı, 23 Temmuz'da çok sayıda devlet ve hükümet başkanının katılımıyla yapılacak. 
     Açılışa, Başbakan Recep Tayyip Erdoğan'ın katılması beklenirken, tören çerçevesinde Türkiye'den mehteran bölüğü ile semazenlerin gösteri yapmaları planlanıyor. 
     Bosna-Hersek, kutlamalar çerçevesinde 1 Temmuz'dan itibaren resmi açılışın yapılacağı güne kadar her gün özel bir etkinlik düzenleyecek. 
     Tören için ayrıca, Cumhurbaşkanı Ahmet Necdet Sezer, 9. Cumhurbaşkanı Süleyman Demirel ve çok sayıda bakana davet geldiği öğrenildi. 
     
     MOSTAR KÖPRÜSÜ 
     Mostar Köprüsü, Boşnaklar ile Bosnalı Hırvatlar arasında 1993-1994'de meydana gelen ve kenti ikiye bölen savaşta, 9 Kasım 1993'te Hırvatların attığı bir obüs mermisiyle yıkıldı. 
     Köprü ve köprünün bulunduğu kompleksin yeniden inşası için, UNESCO tarafından başlatılan proje, Dünya Bankası, Avrupa Bankası ve başta Türkiye olmak üzere İtalya, Hollanda, Hırvatistan gibi ülkelerin bağışlarıyla yürütüldü. Toplam maliyetinin 20 milyon dolar olduğu belirtilen proje için Türkiye 1 milyon dolar bağışta bulundu. 
     Çevre araştırma, temel güçlendirme ve kemer inşaatı Türk firmaları tarafından yapılan köprü, 2003 sonunda orjinaline sadık kalınarak tamamlandı ve Nisan 2004'de köprünün iskeleleri kaldırıldı. Köprüde kullanılan 1088 taşın hepsi elle oyuldu ve Avrupa'daki tarihi kaynaklara danışarak, köprü hakkında yapılan arkeolojik çalışmalarla esas teknikler korundu. 
     Kanuni Sultan Süleyman'ın emriyle 1557 yılında Hassa mimarlarından Hayrettin tarafından temelleri atılan tarihi Mostar Köprüsü, 1566 yılında tamamlandı. 
     Taştan dondurulmuş bir hilal görüntüsü sebebiyle Kavs-i Kuzah Eleğim Sema ve Kudret Kemeri olarak adlandırılan Mostar Köprüsü'nün taşıyıcı kemeri 3.95 metre genişliğindeydi. Osmanlı klasik mimarisinin Balkanlar'daki en önemli eserleri arasında gösterilen köprü, Mimar Sinan'ın öğrencisi olan Mimar Hayrettin tarafından yapıldı. Köprünün kemer açıklığı 28.60, su yüzeyine olan mesafesi ise 19.5 metre. 
     
</TEXT>
</DOC>
