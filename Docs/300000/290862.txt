<DOC>
<DOCNO> 290862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/soneko13.html </URL>
<DATE> 2004/10/16/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
BTC boru hattının Azerbaycan ve Gürcistan kesimleri birleştirildi 
</HEADLINE>
<TEXT>

     Hazar petrollerini Türkiye üzerinden dünya pazarlarına taşıyacak olan Bakü-Tiflis-Ceyhan BTC boru hattının Azerbaycan ve Gürcistan kesimleri iki ülke Cumhurbaşkanları İlham Aliyev ve Mihail Saakaşvili'nin de katıldığı bir törenle birleştirildi. 
     Azerbaycan'ın Gürcistan sınırındaki Ağstafa bölgesi Büyükkesik köyünde yapılan törende konuşan Aliyev, BTC'nin inşa edilmesinin ülkesinin uyguladığı petrol politikasının temeli olduğunu söyleyerek, ''Bizim geleceğimize çok büyük bir inanç olmasaydı, milyarlarca dolar yatırım yapılmazdı'' dedi. 
     BTC inşaatının Azerbaycan ve Gürcistan'ın yanı sıra bölge için de yeni imkanlar getireceğini anlatan Aliyev, yıllardır kardeş olarak yaşayan iki ülke halkının BTC ile birlikte bundan sonraki ilişkilerinin daha da gelişeceğini vurguladı. 
     Petrol boru hattının Türkiye ayağındaki çalışmalara da değinen Aliyev, buradaki yararlı çalışmaların sürdürüldüğünü anlatarak, tüm bu çalışmaların bölgesel işbirliği için iyi bir örnek olduğunu kaydetti. 
     
     SAAKAŞVİLİ 
     Azerbaycan'ın kendilerine dostluk eli uzattığını söyleyen Saakaşvili de, iyi bir işbirliği kurduklarını ve bunu hiçbir zaman unutmayacaklarını kaydetti. 
     Eski Cumhurbaşkanı Haydar Aliyev'in güçlü bir Azerbaycan kurduğunu, aynı yolu kendilerinin de izleyeceğini anlatan Saakaşvili, ''ülkedeki herkesi eşit vatandaş olarak gördüklerini'' vurguladı. 
     ''Ülkemizin geleceğinde BTC'nin çok önemli rolü bulunuyor. Biz inandık, burada her şey gelecek için'' diyen Saakaşvili, ülkesinin Azerbaycan ile birlikte gelişeceğini belirtti. 
     
</TEXT>
</DOC>
