<DOC>
<DOCNO> 272447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sontur40.html </URL>
<DATE> 2004/09/16/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Davası var kimliği yok... 
</HEADLINE>
<TEXT>

     İstanbul Ağır Ceza Mahkemesi, hakkında ''çocuk kaçırmaya teşebbüs'' suçundan dava açılan ve çelişkili ifade veren sanığın gerçek kimliğini belirlemeye çalışıyor. 
     Alınan bilgiye göre, Eminönü'nde 10 yaşındaki bir çocuğu kaçırmaya teşebbüs ettiği iddiasıyla hakkında işlem yapılan zanlının üzerinden kimlik belgesi çıkmadı. 
     21 yaşında ve isminin Yusuf Topaç olduğunu anlatan bu kişi, daha sonra ifade değiştirerek adının Hakan Coşlu olduğunu söyledi. 
     Beyan ettiği son isme göre işlem yapılan bu kişi hakkında ''çocuk kaçırmaya teşebbüs'' suçundan 4.5 yıla kadar hapis cezası istemiyle dava açıldı. 
     Davanın görüldüğü İstanbul 1. Ağır Ceza Mahkemesi'nde hakim karşısına çıkan sanığın gerçek kimliğinin belirlenmesi için ilgili nüfus müdürlüklerine yazı gönderildi. 
     Mahkeme, ayrıca bu kişi hakkında ailesi ya da yakınlarınca kayıp başvurusu yapılıp yapılmadığının da emniyetten sorulmasına karar vererek, duruşmayı erteledi. 
     
</TEXT>
</DOC>
