<DOC>
<DOCNO> 292460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sontur37.html </URL>
<DATE> 2004/11/26/ </DATE>
<TIME> 18.57 </TIME>
<AUTHOR>  </AUTHOR>
<HEADLINE>
Peker için 62 yıl hapis cezası istendi 
</HEADLINE>
<TEXT>

     İstanbul Cumhuriyet Başsavcılığı, Sedat Peker'in de aralarında bulunduğu 18'i tutuklu 71 sanık hakkında yürüttüğü soruşturmayı tamamladı. 
     İddianamede, tutuklu sanık Sedat Peker'in, ''çıkar amaçlı suç örgütü kurmak ve yöneticiliğini yapmak'', ''adam kaldırmak suretiyle gasp'', ''gaspa teşebbüs'', ''özel evrakta sahtecilik'' ve ''tehdit'' suçlarından 21.5 ile 62 yıl arasında ağır hapis cezasına çarptırılması talep edildi. 
     Aynı iddianamede, diğer sanıklar hakkında ise değişik suçlamalara ilişkin çeşitli hapis cezaları istendi. 
     
     İDDİANAME ÇOK KABARIK 

     İstanbul Cumhuriyet Başsavcılığı, Sedat Peker'in de aralarında bulunduğu 18'i tutuklu 71 sanık hakkında, 6 ay ile 62 yıl arasında değişen hapis cezaları istemiyle dava açtı. 
     Hazırlanan iddianamede, ''adam dövme'', ''işyeri kurşunlama'', ''tehdit'', ''adam öldürmeye azmettirme'', ''gasp'' ve ''özel evrakta sahtecilik'' suçlarının da aralarında bulunduğu 11 eylem yer alıyor. 
     Eylemler arasında, İstanbul'daki bir kaçırma ve darp olayına, Balıkesir'de maden ocağı işleten bir kişinin tehdit edilmesi ile Şanlıurfa'da silahlı çatışmaya karışan bir kişiye yardımcı olunarak isminin örtbas edilip adli mercilerin yanıltılması da bulunuyor. 
     İddianamede, Sedat Peker'in ağabeyi sanık Atilla Peker'in ''çıkar amaçlı suç örgütüne üye olmak'', ''adam kaldırma suretiyle gasp'', ve ''ruhsatsız silah bulundurmak'' suçlarından 23 yıla kadar hapisle cezalandırılması isteniyor. 
     Ayrıca, sanıklardan Bayram Küçük, Tuncay Ortay, Can Yakarlar ve Yılmaz Turan'ın, bir ilaç fabrikasının hisselerinin zorla alınmaya çalışılması iddiasına ilişkin, ''gasp'' ve ''çıkar amaçlı suç örgütüne üyelik'' suçlarından, 13 ile 26 yıl arasında hapisle cezalandırılmaları talep ediliyor. 
     Bir partinin eski Şanlıurfa il başkanı olan sanık Feridun Öncel'in ''sahte evrak düzenlemek'' suçundan 1 ile 3 yıl arasında hapis cezasına çarptırılması istenen iddianamede, avukat Çağatay Özdemir'in de ''çıkar amaçlı suç örgütüne üye olmak'' suçundan 3 yıldan 6 yıla kadar hapisle cezalandırılması öngörülüyor. 
     Gıyabi tutuklu avukatlar Şirin Berk ve Hakkı Kurtuluş hakkında ''çıkar amaçlı suç örgütüne üye olmak'' suçundan 3 ile 6 yıl arasında hapis cezası talep edilen iddianamede, Vedat Peker'in de aralarında bulunduğu 11 gıyabi tutuklu sanığın daha ismi yer alıyor. 
     Aynı iddianamede, 40 tutuksuz sanık arasında isimleri geçen bir emniyet amiri, bir başkomiser ve 3 adliye katibinin de ''çıkar amaçlı suç örgütüne yardım ve yataklık etmek'' suçundan, 6 aydan 1'er yıla kadar hapisle cezalandırılması isteniyor. 
     10 kişinin müşteki olarak yer aldığı iddianamede, tutuksuz sanıklar arasında yer alan Bayram Küçük'ün Sedat Peker'in yargıdaki işlerinin, Zekeriya Oral'ın ise siyasi işlerinin takibini yaptığı iddiasına yer veriliyor. 
     Diğer sanıklar hakkında da değişik suçlardan 6 aydan başlayan çeşitli hapis cezaları talep edilen iddianamede, Bayram Küçük ve Mecnun Odyakmaz'ın da aralarında bulunduğu tutuksuz 7 sanık için mahkemece gıyabi tutuklama kararı çıkartılması isteniyor. 
     İddianamede, İstanbul'daki bir hayvanat bahçesi ve Sivas'taki bazı ihalelerle ilgili, aynı zamanda bir spor kulübünün yöneticisi olan bir işadamından zorla 500 bin dolar alındığı iddialarına ilişkin takipsizlik kararı verildiği belirtiliyor. 
     Bu arada, futboldaki şike iddialarıyla ilgili yürütülen soruşturmaya ise bu dosyadan ayrı olarak devam edildiği kaydedildi. 
     
</TEXT>
</DOC>
