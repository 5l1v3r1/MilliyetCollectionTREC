<DOC>
<DOCNO> 289607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sontur24.html </URL>
<DATE> 2004/11/17/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
İstanbul'un kaçak suyun maliyeti 4.4 katrilyon lira 
</HEADLINE>
<TEXT>

     İstanbul Su ve Kanalizasyon İdaresi İSKİ , İstanbul'da son 14 yılda 3 milyar 126 milyon 9 bin 377 metreküp su kaçak kullanıldığını açıkladı. 
     İSKİ'den yapılan açıklamaya göre, son 14 yılda kente toplam 7 milyar 828 milyon 142 bin 68 metreküp su verildi. Bunun 4 milyar 702 milyon 132 bin 691 metreküpünü bedelsiz ve faturalandırılan su oluştururken, 3 milyar 126 milyon 9 bin 377 metreküp su da kaçak kullanıldı. 
     
     Kaçak su kullanımının zararı 4 katrilyon 413 trilyon 925 milyon lira 
     Zarar, konutlara bugün uygulanan en düşük su tarifesine göre hesaplandığında 4 katrilyon 413 trilyon 925 milyon lira, ev, sanayi kuruluşları ve işyerlerinin ortalama su tarifesi baz alındığında ise 8 katrilyon 580 trilyon 895 milyar 739 milyon liraya denk geliyor. 
     
     "Suyumuzu çalıyorlar" 
     İSKİ Genel Müdürü Dursun Ali Çodur, il genelinde tüm altyapı şebekesinin yenilenmesine karşın kaçak su oranının yüksek boyutlarda olduğunu söyledi. 
     Geçtiğimiz yıl yüzde 36.14 olan kaçak kullanım oranının bu yılın dokuz ayında yüzde 34.84'e indiğini, ancak bunun yeterli olmadığını ifade eden Çodur, ''Kaçak kullanım oranı çok yüksek. Mutlaka bu kaçağı önlememiz gerekiyor'' dedi. 
     
     ''Kaçak oranını yüzde 15'e çekmeyi hedefliyoruz'' 
     Dünyada Türkiye gibi ülkelerde kaçak kullanım oranının yüzde 15 dolayında olduğuna dikkat çeken Çodur, "biz ilk etaptabu oranı yüzde 25'e, sonra yüzde 20'ye, üçüncü aşamada da yüzde 15'e çekmeyi hedefliyoruz'' diye konuştu. 
     
     ''Su fiyatı yüzde 25 ucuz olurdu'' 
     Çodur, ''eğer bu para İSKİ'nin kasasına girmiş olsaydı, şu anda bütün arıtmaları biyolojik yapardık. Bütün kollektörleri bitirirdik. Altyapı olarak hiçbir eksikliğimiz kalmazdı. Su fiyatı da en az yüzde 25 daha ucuz olurdu'' dedi. 
     
</TEXT>
</DOC>
