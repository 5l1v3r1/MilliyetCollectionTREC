<DOC>
<DOCNO> 290648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/soneko08.html </URL>
<DATE> 2004/11/21/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
G-20 zirvesi sona erdi... 
</HEADLINE>
<TEXT>

     Almanya'nın başkenti Berlin'de düzenlenen G-20 Maliye Bakanları ve Merkez Bankası Başkanları yıllık toplantısı kapanış bildirgesinin yayınlanmasıyla sona erdi. 
     Toplantının bugünkü oturumunda Devlet Bakanı Ali Babacan da bir konuşma yaptı. Toplantı basına kapalı yapıldı. 
     Kapanış bildirgesinde G-20 ülkelerinin, adil olmayan vergi uygulamalarına ve vergi sistemlerinin suiistimal edilmesine karşı ortak mücadele etme kararı aldıkları bildirildi. 
     Petrol fiyatlarının konjonktüre yönelik olumsuz etkilerinin de daha önceye göre azaldığını belirten katılımcılar, petrol üretiminin daha etkili hale geldiğini, ancak daha fazla saydamlığa ihtiyaç duyulduğunu kaydettiler. 
     Global dengesizliklerin giderilmesi için ABD, Avrupa ve Asya ülkeleri tarafından farklı önlemler alınması çağrısında da bulunan G-20 ülkeleri, ABD'nin orta vadede bütçe açığını düzeltmesi, Avrupa ülkeleri ile Japonya'nın yapısal reformları geliştirmeleri, kalkınmakta olan ülkelerin de döviz kurlarını daha esnek hale getirmeleri gerektiğini bildirdiler. 
     G-20 ülkeleri ayrıca, fazla borcu olan ülkelere karşı izlenecek yeni kuralları belirlediler. Bunun için borçlanan ülkeler ile borç veren ülkeler arasında daha iyi bir diyalog oluşturulması ve tüm taraflara mümkün olduğu kadar adil davranılması kararlaştırıldı. 
     Ancak borçları çok fazla arttığı ve borçlarını ödeyemez hale geldiği için toplantıya katılmaktan son anda vazgeçen G-20 üyesi Arjantin'in, alınan bu kararları kabul etmemesi bekleniyor. 
     Etkili finans piyasaları denetimlerinin büyük öneme sahip olduğunu kaydeden katılımcı ülkeler, ancak bu konuda hala merkezi bir denetim mekanizmasının kurulup kurulmaması konusunda görüş ayrılıklarının bulunduğunu bildirdiler. 
     Mali krizlerin olumsuz etkilerinin azaltılması için yerel sermaye piyasalarının oluşturulması konusunu da görüşen katılımcılar, bu konunun gelecek yıl Çin Halk Cumhuriyeti'nde yapılacak G-20 zirvesinde yeniden ele alınmasını kararlaştırdılar. 
     
     IRAK'IN BORÇLARININ SİLİNMESİ 
     Almanya Maliye Bakanı Hans Eichel, toplantıdan sonra düzenlediği basın toplantısında, Irak'ın borçlarının büyük ölçüde silinmesi ile ilgili olarak Rusya'yla henüz nihai bir anlaşma sağlamadıklarını söyledi. 
     Eichel ile ABD Hazine Bakanı John Snow'un önerisi doğrultusunda, Irak'ın borçlarının 3 aşamada silinmesi öngörülmüştü. 
     Söz konusu öneri ilk aşamada bu yıl içinde Irak'ın borçlarının yüzde 30'unun silinmesini öngörüyor. Irak'ın borçlarının yüzde 30'luk diğer bölümünün IMF'nin hazırlayacağı yeni bir program çerçevesinde silinmesi, borçların geri kalan yüzde 20'lik bölümünün de program başarılı olduğu takdirde 2008 yılına kadar silinmesi planlanıyor. 
     Bakan Babacan'ın, bugün TSİ 17.15'te Berlin'den Münih'e geçmesi, TSİ 18.25'te de Münih'ten Ankara'ya dönmesi bekleniyor. 
     
</TEXT>
</DOC>
