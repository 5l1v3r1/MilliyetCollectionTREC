<DOC>
<DOCNO> 292170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonyas08.html </URL>
<DATE> 2004/11/25/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Soğuk günlerde kaportaya vurun, hayat kurtarın 
</HEADLINE>
<TEXT>

     İbrahim ÖZÇEKİÇ DHA 

ERCİYES Üniversitesi Veteriner Fakültesi Öğretim Üyesi Yrd.Doç.Dr. Esra Canooğlu, sokak hayvanlarının kış aylarında soğuktan korunmak için genellikle araçların kaporta bölümüne saklandığını belirterek, "Talihsiz hayvan ölümleri yaşanmaması için aracınıza binmeden önce kaportaya gürültü çıkaracak şekilde vurun'' dedi. 
     Yrd.Doç.Dr. Esra Canooğlu, kış şartlarının insanları olumsuz etkilediği gibi, sokak hayvanları ile evcil hayvanları da etkileyerek ölümle sonuçlanan olayları beraberinde getirdiğini bildirdi. 
     İnsanların özellikle kışta sokak hayvanlarına yönelik daha duyarlı davranması gerektiğini kaydeden Yrd.Doç.Dr. Canooğlu, soğuktan korunmak isteyen hayvanlara karşı insanların yapabilecekleri küçük işlerin talihsiz ölümlerin önüne geçeceğini söyledi. 
     Kış soğuklarından korunmak için hayvanların genellikle araçların kaporta kısmına saklandığını ifade eden Yrd.Doç.Dr. Canooğlu, kışın en büyük talihsizliğin ölüm olayları olduğunu ifade etti. 
     İnsanların biraz dikkatli hareket ederek sokak hayvanlarının yaşamlarını daha da kolaylaştırabileceğini ifade eden Yrd.Doç.Dr. Canooğlu, "Kış aylarında kediler çoğunlukta olmak üzere sokak hayvanları korunmak için arabanızın kaporta bölümüne saklanabilir. Motor çalıştırıldığında veya hareket ettirildiğinde yaralanma ya da ölme riski büyüktür. Bu nedenle arabanızı çalıştırmadan kaportaya gürültü çıkartacak şekilde vurmanız ya da arabanızın altına sığınan sahipsiz bir hayvan olup olmadığını kontrol etmeniz can sıkıcı bir kazayı engellemenizi sağlayabilir'' dedi. 
     Yrd.Doç.Dr. Canooğlu, kış aylarındaki olası riskleri ve bilinmesi gerekenleri şöyle sıraladı 
     Kış aylarında sahipli kedi ve köpeklerin kaybolma, donma, çalınma, yaralanma ve ölme riskinden korunmak için içeride tutulması gerekmektedir. Özellikle köpeklerin kış aylarında kaybolma riski daha yüksektir. 
     Tüyleri soğuktan korunmasına yardım ettiği için kış aylarında köpeğinizi tıraş ettirmekten mümkün olduğunca kaçının. 
     Asla arabanızda köpeğinizi ya da kedinizi yalnız bırakmayın. Kış aylarında araba içindeki sıcaklık çok düşeceği için donarak ölmesine neden olabilirsiniz. 
     Zemindeki buzlanma kedi ve köpeklerin patisinde kesik ve yaralanmalara yol açabilir. 
     Kış aylarında zehirlenme vakaları artış gösterebilir. Antifriz kedi ve köpekler için öldürücü bir zehirdir. Bu nedenle aracınız için etilen glikol yerine propilen glikol içeren ürünleri kullanmayı tercih edin. Buzlanmayı engellemek için yollara atılan tuz da zehirlenmelere yol açabilir. Bu risk sahipsiz hayvanlar kadar dışarıya çıkarıldıktan sonra patilerini yalayansahipli hayvanlar için de geçerlidir. 
     Kış aylarının başka bir riski de sokak hayvanlarının neden olduğu trafik kazalarıdır. Karlı ve buzlu havada fren yapmak güç olduğu için aniden önünüze çıkan bir hayvan süratli gidildiği takdirde her iki taraf açısından da büyük bir hasara yol açabilir. 
     Kış aylarında kırsal bölgelerde, yerleşim bölgelerinde yiyecek bulmak amacıyla inen vahşi hayvanlar kuduz riskini arttırmaktadır. Bu nedenle evcil hayvanlarınızın kuduz aşısını ihmal etmeyin. 
     Kediler, yavru köpekler ve kuşlar soğuğa çok duyarlıdır. Kış aylarında yavru ölümlerine daha fazla rastlanmaktadır. Ayrıca bulaşıcı hastalıkların ortaya çıkış oranı da artar. Özellikle, İstanbul'da oldukça yaygın olan kedi nezlesi gibi hastalıklar daha fazla artış gösterir. Evcil hayvanlarınızı diğer hayvanlardan bulaşacak bu gibi hastalıklardan korumak için karma aşılarını aksatmamanız gerekmektedir. 
     Çok soğuk havalarda en azından geceleri hayvanların içerde, rüzgar almayan, kuru bir yerde tutulması, altlarına battaniye gibi yerden soğuğu kesecek bir şey serilmesi gerekir. Ayrıca, ıslak tüyler vücuttan ısı kaybını arttıracağı ve donma riskini yükselteceği için hayvanların mutlaka kurulanması gerekmektedir. 
     Soğukta hayvanların besin maddesi ihtiyacı da artmaktadır. Özellikle karlı havalarda hayvanların su bulma ihtimali azalacağı için belli yerlere besin maddesiyle birlikte taze su bırakılması oldukça faydalı olacaktır. 
     Kış ayları sadece sokak hayvanları için değil, barınakta tutulan hayvanlar için de oldukça zor geçmektedir. Bu dönemde barınakların gönüllülere ve yardıma ihtiyacı da artmaktadır. Yapacağınız ufak bir yardım oldukça büyük bir sağlayacaktır. 
     
</TEXT>
</DOC>
