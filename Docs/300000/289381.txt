<DOC>
<DOCNO> 289381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/ekonomi/aeko.html </URL>
<DATE> 2004/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftlik gazilerin olacak 
</HEADLINE>
<TEXT>


Uzanlar'ın Pamukova'daki çiftlikteki eşyaları, dün jandarma nezaretinde boşaltıldı. TMSF, satışı mümkün olmayan bu yerin Güneydoğu'da PKK'ya karşı savaşmış gazilerin rehabilitasyonuna yönelik olarak Mehmetçik Vakfı'na devredilmesi için çalışma başlattı 

NEDİM ŞENER Pamukova 

İmar Bankası'ndaki 8.5 katrilyon liralık yolsuzluk nedeniyle Tasarruf Mevduatı Sigorta Fonu TMSF tarafından el konulduktan sonra, Cem Uzan'ın cuma günü gece yarısı 22 adamı ile bastığı Pamukova'daki çiftlik, Güneydoğu'da terör örgütü PKK'ya karşı savaşmış gazilere tahsis edilecek. 
TMSF Satış Komisyonu Başkanı Fethi Çalık, çiftliğin Uzan ailesi tarafından kanunlara aykırı biçimde yapıldığından, halen yeri ile ilgili süren mahkemelerinin bulunduğunu ve satılmasının mümkün olmadığını açıkladı. Sakarya'nın Pamukova ilçesinde Bakacak köyüne yakın bir yerde bulunan ve toplam 1500 dönüm arazisi bulunan çiftlikte Hakan Uzan ile ağabeyi Genç Parti Genel Başkanı Cem Uzan'a ait iki adet villa, önemli kişiler için misafirhaneler, spor salonu ve hayvan ahırları bulunuyor. 

Satışı mümkün değil 
TMSF Satış Komisyonu Başkanı Fethi Çalık, bu binaların üzerinde kurulu yerin orman arazisi olduğunu ve 10 yıl önce inşa edilen bu yer için halen sulh ceza mahkemesindeki davanın sürdüğünü bildirdi. Konumu nedeniyle çiftliğin satışının mümkün olmadığını söyleyen Çalık, bunun için Pamukova çiftliğinin Güneydoğu'da PKK'yla savaşmış ve gazi olmuş askerlerin rehabilitasyonu amacıyla Mehmetçik Vakfı'na verilmesi kararının alındığını açıkladı. 
Bu konuda TMSF Başkanı Ahmet Ertürk'ün bir kişiyi görevlendirdiğini anlatan Çalık, Mehmetçik Vakfı ile ilk görüşmenin de gerçekleştirildiğini bildirdi. Yasal olarak arazinin satışının mümkün olmadığını hatırlatan Çalık, "Yalnızca binaların parasal değeri var. TMSF olarak bina değerleri üzerinden bu yerin Güneydoğu gazilerine verilmesi kararındayız. Mehmetçik Vakfı ile anlaşma sağlanamazsa, bu yerin aynı koşullarda başka kamu kuruluşlarına devri içinde hazırlık yapıyoruz" dedi. 

Yeni suç duyurusu 
Bu arada 22 adamıyla cuma gecesi korumalarıyla birlikte güvenlik görevlilerini de etkisiz hale getirerek Pamukova'daki çiftliğe baskın yapan Cem Uzan hakkında yeni suç duyurusunda bulunulacak. Pamukova Savcısı'nın, yalnızca 'hakkını yasal olmayan yollardan geri almaya çalışmak' suçundan dolayı 445'er milyon lira para cezasıyla serbest bıraktığı Cem Uzan ve adamları hakkında Türk Ceza Kanunu'nun 309 ve 310'uncu maddeleri gereği suç duyurusunda bulunulacak. 
Cem Uzan hakkında, TCK'nın 309'uncu maddesinde belirtilen, 'hükmen el konulan gayrimenkul malları tekrar işgal eden kimseye iki aydan bir yıla kadar hapis cezası verilir' maddesine göre suç duyurusunda bulunulmasına karar verildi. Uzan hakkında yapılacak suç duyurusunda, uyarınca cezalandırılması istenecek TCK'nın 310'uncu maddesinde ise 309'uncu maddedeki suçun, mühür bozmak ve silahlı kişiler tarafından cebir ve şiddet kullanılarak yapılması halinde altı aydan beş yıla kadar hapis cezası öngörülüyor. 
TMSF Satış Komisyonu Başkanı Fethi Çalık, Cem Uzan'ın çiftlik baskınıyla ilgili yeni suç duyurularının hafta içinde Pamukova Savcılığı'na yapılacağını belirtti. 

Gizli kamerayla misafirlerinin yataklarını gözetlediler Hakan Uzan ve Cem Uzan'ın ailece kaldıkları Pamukova'daki çiftlikte önemli misafirleri için VIP misafirhaneleri inşa ettikleri biliniyordu. Son derece lüks inşa edilen misafirhanelerin yatak odalarının boşaltılması sırasında Uzanlar'ın her yere gizli kamera yerleştirdikleri ortaya çıkarıldı. Misafirhanelerin yatak odalarında yangın uyarı cihazı gibi tavana monte edilmiş cihazların içinde uydu aracılığıyla izlenebilen gizli kameralar olduğu belirlendi. Odanın bir köşesine yerleştirilmiş kameraların objektiflerinin ise yataklara dönük olması herkesi şaşırttı. 
Cem Uzan'ın yaptığı baskın sırasında duvardaki bir gizli bölmeden bazı şeyleri çıkararak götürmüş olmasından dolayı her yeri didik didik arayan TMSF görevlileri, daha önce yerleri bulunamayan gizli kamera sisteminin bir kısmını açığa çıkarmayı başardılar. Yetkililer, henüz yerleri tespit edilememiş olan gizli kameraların var olduğunu da söylediler. 
Daha önce polislerin yaptığı baskın sırasında devre dışı bırakılan gizli kamera sistemi, geçen cuma çiftliği basan Cem Uzan ve adamları tarafından yeniden aktif hale getirilmişti. Çiftlikte ayrıca iç ve dış mek nları 24 saat kontrol altında tutan güvenlik kameraları bulunuyor. Bu kameralar bir odadaki sistem üzerinden takip edilirken, gizli kameraların çekimleri ise uydu üzerinden ve yalnızca Uzan ailesi üyeleri tarafından internet aracılığıyla izlenebiliyor. 

Çalışma odasında Hitler kitabı, sinema salonunda mafya dizisi Pamukova'daki çiftlikte Uzan ailesinin kütüphanesinde ilginç kitaplar ve DVD'ler de bulundu. Bu kitaplardan en ilginci 'Hitler'in Generalleri Konuşuyor' adlı kitaptı. Evin sinema salonu olarak düzenlenmiş bölümünde ise geçtiğimiz yıl ABD'de izlenme rekoru kıran ve bu yıl Türkiye'de de gösterilen mafya dizisi Sopranos'un serisi bulundu. 
Evin hobi odasında ise Paintball oynamaya yarayan aletlerle, pek çok elektronik oyuncak ve onlarca büyük boy su tabancası vardı. Hakan Uzan'ın banyosu da yüksek mermer işçiliği ile dikkat çekiyor. Polis ev içinde dünden itibaren yeni gizli bir bölüm olup olmadığını araştırmak için de çalışmalara başladı. Çalışmalarda bir süre sonra ABD'den gelecek özel aletler de kullanılacak. 

Anında idrar tahlili yapan klozet Pamukova'daki çiftlikte Uzan ailesine ait eşyaların boşaltılması işlemi de tamamlandı. Önceki gün akşam saatlerinde misafirhanelerin içi boşaltıldı. 
Dün sabah erken saatlerde ise önce Cem Uzan'ın, daha sonra da Hakan Uzan'ın evindeki eşyalar boşaltıldı. Cem Uzan'ın hukuki sorun yaşamamak için "Hakan Uzan'ın bana tahsis ettiği ev olarak" adlandırdığı çiftlikte yer alan konuttaki eşyalar kadar elektronik aygıtların çokluğu da dikkat çekiyor. Bunlardan bir tanesi de Japonya'dan getirildiği belirtilen ve değerinin 20 bin dolar olduğu söylenen banyodaki klozet. 
Yüksek teknolojik özellikleri bulunan klozette idrar tahlili yapılması ve anında mevcut durumla ilgili yazılı çıkış alınması mümkün. 

Vali Deliller karartılmış Sakarya Valisi Nuri Okutan, Tasarruf Mevduatı Sigorta Fonu TMSF tarafından el konulan Pamukova'daki çiftlikte delillerin karartıldığını söyledi. 
Okutan, GP Genel Başkanı Cem Uzan'ın beraberinde 22 kişiyle çiftliğe girmesinin ardından meydana gelen olayların Cumhuriyet Savcılığı tarafından takip edildiğini söyledi. Çiftlikte bir duvarın kırılarak bir şeyler alındığını ve burada tahribat bulunduğunu ifade eden Okutan, "Deliller karartılmış. Burası hukuk devleti. Savcı bundan daha fazlasını yapamaz ki. Deliller kaybolmamış olsaydı net davalar açılabilirdi. Ama şimdi neresinden dava açılabilir" dedi. 

Adamı görevli 
TMSF'nin çiftlikte güvenliğin sağlanması yönünde yanlışları olduğunu savunan Okutan, şunları söyledi "Uzan'ın eski adamlarına güvenliği teslim etmişler. Personel Uzan'a ne diyecek Adam elini kolunu sallayarak içeri girmiş. Belki 3-4 gün önce girdi. Cem Uzan, olayın duyulmasını istediği için bu boyuta taşımış olabilir. Ne yapacaksa daha önce yapmıştır. İşin başka bir boyutu da olabilir. Bir belge olabilir. Ama kasanın olması düşük ihtimal. Olayda iki yanlış var. Orası devletin olmuş. Biz yine onların adamına görev vermişiz. 
Diğer taraftan Uzan, gece yarısı geliyor. Bize bilgi sabah saat 07.00'de veriliyor. Cem Uzan gizlediği, sakladığı bir şeylerin peşinde." Okutan, TMSF'nin çiftlikte emekli eski bir emniyet müdürü veya jandarma yetkilisi görevlendirmesinin daha doğru olacağını sözlerine ekledi. 


</TEXT>
</DOC>
