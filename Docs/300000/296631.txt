<DOC>
<DOCNO> 296631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sontur03.html </URL>
<DATE> 2004/12/10/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
'Bana tecavüz ettiği için vurdum' 
</HEADLINE>
<TEXT>

     Halife YALÇINKAYA DHA 

SİVAS'ın Zara İlçesi'ne bağlı Yolören Köyü Kayapınar Mezrası'nda 20 yaşındaki Celal Çakır'ı av tüfeği ile vurarak öldürdükleri iddia edilen 23 yaşındaki Türkan Saygılı ile eşi 24 yaşındaki Doğan Saygılı'nın, 1'inci Ağır Ceza Mahkemesi'nde ömür boyu hapis istemiyle yargılanmalarına başlandı. Duruşmada, eşinin arkadaşı olan Celal Çakır'ın evine gelerek kendisine tecavüz ettiğini ileri süren Türkan Saygılı, "Adım kötüye çıkmasın diye vurdum'' dedi. 
     18 Ekim'de meydana gelen olayda, çiftçilik yapan Celal Çakır, arkadaşı Doğan Saygılı'nın evinde avtüfeğiyle öldürüldü. Cinayetle ilgili Türkan Saygılı ve eşi Doğan Saygılı gözaltına alındı ve çıkarıldıkları mahkemede tutuklananak, cezaevine gönderildi. 
     Tasarlıyarak adam öldürmek' suçundan, ömür boyu hapis cezası istemiyle yargılananan Türkan ve Doğan Saygılı, önceki gün ilk kez hakim karşısına çıktı. Duruşmada, cinayeti işlediğini itiraf eden Türkan Saygılı, Celal Çakır'ın kendisine tecavüz ettiğini ileri sürdü. Bir çocuk annesi Türkan Saygılı, "Eşim dışardayken Celal eve geldi. Seninle birlikte olmak istiyorum' dedi. Kabul etmeyince, üzerime saldırdı ve bana tecavüz etti. Bu olayı korktuğum için kimseye söylemedim. Bir kaç gün sonra Celal yeniden eve gelip, benimle birlikte olmak istediğini söyledi. Tartışma çıktı. Yan odadan, kayınpederime ait av tüfeğini alarak, yeniden odaya geldim. Celal, Sen beni vuramazsın' dedi. Ben de o sırada tetiğe bastım ve başından vurdum. Daha sonra da güvenlik güçlerini aradım. Adımın kötüye çıkmaması için bu cinayeti işledim'' dedi. 
     Doğan Saygılı ise olayla ilgisi bulunmadığını, cinayetin kendisi dışarıdayken işlendiğini ileri sürerek, beraatini istedi. 
     Duruşmaya, öldürülen Celal Çakır'ın babası Süleyman Çakır da katıldı. Çakır, "Olay günü oğluma bir telefon geldi. Oğlum telefonla görüştükten sonra bana, Birinde 1 milyar lira alacağım var. Onu almaya gidiyorum' dedi. Kim olduğunu tüm ısrarıma rağmen söylemedi. Ancak, bu kişinin Doğan olduğunu düşünüyorum. Ben Doğan'dan da karısından da şikayetçiyim. Oğlumu hiç uğruna vurdular'' dedi. 
     Mahkeme heyeti, sanıkların tutukluluk halinin devamına karar vererek, duruşmayı erteledi. 
     
</TEXT>
</DOC>
