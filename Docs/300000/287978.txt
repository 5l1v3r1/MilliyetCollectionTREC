<DOC>
<DOCNO> 287978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sondun17.html </URL>
<DATE> 2004/11/11/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Mısır, Arafat için askeri cenaze törenine hazır... 
</HEADLINE>
<TEXT>

     Mısır, bu sabaha doğru vefat eden Filistin Devlet Başkanı Yaser Arafat için yarın askeri cenaze töreni düzenleyecek. 
     Fransa'nın başkenti Paris yakınındaki Percy Askeri Eğitim Hastanesi'nde hayatını kaybeden Arafat için, Kahire'nin çok kalabalık yollarından uzakta Kahire Havalimanı'nda askeri tören düzenlenecek. Arafat'ın cenazesi, daha sonra, Filistin siyasi karargahının bulunduğu Batı Şeria-Ramallah'a yarın nakledilecek. Filistin Ulusal Özerk Yönetimi FÖY Dışişleri Bakanı Nebil Şaat da bunu doğruladı. 
     Filistin Ulusal Özerk Yönetimi liderleri, 3 günlük yas ilan edilen Mısır'a dün akşamdan beri gelmeye başladı. Cenaze programı ayrıntıları ilerleyen saatlerde belli olacak. 
     Kahire'de, Filistin lideri Arafat'ın cenaze töreni için hazırlıklar hızla tamamlanıyor. Havalimanına yakın cami de hazır duruma getiriliyor. 
     İsrail ile diplomatik ilişkisi bulunmayan birçok Arap ülkesi lideri, Arafat'ın cenazesi için ''doğrudan İsrail egemenliğindeki toprağa ayak basmak istemiyor.'' Arap Birliği örgütünün merkezinin bulunduğu Kahire'de hükümet, siyasal yaşamına en etkin biçimde Mısır'da başlayan Arafat'a yaşamı boyunca son anlarına dek en yakın konumda oldu. 
     Mısır, 25 yıl önce İsrail ile ilk barış antlaşmasını imzalamış Arap ülkesi olma özelliği ile de tanındığından, İsrail-Filistin ilişkilerine yardımda hep en önde oldu. Kahire, yeni Filistin yönetimiyle bağlarını güçlü tutacak. 
     Arafat, kendisi ''Kudüs'te doğmuşum'' dese de bazı tarihçiler esas doğum yerinin 1929 Kahire olduğunu belirtiyor. 
     Mısır Ortadoğu Haber Ajansı MENA, Arap Birliği'nin de katkısıyla Arafat için, defin öncesi en uygun mekanın Kahire olduğunu hatırlattı. 
     Arafat, ömrünün son 2,5 yılını, FÖY'ün esas başkenti Gazze kenti dışında, Batı Şeria'da Kudüs'e 30 km mesafede Ramallah karargahında Mukata , birkaç günü de İsrail tanklarının namluları altında, ''tek göz kalmış odasında mum ışığında'' sıkışmış olarak yaşamak zorunda kalmıştı. 
     İlk bilgilere göre, Arafat'ın askeri cenaze törenine Ürdün, Yemen, Cezayir, Mısır, Güney Afrika, Brezilya liderleri katılacak. 
     
</TEXT>
</DOC>
