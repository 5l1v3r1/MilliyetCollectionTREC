<DOC>
<DOCNO> 298635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/siyaset/asiy.html </URL>
<DATE> 2004/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa yolu açıldı 
</HEADLINE>
<TEXT>


Türkiye, AB zirvesi sonuç bildirisindeki Kıbrıs pürüzünü yoğun pazarlıklar sonucu, Devlet Bakanı Atalay'ın imzasını taşıyan yazılı bir güvenceyle aştı 

GÜVEN ÖZALP, UTKU ÇAKIRÖZER Brüksel 


Brüksel zirvesinde Türkiye'yle müzakerelere başlanması konusunda yeşil ışık yakan Avrupa Birliği, tarihinde ilk kez bir Müslüman ülkeye de kapılarını açmış oldu. Türkiye'nin AB'yle ilişkilerine yeni bir yön veren zirve, hayal kırıklığı ve gerginlikle başladıktan sonra, dün Türkiye'nin kıran kırana yürüttüğü müzakereler meyvesini verdi ve zirve sonuç bildirisi Ankara lehine yumuşatıldı. AB ile yürütülen pazarlıkların odağında yer alan Kıbrıs konusunda Ankara Anlaşması'nın on yeni üyeye uyarlanmasına ilişkin protokole dair yazılı güvence veren Türkiye, bu adımıyla müzakerelere başlama kararını kurtardı. 

Atalay imzası 
Başbakan Recep Tayyip Erdoğan'ın yürüttüğü sıkı pazarlık öğleden sonra sonuç verdi. Zirve sonuç bildirisinde sorunların odaklandığı nokta olan Kıbrıs konusunda Türkiye lehine değişiklikler yapıldı. Bu değişikliklerin başını ise Ankara Anlaşması'nın on yeni üyeye uyarlanmasına ilişkin protokolün dün parafe edilmesi şartının ortadan kaldırılması çekti. Türkiye bu engeli imzaladığı yazılı bir güvenceyle aştı. Devlet Bakanı Beşir Atalay, Hollanda'nın Avrupa işlerinden sorumlu bakanı Atzo Nicolai ve bir Komisyon yetkilisi tarafından imzalanan güvencede "Türk hükümeti mevcut katılım müzakereleri öncesinde, AB'ye üye olmak için gerekli uyarlamalar üzerinde anlaştıktan ve bunları sonuçlandırdıktan sonra Ankara Anlaşması'nın uyum protokolünü imzalamaya hazır olduğunu teyit eder" ifadeleri yer aldı. 

Aralıksız müzakere 
Önceki gün sabaha karşı bir metin üzerinde uzlaşan AB'nin hazırladığı belgeye Ankara Anlaşması'nın zirve bitiminden önce parafe edilmesi ve müzakerelerin başlayacağı 3 Ekim 2005'ten önce imzalanması vurgusunun yapılması görüşmeleri kilitledi. Erdoğan'ın AB Dönem Başkanı Hollanda'nın Başbakanı Jan Peter Balkenende'yle yaptığı görüşmenin ardından sabaha karşı TSİ'yle 04.00 sıralarında Dışişleri'nin üst düzey kadrosu metinde yapılabilecek değişiklikleri değerlendirdiler. Bu toplantının ardından Dışişleri'nin Kıbrıs konusunda uzman isimleri bir araya geldi. Bu toplantının ardından çıkan sonuç ise Türkiye'nin 17 Aralık'ta Ankara Anlaşması'na yönelik protokolü parafe etmesinin mümkün olmadığı oldu. Bu arada ise Rum Kesimi'nin mutlaka yazılı güvence istemesi, zirveyi kurtarmaya çalışan Hollanda'yı zor durumda bıraktı. 

Devler devrede 
Erdoğan, AB'yle temaslarına sabah saatlerinde yine Balkenende'yle başladı. Ankara'nın duyduğu hayal kırıklığını ve kabul edemeyeceği unsurları bir kez daha aktaran Erdoğan'ın istemleri karşısında Hollanda Başbakanı Balkenende, Fransa Cumhurbaşkanı Jacques Chirac, Almanya Başbakanı Gerhard Schröder, İngiltere Başbakanı Tony Blair ve Yunanistan Başbakanı Kostas Karamanlis'le bir araya geldi. 

İngiltere faktörü 
Bu toplantının ardından İngiltere ağırlığını koydu ve Hollanda nezdinde girişim yaptı. Bu görüşmenin ardından bir kez daha Balkenende - Erdoğan görüşmesi gerçekleştirildi. Bu görüşmede belli bir uzlaşı zemini oluştu. Ardından, Balkenende, Schröder, Blair, Chirac, AB Komisyonu Başkanı Jose Manuel Barroso bir araya gelerek son detayları ele aldılar. Üzerinde anlaşılan son nihai metin Erdoğan'a iletildi. Bunun üzerine mevcut şartlarda beklentileri belli bir ölçüde karşılanan Türkiye yazılı güvenceyi verdi. Erdoğan yeşil ışık yakınca, bu metin 25'lere götürüldü ve Türkiye AB arasındaki ciddi bir krizin eşiğinden dönüldü. 


</TEXT>
</DOC>
