<DOC>
<DOCNO> 251914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/soneko37.html </URL>
<DATE> 2004/06/30/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Tüzmen Dört sene evvel yaptığımız ihracatı altı ayda yapıyoruz 
</HEADLINE>
<TEXT>

     Devlet Bakanı Kürşad Tüzmen, Türkiye'nin dört sene evvel bir yılda yaptığı ihracatı artık 6 ayda yapar hale geldiğini bildirdi. 
     Tüzmen, İzmir programı çerçevesinde Ege Serbest Bölgesi'ni ziyaret etti, ESBAŞ Yönetim Kurulu Başkanı Kaya Tuncer ve İzmir Valisi Yusuf Ziya Göksu ile toplantı yaptı. 
     Ziyarette, Ankara Ticaret Odası Başkanı Sinan Aygün'ün büyüme rakamlarına ilişkin eleştirilerine yanıt veren Tüzmen, Türkiye'nin artık bu rakamlara alışması gerektiğini söyledi. 
     Tüzmen, Türkiye'nin ilk 6 aylık ihracatta geçen yılın aynı dönemine oranla yüzde 35 artış yakaladığını, komşularına yaptığı ihracattaysa aynı dönemde yüzde 52 artış olduğunu ifade ederek, şunları kaydetti 
     ''2000 yılında 30 milyar dolar ihracat barajını aşacağız diyorduk. Bu bizim için büyük bir rakamdı. Dört sene evvel bir yılda yaptığımız ihracatı altı ayda yapar hale geldik. Türkiye bu rakamlara kendisini alıştırmalıdır. Rakamların büyüklüğünden kimsenin farklı yorumlar çıkarmasına gerek yok. Türkiye çok ciddi bir ivme kazanmıştır. Bu, ıskaladığımız seneleri yakalamamız için yapmamız gereken noktaya bizi taşıyacaktır.'' 
     
     SERBEST BÖLGELER 
     Bakan Tüzmen, serbest bölgelerin vergi sistemine dahil edilmesi ile ilgili çalışmaların yerli ve yabancı yatırımcıların karar verme sürecini etkilediğini ifade etti. Yatırımcılarda bir tereddüt yaşanmasına neden olan bu gelişmenin getirdiği sıkıntıların aşılacağına işaret eden Tüzmen, şöyle dedi 
     ''Türk serbest bölgeleri bugüne kadar nasıl güçlüklerle karşılaşıp aşmayı bildiyse aynı şekilde zaman içinde deneme yanılma metoduyla bunu da aşacaktır. Deneme yanılma pahalı bir metottur. Ama bunu hepimiz görürüz. Türkiye'nin AB ile entegrasyonu sürecinde serbest bölgeler AB'ye adapte edilecektir. Geçen zaman zarfında biz de firmaların arkasında olacağız. Onların karşılaştıkları güçlükleri aşabilecek çalışmaları yapacağız. Beraberce yeni rekorlara imza atacağız. Ben serbest bölgelere her zaman inandım, güvendim.'' Tüzmen, daha sonra gazetecilerin sorusu üzerine akaryakıt fiyatlarına yapılan zammın ekonomiye fazla etkilemeyeceğini kaydetti. 
     Tüzmen, Ege Serbest Bölgesi'nin Türkiye'nin ihracata dönük çalışan en iyi serbest bölgesi olduğunu da sözlerine ekledi. 
     
     AÇILIŞLAR 
     Bakan Tüzmen, Ege Serbest Bölgesi içinde bulunan ve eski Serbest Bölgeler Genel Müdürü Yalçın Alaybeyoğlu'nun anısını yaşatmak için ''Yalçın Yolu'' ismi verilen sokağı ile Serbest Bölgeler Eski Genel Müdür Yardımcısı Sadi Köksal'ın ismi verilen ''Sadi Sokak''ı açtı. 
     Daha sonra CMS ve Steam Lab Gıda tesislerini ziyaret eden Bakan Tüzmen, Anele tesislerinin de açılışını yaptı. 
     
</TEXT>
</DOC>
