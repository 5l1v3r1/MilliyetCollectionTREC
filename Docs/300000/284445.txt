<DOC>
<DOCNO> 284445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sontur27.html </URL>
<DATE> 2004/10/29/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Demet Sağıroğlu 10 gün hapse mahkum oldu 
</HEADLINE>
<TEXT>

     Necip UYANIK DHA 

AYDIN'ın Germencik ilçesinde 7 yıl önce otomobiliyle 1 çocuğa çarparak ölümüne yol açan sanatçı Demet Sağıroğlu, tazminat cezasını ödemeyince icralık oldu. Tazminatı ödemediği gibi mal beyanında da bulunmayan Sağıroğlu, 10 gün hapis cezasına çarptırıldı. 
     Olay, 15 Eylül 1997 gecesi Aydın'ın Germencik ilçesi yakınlarında, Alangüllü köprüsü üzerinde meydana gelmişti. Muğla yönünden gelen sanatçı Demet Sağrıoğlu'nun kullandığı 34 DS 666' plakalı otomobil, Sabahattin Özkılıç yönetimindeki otomobille çarpışmıştı. Çarpışma sonucu otomobilde bulunan 7 yaşındaki Merve Özkılıç yaşamını yitirmişti. 
     Küçük Merve'nin ölümü üzerine, çocuğun babası Sabahattin Özkılıç, sanatçı Demet Sağıroğlu aleyhinde tazminat davası açmıştı. Germencik Asliye Hukuk Mahkemesi'nde görülen davada mahkeme heyeti, Sağıroğlu'nun, mahkeme masraflarıyla birlikte Özkılınç ailesine 2 milyar 903 milyon 21 bin 851 lira tazminat ödemesine karar verdi. 
     Mahkemece çarptırıldığı tazminatı aradan yedi yıl geçmesine karşın ödemeyen Demet Sağıroğlu hakkında Germencik İcra Ceza Mahkemesi'nde icra davası açıldı. 26 Ekim 2004 günü yapılan duruşmada, Demet Sağıroğlu'nu hükmedilen tazminat cezasını yasal faiziyle birlikte ödemesini kararlaştıran mahkeme, mal beyanında bulunmayan sanatçının hakkında 10 gün hapis cezasına hükmetti. 
     Özkılıç ailesinin avukatı Kasım Demirtaş, 7 yıl süren dava boyunca bir türlü ulaşamadıkları sanatçı Sağıroğlu'nun yasal faiziyle birlikte yaklaşık 16-17 milyar lira ödemek zorunda kalacağını söyledi. Demirtaş, Sağıroğlu'nun mal beyanında bulunmadığı için ise mahkemenin hapis cezası verdiğini belirtti. 
     
</TEXT>
</DOC>
