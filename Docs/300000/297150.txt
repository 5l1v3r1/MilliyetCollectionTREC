<DOC>
<DOCNO> 297150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/spor/ygokce.html </URL>
<DATE> 2004/12/13/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Hagi'nin zaferi 
</HEADLINE>
<TEXT>



Bu Hagi'nin gecesi. Futbolcu olarak yaşadığı onca unutulmaz maçın, bireysel kahramanlıklarının ve gollerinin anısı henüz tazeliğini korurken, teknik direktör olarak kariyerinin belki de ilk önemli maçını kazandı. 
Galatasaray, favori rakibi Fenerbahçe'yi ağırlarken, gücünü ekonomik kullandı. Sahaya akıllıca yerleşti. Nobre, Tuncay ve Alex'i başarıyla marke etti. Hayır, adam adama markaj değildi bu... Savunma öylesine akıllıca yerleşti ki, özellikle Alex'e oynayacak alan, top atacak adam bırakmadılar. Sabri ve Cihan'a özel bir paragraf açmalı. Cihan savunmanın sağında bek görevini başarıyla gerçekleştirirken Sabri'ye de destek verdi. Sabri de ona. Galatasaray'ın genç starı maçın bütünü dikkate alındığında sahanın en iyi oyuncusuydu. Bu ikili hem Ümit Özat'ın ileri çıkışlarını engelledi, hem de Tuncay'ı baskı altında tutarak Nobre ile pas iletişimini, topla depar yapmasını önledi. Galatasaray, zaman zaman uzun toplarla, zaman zaman kanatlardan taşıdığı oyunla Hakan Şükür ve Necati'nin ayaklarına lokum gibi gollük fırsatlar indirdi. Ancak Hakan Şükür, durgun ve ağır bir günündeydi. Maç boyunca en az dört kez yüzde 100 gol pozisyonunda topla buluştu, ama bunları kullanamadı. Necati ise attığı golden önce ilk yarıda Hakan Şükür'ün önüne yuvarladığı topla ustasına çok değerli bir asist yaptı, ama kaptan bundan yararlanamadı. Galatasaray'ın orta alanında Volkan ve Conceicao, hem Alex'i başarıyla kontrol ettiler, hem de Fenerbahçe'nin Selçuk ve Serkan'la oyunun hücum yönünü kurmasına engel oldular. Hasan Şaş'ın oyundan erken çıkması, Fenerbahçe için bir avantaj kapısıydı. Ancak bunu göremedi. 

Yorgunluk 
Fenerbahçe hafta içinde kazandığı övünülesi Manchester United galibiyetinden sonra anlaşılan o ki, fizik yorgunluğunu sıfırlayamamış, başta Nobre olmak üzere gripten kıvranan oyuncularını iyileştirememiş ve Galatasaray karşısına oyunun savunma ağırlıklı yönüyle çıkmıştı. Belki de konuk takımı bu yöne iten Galatasaray'ın baskılı oyunu oldu. Rüştü kalesinde en az üç mutlak golü başarıyla önledi. Manchester zaferinin üç gollü prensi Tuncay, dünkü maçı tek şut atamadan, gönlünce pas yapamadan kapatan bir hayal kırıklığı prensiydi. Alex yeterince frikik ve korner atışı kullanamadı. Böylece Fenerbahçe'nin gol şansı da sınırlanmış oldu. Maçın bir başka hayal kırıklığı Mehmet Yozgatlı. Özellikle Hasan Şaş'ın çıkışından sonra sağ kanatta daha bitirici bir rol üstlenerek, hücumda etkinlik sağlayabilirdi, yapamadı. 
Cem Papila, Luciano'nun Hakan Şükür'e yaptığı faul sırasında topla buluşan Necati'nin oyununu avantaj kuralına uyarak devam ettirdi. Hakemlik açısından başarılı bir uygulama. Ne var ki, ondan önce Sabri'nin Serkan'a yaptığı faulü görmeli ve oyunu kesmeliydi. 



</TEXT>
</DOC>
