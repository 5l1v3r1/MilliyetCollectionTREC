<DOC>
<DOCNO> 262849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonspo41.html </URL>
<DATE> 2004/08/12/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Gazeteciler, Yunan güvenlik birimlerinin en büyük derdi haline geldi 
</HEADLINE>
<TEXT>

     Gazeteciler, Atina 2004 Yaz Olimpiyatları için alarma geçen Yunan güvenlik birimlerinin en büyük derdi haline geldiler. 
     Olimpiyatlar sırasında meydana gelebilecek terör eylemlerini engellemek için 1.2 milyar Euro tutarında rekor harcama yapan ve 100 bine yakın güvenlik görevlisi konuşlandıran Atina, olimpiyat oyunlarını izlemek için gelen gazetecilerin güvenlik önlemlerini kontrol çabaları karşısında sıkıntıya girdi. 
     Gazetecilerin, güvenlik birimleriyle ilk karşılaşmaları bir Meksika televizyon kanalının 4 muhabirinin geçen hafta liderlerin ikameti için ayrılan lüks gemilerin demirleyeceği Pire limanının yasak bölgesine girmeleriyle yaşandı. 
     Bölgede görevli sahil güvenlik personeli tarafından gözaltına alınan Meksikalı gazeteciler, Atina Olimpiyat Organizasyon Komitesi ATHOC yetkililerinin araya girmesiyle serbest bırakıldılar. 
     Meksikalı gazeteciler, güvenlik görevlilerince tartaklandıklarını iddia ederek, diğer ülkelerden gelen meslektaşlarına demeçler verirken, başka bir Meksika televizyon kanalının çalışanları kentin alışveriş merkezi Plaka semtinde bir hırsızlık senaryosu sahneye koydular. 
     Ekiplerinin üyelerinden birisini ''Güvenlik birimlerinin tepkisini ölçmek için'' mağazalardan hırsızlık yapmakla görevlendiren Meksikalı gazeteciler, kısa süre sonra yakalanarak gözaltına alındılar ve ATHOC'un müdahalesiyle serbest bırakıldılar. 
     Gazetecilerin güvenlik önlemlerini kontrol çabaları dün gece bir İngiliz gazetecinin gizlice Panathinaikos stadına girmeye çalışması ve gözaltına alınmasıyla devam etti. 
     İngiliz gazeteci de bir kaç saat gözaltında tutulduktan sonra serbest bırakıldı. 
     Bu başarısız girişimlerden sonra gazeteciler, güvenlik önlemlerini delme çalışmalarını askeri tesisler üzerinde yoğunlaştırdı. 
     Atina'nın kuzeyindeki Tatoi askeri üssünde bu sabah çekim yapan 4 Çinli televizyoncu güvenlik görevlilerince gözaltına alındı. 
     Yunanistan Hükümet Sözcüsü Teodoros Rusopulos ise gazetecilerin yakalanmalarını ''Güvenlik önlemlerinin çalıştığının göstergesi'' olarak yorumladı. 
     Rusopulos, yaptığı basın toplantısında, güvenliğe ilişkin yasakları delen gazetecilerin olimpiyat akreditasyonlarının iptal edilip edilmeyeceğine ilişkin soruya da ''Hayır, gazeteciler güvenlik önlemlerini aşma eğilimi taşırlar'' yanıtını verdi. 
     
</TEXT>
</DOC>
