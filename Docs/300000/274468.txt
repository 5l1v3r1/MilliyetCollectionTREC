<DOC>
<DOCNO> 274468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/yazar/altan.html </URL>
<DATE> 2004/09/24/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Yazı - tura 
</HEADLINE>
<TEXT>


BAKALIM haftaya cumaya kadar, TBMM'nin yeniden olağanüstü toplantıya davet edilmesine ve yeni TCK'nın son 2 maddesinin de onaylanarak yasalaşıvermesine, Başbakan Tayyip Bey, başını sallayarak izin verecek mi 
Fiskeli bir başparmak vuruşuyla, döndürerek fırlatalım havaya eski 40 paramızı. 
"Yazı" gelirse, "hayır"... 
"Tura" gelirse, "evet"... 

Bakalım AB'nin genişleme konularıyla ilgili komisyon başkanı Verheugen, Türkiye ile de üyelik müzakerelerinin başlaması için olumlu bir rapor mu yazacak, yoksa olumsuz mu 
Fırlatalım havaya 40 paramızı. 
"Tura" gelirse, "hayır"... 
"Yazı" gelirse, "evet"... 

Bakalım ABD'de, 2 Kasım'daki başkanlık seçimlerini, Başkan Bush yeniden kazanacak mı, kazanamayacak mı 
"Tura" gelirse, "hayır"... 
"Yazı" gelirse, "evet"... 

Alman kentçilik uzman ve mimarı Jansen'in, başkent Ankara'nın vitrinini düzenlediği Ulus - Bakanlıklar arasını, gidiş - gelişli asfalt bulvarlarla birleştirdiği dönemlerde resmi bayramlar kutlanırken caddelere Türk bayraklarıyla donanmış zafer takları kurulur, birçoğunun üstüne de, bir uçtan bir uca kırmızı harflerle "Köylü efendimizdir" diye yazılı beyaz bezden bantlar gerilirdi. 
Yine aynı dönemlerde Yenişehir bulvarlarına yalınayak bir köylü çıktığında, inzibat erleri onları uyarırlardı 
- Hadi hemşerim, yan sokaklara, yan sokaklara... 

Aradan geçti 70 yıl... Evrensel bir saydamlaşmanın etkisiyle Türkiye'nin de gerçek yüzü ortaya çıkmaya başladı... 
Dünkü Sabah'ın "Ekonomi - Finans" sayfasındaki manşet şöyleydi 
"Sondan ikinci olduk - Yabancı sermayede Moğollar'ın da gerisindeyiz - Türkiye, doğrudan yabancı sermaye yatırımı çekmede 58 ülke içinde 57'nci oldu. Performans bakımından ise Moğolistan, Angola, Gambiya gibi ülkelerin bile gerisinde kaldık" 
Bu saptamayı Birleşmiş Milletler Ticaret ve Kalkınma Örgütü, 2003 yılının doğrudan yabancı yatırım portföyünü açıklarken yapmıştı... 

İnsanın bazen aklı takılıyor doğrusu bizim politikacılar, durmadan "nurlu ufuklar" vaat ede vaat ede ve "Türk'e Türk'ten başka dost yok" diye diye bizi bir güzel kazıkladılar mı yoksa 
"Bireylerin yaşam düzeyi" açısından, Finlandiya'nın 82, Yunanistan'ın 60 basamak altına düşmüş olmamız, kazıklandığımızı göstermiyor mu biraz da .. 

Hala daha "biz - onlar" ayrımından da kurtulamadık kimliğimizi "Türküm ve Müslümanım" diye saptamaktan da... 
Bir meslek sahibi olmadan, Türküm ve Müslümanım diye, insan nasıl kazanabilir hayatını onu da bendeniz bilemiyorum. 
Bildiğim "Kışla" parfümlü siyasetin de, "Cami" parfümlü siyasetin de ekonomik bir saydamlıktan pek hoşlanmadığı... 
Ne militerler hoşlanıyorlar bir ömür boyu hangi olanakları kullanarak yaşadıklarını açıklamaktan ne aşiret beyleri ne tarikat ve cemaat şeyhleri ne de politikacılar... 

"Ben bir Türküm dinim cinsim uludur" hamasetiyle de, geline geline ancak Başbakan Tayyip Bey'in, olağanüstü Meclis toplantısına izin verip vermeyeceğini kestirmek için, "yazı - tura" atmak zorunda kalmaya geliniyor... 

Oysa artık evrensel bir başarıya imza atmak da o kadar kolay ki... 
Örneğin 1945'ten sonra ilk fizik Nobel Ödülü'nü almış bir Japon bilgininin çocukluk yaşamını incelemeye alın. Japonya Kültür ataşeleri hemen yardımcı olacaklardır size... 
Arkasından da, 1945'ten sonra fizik Nobel Ödülü'nü almış Avrupalı, yahut Amerikalı üç - beş bilim adamının çocukluk yaşamlarını incelemeye alın... 
Acaba Japon bilim adamının çocukluğuyla, Avrupalı ve Amerikalı bilim adamlarının çocukluk yaşamları arasında bir benzerlik var mı, yok mu 

Hiç yapılmamış bir araştırıdır bu... 
Bilimcilerin çocukluk yaşamları birbirine hiç benzemese de beyinsel yetenekleri bir yerde buluşuyor mu yoksa çocukluk yaşamlarında da bir benzerlik var mı 
Küçücük bir merak, henüz yeryüzünde kimsenin pek ilgi göstermemiş olduğu bir konuyu evrensel gündeme taşıyabilir... 
Bu tür meraklar, politik paye sahibi olma hırs ve demagojilerini çok aşan, evrensel "var olma" tahtlarının merdivenlerini armağan eder ışıklı kimliklere... 

Haftaya cumaya kadar Meclis, olağanüstü toplantıya davet edilecek mi, edilmeyecek mi 
"Yazı" mı, "tura" mı 



</TEXT>
</DOC>
