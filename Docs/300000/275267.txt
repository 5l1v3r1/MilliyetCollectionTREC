<DOC>
<DOCNO> 275267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sondun35.html </URL>
<DATE> 2004/09/27/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Şaşkın askerler Toplarını kaybeden askerler, sınırdan geri döndü 
</HEADLINE>
<TEXT>

     Lübnan'dan konvoylar halinde çekilen bir grup Suriyeli asker, kamyonlarının arkasındaki toplardan birini kaybedince sınırdan geri dönmek zorunda kaldı. 
     AFP'nin haberine göre, Lübnan polis kaynakları, dün gece geç saatlerde Beyrut'un 70 km doğusundaki Masnaa sınır noktasından geçmekte olan 12 askeri araçlık konvoyun, bir top arabasının bağlı olmadığını fark edince geri döndüğünü belirtti. 
     Lübnanlı kaynaklar, geldikleri yolu gerisin geri kat etmeye başlayan Suriyeli askerlerin Bekaa Vadisi'ni geçtikten sonra yol kenarında top arabasını bulduğunu ve tekrar Suriye'ye doğru yola çıktığını kaydetti. 
     Suriye ordusu, 21 Eylül'de Lübnan'daki güçlerinin bir bölümünü çekmeye başladı. Bugün sona ermesi beklenen geri çekilme işlemi sonunda, 3 bin kadar askerin Suriye'ye dönmesi öngörülüyor. 
     Operasyon tamamlandıktan sonra, 15 bin Suriye askeri Lübnan'da kalmaya devam edecek. 
     
</TEXT>
</DOC>
