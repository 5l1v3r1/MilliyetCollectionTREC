<DOC>
<DOCNO> 279076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sondun42.html </URL>
<DATE> 2004/10/11/ </DATE>
<TIME> 19.03 </TIME>
<AUTHOR>  </AUTHOR>
<HEADLINE>
Almanya'nın imza kampayasına tepkiler sürüyor... 
</HEADLINE>
<TEXT>

     Alman Hıristiyan Sosyal Birlik Partisi CSU federal meclis grubu Başkanı Michael Glos'un, Türkiye'nin AB üyeliğine karşı imza kampanyası başlatabileceklerine ilişkin sözlerine tepkiler sürüyor. 
     Dışişleri Bakanı Joschka Fischer, Lüksemburg'da yaptığı açıklamada, ''CDU ve CSU ne kadar ileri gidebileceklerini bilmeliler. Çünkü imza kampanyası gibi bir adım çok büyük dış politik zarara yol açacaktır'' dedi. 
     Fischer, Türkiye'nin AB üyeliğinin ulusal bir mesele olmadığına dikkat çekerek, ''Burada önemli olan çok önemli bir ortakla sürdürülen ilişkiler. Türkiye'nin AB üyeliğine bakış açısı ne olursa olsun, Türkiye ile çok iyi ilişkilere sahip olmamızın çıkarımıza olduğu genel olarak kabul görmektedir'' diye konuştu. 
     Rheinland-Pfalz Eyaleti Başbakanı Kurt Beck de SPD Türkiye'nin AB üyeliğine karşı başlatılması düşünülen imza kampanyasının yabancı düşmanı bir tutum olduğunu belirterek, ''Birlik partileri dolu içerik bulamadıkları zaman popülist yöntemlere başvuruyor'' dedi. 
     Sosyal Demokrat Parti SPD Genel Sekreteri Klaus-Uwe Benneter de olası bir imza kampanyasına partisinin direniş göstereceğini belirtti. 
     Birlik 90 Yeşiller Partisi Eşbaşkanı Claudia Roth da ''Merkel, Stoiber ve Glos benim için bu girişimleriyle aşırı sağa destek olan siyasi kundakçılardır'' diye konuştu. 
     
     BÜYÜKELÇİ İRTEMÇELİK 
     Türkiye'nin Berlin Büyükelçisi Mehmet Ali İrtemçelik de Handelsblatt gazetesine yaptığı açıklamada, Türkiye'ye karşı başlatılacak bir imza kampanyasının toplumun bazı kesimlerini büyük ölçüde kışkırtacağını belirterek, bunun da yaklaşık 2,7 milyon Türkün yaşadığı bir ülkedeki toplumsal barışa büyük zararı olacağını ifade etti. 
     Almanya Türk Toplumu da TGD Hıristiyan Demokrat Birlik Partisi CDU Genel Başkanı Angela Merkel'e gönderdiği açık mektupta, Türkiye'nin AB üyeliğine karşı başlatılacak bir imza kampanyasının Türkiye ve Türklere karşı mevcut olan önyargıların artmasına neden olacağı, bunun da sadece aşırı sağcılara yarayacağı uyarısında bulundu. 
     Bavyera eyalet meclisindeki CSU grubu Başkanı Joachim Herrmann ise Türkiye'nin AB üyeliğine karşı imza kampanyası başlatılması fikrini doğru bulduğunu belirterek, ancak böyle bir eylemin NATO müttefiki olan Türkiye ile ilişkilerin bozulmasına yol açmaması gerektiğini söyledi. 
     
</TEXT>
</DOC>
