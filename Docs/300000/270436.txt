<DOC>
<DOCNO> 270436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sonspo01.html </URL>
<DATE> 2004/09/09/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Fatih Tekke Yunanistan'dan kendi sahasında 1 puan aldık, mutluyuz 
</HEADLINE>
<TEXT>

     Yunanistan ile deplasmanda oynanan 18. Dünya Kupası Avrupa elemeleri 2. Grup 2. maçında 0-0 berabere kalan A Milli Futbol Takımı, yurda döndü. 
     Atina'dan gece geç saatlerde özel bir uçakla İstanbul'a haraket eden milli takım kafilesi, saat 04.00 sıralarında Atatürk Havalimanı'na geldi. 
     Uçaktan indikten sonra ayrı ayrı dışarı çıkan futbolculardan bazıları kendi olanaklarıyla, bazıları da kendilerine tahsis edilen otobüsle havalimanından ayrıldı. 
     Havalimanı çıkışında basın mensuplarının maçla ilgili değerlendirmesini sorduğu milli futbolcu Fatih Tekke, Yunanistan ile yapılan maçta iyi mücadele ettiklerini belirterek, ''Yunanistan'dan kendi sahasında 1 puan aldık. O yüzden mutluyuz'' dedi. 
     Milli takımın galibiyete ihtiyacı olduğunu belirten Fatih, şöyle konuştu 
     ''Bundan sonra seri galibiyetlere başlamak için sadece bir galibiyete ihtiyacımız var. İnşallah Kazakistan maçı başlangıç olur. Ben grupta en yüksek şansı kendimizde görüyorum. İnşallah düşündüğümüz gibi olur.'' Milli Takımlar Teknik Direktörü Ersun Yanal ile bazı futbolcular ise basın mensuplarının sorularını yanıtlamadı. 
     Bu arada havalimanında bulunan bazı gençlerin, futbolcularla hatıra fotoğrafı çektirdiği görüldü. 
     
</TEXT>
</DOC>
