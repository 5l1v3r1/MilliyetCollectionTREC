<DOC>
<DOCNO> 297795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/yazar/yilmaz.html </URL>
<DATE> 2004/12/15/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Demir çelik sektörünün davetsiz misafiri Evcil 
</HEADLINE>
<TEXT>

Emniyet tarafından yürütülen soruşturma sonucunda Sivas Demir Çelik'te para transferi ile yakalanan Erol Evcil'in izi, şimdi Ege Metal'de sürülüyor. Evcil, TMSF'yi de karıştırıyor 
Nakit akış hızı yüksek olan demir çelik sektörü, son bir kaç ayı saymazsak son yılların en parlak dönemini yaşıyor. Dünya çelik üretimi yüzde 9 seviyelerinde arttı, Türkiye'de bu artış yüzde 17'lere ulaştı. Avrupa Birliği sübvansiyonları ile sektörün geleceği parlak görünüyor. Ancak son günlerde piyasa eğrisi çanlarını çalmaya başladı. Tonu 720 - 730 milyon olan demir piyasasında ortaya çıkan bir "sahip", fiyatları 100 milyon lira aşağı çekince, sesler yükseliyor. 
Demir çelik sektörünün adı bugünlerde Erol Evcil ile birlikte anılıyor. 
Uzun bir süredir ağızdan ağza dolaşan bir gelişme, Hürriyet'ten Çiğdem Toker'in haberi ile kamuoyuna yansıdı. 
Toker'in haberinde Malki cinayetini azmettirdiği gerekçesiyle 34 ay cezaevinde yatan ve davası Yargıtay'da olan Erol Evcil, Sivas Demir Çelik'in SDÇ para trafiğinde, emniyet güçleri tarafından ortaya çıkarıldı. Tasarruf Mevduatı Sigorta Fonu'nun TMSF yediemin olarak Sivas Ticaret Odası Başkanı'na emanet ettiği SDÇ'de satış süreci devam ediyor. Emniyet ve TMSF soruşturması da... 
TMSF, Evcil'in köstebeği olduğu iddiası ile Tahsilat Dairesi'nde bu dosyaya bakan Basri Ocak'ı gecici olarak görevden almıştı. Ancak bundan daha anlamlı bir gelişme yine geçtiğimiz günlerde TMSF Yönetim Kurulu Üyesi Hasan İncekara'nın istifası ile ortaya çıktı. 

Foçalı Evcil 
İş Bankası'na 200 milyon dolar civarında borcu olan Evcil, TMSF'ye geçen bankalar nedeniyle de kurum tarafından takipte. 
SDÇ ile birlikte Evcil'in demir çelik sektörüne ilgisi Ege Metal'de de söylenmeye başlamıştı. İzmir Aliağa'da üretim yapan demir çelik sektörünün en eski firmalarından Ege Metal ortaklarının uyuşmazlığı, TEDAŞ borçları ve Vakıfbank'tan kullandığı 60 milyon dolar kredi borcu nedeniyle, bir dönem kapanmış ve zor günler geçirmişti. 
Ege Metal'i, bundan yaklaşık üç yıl önce Vakıfbank icradan satışa çıkardı. Önce 226, sonra da 169 trilyon lira açık arttırma yöntemi ile alıcı aranan Ege Metal, kredi borçlarına karşılık Vakıfbank tarafından satın alındı. Banka Ege Metal'i, eski sahipleri Mustafa Ergün ve ortağının kurduğu Say Metal şirketine işletmeye verdi. Ortaklar aylık taksitlerle, kredi borçlarını ödemeyi taahhüt ettiler. Ege Metal'in mülkiyeti halen Vakıfbank'ta. 
İşletme devri sırasında ortaklar arasında ortaya çıkan uyuşmazlık Başbakanlık Teftiş Kurulu müfettişleri tarafından incelenmişti. Mustafa Ergün ortaklarından ayrılmıştı. Son aylarda Evcil adının öne çıkmasıyla birlikte Say Metal'in tabelası da Er Ege Metal olarak değişti. 
Er Ege Metal ile Evcil adı Alaattin Çakıcı'nın yakalanması için Yeni Foça'daki villaya yapılan polis baskınında yanyana geldi. Er Ege Metal yöneticileri tarafından kiralanan villada, baskın sırasında Evcil ile birlikte Çakıcı'nın iki yeğeni ve korumaları bulunuyordu. 
SDÇ yaklaşık 400 bin kapasiteli bir tesis, Er Ege Metal'inki de 500 bin ton civarında. İkisini alt alta koyduğumuzda, Evcil ile birlikte anılan yatırımlar, sektörün en büyük kapasiteli işletmeleri arasına girmeye adaydı. 
Yaklaşık bundan 10 yıl önce emekli olan Vakıfbank Merkez Şube Müdürü İbrahim Uysal, Er Ege Metal'de üst düzey yönetici olarak çalışmaya devam ediyor. 
Evcil'in cebinde kaç parası var, muamma. Ancak demir çelik sektöründe kime sorsan, Er Erol'un Er'i diye yorumlanıyor Ege Metal'in sahibi olarak Erol Evcil'in adını anıyor. Şanı yürüyor 



</TEXT>
</DOC>
