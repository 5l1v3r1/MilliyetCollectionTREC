<DOC>
<DOCNO> 277835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sontur22.html </URL>
<DATE> 2004/10/06/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Maltepe'de bomba patladı 
</HEADLINE>
<TEXT>

     Maltepe'de bir işyeri önüne bırakılan boru tipi bombanın patlaması sonucu maddi hasar oluştu. 
     AA muhabirinin aldığı bilgiye göre, Gülsuyu Sevtap Caddesi'ndeki 2 katlı bir binanın alt katında bulunan ve kullanılmayan bir işyerinin önünde gece saatlerinde patlama oldu. 
     Patlama sonucu camları kırılan işyerinde, küçük çapta maddi hasar oluştu. 
     Uzman polislerin yaptıkları incelemeler sonucu patlamaya, kimliği belirsiz kişi ya da kişilerce bırakılan boru tipi bombanın neden olduğu belirlendi. 
     Bu arada, Kadıköy Suadiye Ayşe Çavuş Caddesi'ndeki Yapı Kredi Bankası'na ait otomatik para çekme makinesinin üzerinde şüpheli bir paket gören vatandaşlar, durumu polise bildirdi. 
     Olay yerine gelen polislerce içinde kablolar olduğu görülen ve üzeri siyah bantla kaplanmış halde olan pakette zaman ayarlı bir bomba olabileceği düşünülerek uzman ekibe haber verildi. 
     Bankaya ulaşan yollar araç ve yaya trafiğine kapatılırken, olay yerine gelen bomba uzmanı, koruyucu elbisesini giydikten sonra paketi kontrol etti. 
     Bu polis memurunun üzerindeki bantları keserek incelediği paketten, bir süngere sarılmış halde salatalık çıktı. 
     
</TEXT>
</DOC>
