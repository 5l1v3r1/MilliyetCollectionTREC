<DOC>
<DOCNO> 272212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/spor/spo06.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtarıcı Nistelrooy 
</HEADLINE>
<TEXT>



Manchester'ın inadı 
ŞAMPİYONLAR Ligi'nde Fenerbahçe'nin yer aldığı D Grubu'nda oynanan diğer maçta O.Lyon ile Manchester United 2 - 2 berabere kaldı. Lyon'daki karşılaşmada ev sahibi takım ilk yarıyı 35. dakikada Cris ve 45. dakikada Frau'nun golleriyle 2 - 0 önde kapadı. Ancak ikinci yarıda sahneye çıkan Ruud Van Nistelrooy, 56 ve 61. dakikalarda attığı iki golle, sakatlıklar nedeniyle eksik kadroyla mücadele eden Manchester United'a beraberliği getirdi. Hollandalı golcü böylece takımında Avrupa'daki 30. golüne ulaşarak rekor kırdı. 

Kanlı gece 
B Grubu'nda Roma'daki maç, hakem Anders Frisk, tribünden atılan yabancı maddeyle yaralanınca, yarıda kaldı. Roma'nın, Dinamo Kiev önünde 1 - 0 yenik kapadığı ilk yarının bitiş düdüğünden hemen sonra Frisk, ev sahibinden Philippe Mexes'a kırmızı kart gösterdi. Sinirlenen Romalı taraftarların attığı yabancı maddelerden biri Frisk'in başına isabet etti. Kanlar içinde yere yığılan İsveçli hakem, ancak yan hakemlerin yardımıyla soyunma odasına gidebildi. 40 dakikalık bekleme sonunda maçın tatil edildiği açıklandı. 


</TEXT>
</DOC>
