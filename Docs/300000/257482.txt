<DOC>
<DOCNO> 257482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/dunya/axdun01.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bıçağı uçağa böyle soktular 
</HEADLINE>
<TEXT>


Güvenlik kameraları görüntülerine göre, 11 Eylül'de Pentagon'a çaktıkları uçağa üzerlerinde maket bıçağıyla bindiklerine inanılan korsanlar, yapılan üst aramasından fark edilmeden geçti 

DIŞ HABERLER SERVİSİ 


11 Eylül 2001'de ABD Savunma Bakanlığı'nın Pentagon beşgen binasını hedef alan hava korsanlarının American Airlines'ın 77 sefer sayılı uçağına binmeden hemen önceki görüntüleri yayımlandı. 
Washington'daki Dulles Havaalanı'nda, güvenlik kameralarının aldığı görüntülerde, 5 teröristten dördünün, metal detektörlerinden geçtikten sonra ek aramaya tabi tutulduğu, daha sonra da uçağa bindikleri tespit edildi. 11 Eylül saldırılarını araştıran uzmanlar, korsanların uçakları, üstlerinde ya da bagajlarındaki maket bıçaklarıyla kaçırdıklarını belirlemişti. 
AP'nin, 11 Eylül kurbanlarının yakınlarını temsil eden Motley Rice hukuk firmasından aldığı görüntülere göre, teröristlerden Navaf El Hazmi, bagajının elle kontrol edilmesinin ardından, şüpheli bir şeye rastlanmaması üzerine kardeşi Selim ile beraber uçağa yöneldi. Görüntülerde, teröristlerden Halid El Mihdar ile Mecid Mohed'in de olduğu ve Mohed'in, detektörden her iki geçişinde de alarm çaldığı ve daha sonra el dedektörü ile arandığı göze çarptı. 
Kaçırılan uçak, Pentagon'a çakılmış, 58 yolcu ve 6 kişilik mürettebatla birlikte Savunma Bakanlığı'nda çalışan 125 kişi ölmüştü. 


</TEXT>
</DOC>
