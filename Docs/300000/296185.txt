<DOC>
<DOCNO> 296185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun35.html </URL>
<DATE> 2004/12/09/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Dünyada yolsuzluk en çok siyasette... 
</HEADLINE>
<TEXT>

     Yolsuzluk sadece Türkiye'nin değil, tüm dünya ülkelerinin de başını ağrıtan bir konu. Geçtiğimiz yıl en kirli sektör olarak siyaseti seçen Türk halkı, bu yıl yerel yönetimler, vergi idareleri ve iş aleminden yakınıyor. 
     Bu yıl ilk kez kutlanan BM Yolsuzlukla Mücadele Günü'nde '2004 küresel barometresi' açıklandı. 
     62 ülke halkına, ülkelerindeki yolsuzluklar hakkındaki düşünceleri soruldu. Cevaplar, 2004 yılında yolsuzluğa en çok karıştığı düşünülen sektör ya da kurumların başında siyasi partilerin geldiğini gösterdi. 
     
     En kirli kesim siyaset 
     Araştırmaya katılan 62 ülkenin 36'sında siyasi partiler, 5'inde de parlamento en kirli kesim olarak görülüyor. 14 ülkenin kirlilik listesinin başında ise polis yer aldı. 
     Bu tablo, yolsuzluğun sadece Türkiye'nin değil, tüm dünya ülkelerinin kronikleşen derdi olduğunu ortaya koydu. 
     
     Oranlar Türkiye'de biraz daha farklı 
     Geçtiğimiz yıl, Türkiye'nin kirlilik listesinin başında siyasi partiler bulunurken bu yıl vergi idareleri ve yerel yönetimler başı çekiyor. Türkiye halkının en çok güvendiği kurum ise TSK. 
     
     113 ülke Yolsuzlukla Mücadele Anlaşması'nı imzaladı 
     9-11 aralık 2003 tarihlerinde Meksika'nın Merida kentinde gerçekleştirilen üst düzey siyasi konferansta kabul edilen ve Türkiye de dahil 113 ülkenin imzaladığı 'BM Uluslararası Yolsuzlukla Mücadele Anlaşması' hala Meclis'in onayını bekliyor. 
     
     Adalet Bakanlığı'ndan 'yolsuzlukla mücadele' mesajı 
     Adalet Bakanlığı, BM Yolsuzlukla Mücadele Sözleşmesini imzalayan 113 ülkede bu anlaşmanın bir an evvel onaylanarak yürürlüğe girmesi gerektiğini bildirdi. 
     Bakanlık, 9 aralık 'Uluslararası Yolsuzlukla Mücadele' Günü nedeniyle bir mesaj yayımladı. Mesajda, yolsuzluğun son dönemde uluslararası toplumun öncelikleri arasında yer aldığı belirtildi. Mesajda, Türkiye'nin sözleşmeyi ilk imzalayan ülkeler arasında yer aldığına da dikkat çekildi. 
     
     Kanun teklifi İçişleri Komisyonu'nda 
     Açıklamada, 9 aralık gününün Türkiye'de de 'Uluslararası Yolsuzlukla Mücadele Günü' olarak kabul edilmesi için hazırlanan kanun teklifinin, hala TBMM İçişleri Komisyonu'nda değerlendirildiği bildirildi. 
     
</TEXT>
</DOC>
