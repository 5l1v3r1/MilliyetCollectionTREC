<DOC>
<DOCNO> 295201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonsiy07.html </URL>
<DATE> 2004/12/06/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Rusya tavır mı değiştiriyor 
</HEADLINE>
<TEXT>

     Sovyetler Birliği'nin 1991 yılında yıkılmasının ardından başlayan Rusya-Batı yakınlaşması, Rusya Devlet Başkanı Vladimir Putin'in ABD ve Batı yönetimlerini dış politika konusunda 'diktatörce' davranmakla suçlamasıyla zor bir dönemece girdi. 
     Putin'in hafta içinde gerçekleştirdiği Hindistan ziyareti sırasında yaptığı bir konuşmada, ABD ve Batı yönetimlerinin diktatörce dış politika izleyip, terör konusunda çifte standart yaptıklarını söylemesi dünya gündemine oturdu. 
     
     Rusya-Batı yakınlaşması 1991'de başlamıştı 

     Soğuk Savaş'ın sona erip, 1991 yılında Sovyetler Birliği'nin SSCB yıkılmasının ardından ABD-SSCB kutuplaşması ortadan kalkmış ve iki taraf birbirine yakınlaşmıştı. 
     
     Hindistan Rusya'nın Soğuk Savaş dönemindeki müttefiklerindendi 

     Putin'in Rusya'nın Soğuk Savaş dönemindeki müttefiklerinden biri olan Hindistan'ı ziyaret ettiği sırada ABD ve Batı'ya yaptığı eleştiriler 'Rusya tavır mı değiştiriyor ' sorusunu gündeme getirdi. 
     
     İtalyan Panaroma dergisinden Rusya uyarısı 

     İtalya'da yayımlanan haftalık siyasi dergi Panaroma 'Rusya tavır mı değiştiriyor ' tartışmalarına yaptığı haberle katıldı. 
     Dergi, NATO'nun gizli raporuna dayandırarak, Kremlin'in son bir yıl içerisinde Avrupa'daki büyükelçiliklerindeki personel sayısını yüzde 30 artırarak, özellikle İtalya, Fransa, İspanya ve Almanya'yı adeta istila ettiğini yazdı. 
     
     Avrupa'daki Rus büyükelçilikleri Moskova'ya bilgi sızdırıyor iddiası 

     Derginin haberine göre NATO'nun raporunda, Rus ajanların diplomatik dokunulmazlığın arkasına sığınarak özellikle elektronik ve havacılık sanayiindeki yeni teknoloji çalışmalarını, iktidar ve muhalefet ilişkilerini, Çeçen terörü ile Avrupa ülkelerinin ilişkisi, Rus mafyasının bu ülkelerde ki faaliyetleri ile ilgili bilgileri anında Moskova'ya ulaştırdığı belirtiliyor. 
     
     Putin'in amacı Rusya'nın gücünü yitirmesini önlemek 

     İtalyan dergiye göre, Rus liderin amacı AB'nin giderek büyümesiyle yalnızlığa itilen Rusya Federasyonu'nun gücünü yitirmesini önlemek. Haberde, NATO'nun gizli raporunda Putin'in, yeni papanın, Rus Ortodoks kilisesiyle yakınlaşmasını sağlamak için girişimlere şimdiden başladığı da yer alıyor. 

     
</TEXT>
</DOC>
