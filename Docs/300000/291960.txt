<DOC>
<DOCNO> 291960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sondun08.html </URL>
<DATE> 2004/11/25/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
CIA'de 'temizlik' devam ediyor, 2 istifa daha geldi 
</HEADLINE>
<TEXT>

     Deniz Arslan bildiriyor 

ABD Merkezi Haberalma Teşkilatı'nda CIA , yeni Başkan Porter Goss ile birlikte başlayan ''temizlik operasyonu'' devam ederken, iki üst düzey yetkili daha istifa etti. 
     Biri Avrupa, diğeri Uzak Doğu birimlerinin başında bulunan ve kurumda ''baronlar'' olarak nitelendirilen Operasyonlar biriminde görev yapan bu yetkililerin emekliye ayrıldığı açıklandı. İsimleri, gizli ajan olarak çalıştıkları için saklı tutulan iki yetkilinin, yeni yönetimden memnuniyetsizlikleri çerçevesinde ayrıldıkları yorumu yapılıyor. 
     CIA'den daha önce de iki üst düzey yetkili, Başkan Goss ile ters düştükleri için istifa etmişti. Başkanı George Bush'un Cumhuriyetçi Partisi'ne mensup Porter Goss, kurumu daha etkin yapmaya çalışacağını belirterek, daha fazla personel değişikliğinin beklenebileceğini, çalışanlara gönderdiği bir mesajda ifade etmişti. Goss, bu mesajında, ''Bush yönetimine destek için'' kurum çalışanlarının elinden geleni yapmasını da istemişti. 
     Bu arada, Başkan Bush'un, hayati önem taşıyan operasyonel ve analitik personelin sayısının yüzde 50 artırılmasını da talep eden bir başkanlık talimatnamesini Goss'a gönderdiği ve 90 gün içinde bu konuyla ilgili bir rapor istediği belirtiliyor. CIA, özellikle 11 Eylül saldırılarından sonra, istihbarat yetersizliği dolayısıyla yoğun eleştirilere hedef olmuştu. 
     Goss, Eylül ayında görevine başladıktan sonra, CIA'in başkan vekili John McLauglin ve başkan yardımcısı A. B. Krongard ayrılacaklarını açıklamıştı. Porter Goss, Bush yönetiminin politikalarına destek veren yetkililerle kurumu doldurmakla suçlanıyor. Cumhuriyetçi Parti Florida milletvekilliği yapmış olan Goss, Temsilciler Meclisi istihbarat komitesinin de başkanıydı. Goss, Temsilciler Meclisi'nde kendisine yakın çalışanları CIA'e taşıyor. 
     ABD Kongresi'nde, istihbaratın yeniden yapılandırılmasına ilişkin yasa beklerken, CIA ile Pentagon arasında, istihbarat gücünün kontrolünü elinde tutma yönünde çekişme de devam ediyor. 
     
</TEXT>
</DOC>
