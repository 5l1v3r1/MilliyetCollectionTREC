<DOC>
<DOCNO> 270744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sontur10.html </URL>
<DATE> 2004/09/10/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Mustafa ve Hamit Bayram'ın 181 ülkede aranması için difüzyon çıkarıldı 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdürlüğü Sözcüsü Ramazan Er, Van'da emniyet binasına yapılan baskın olayıyla ilgili eski Milletvekili Mustafa Bayram ve oğlu Hamit Bayram hakkında difüzyon çıkarıldığını söyledi. 
     Er, Türkiye'de efrada muamele eden yada işkence suçuna karışanların her yıl azıldığını yapanlara da müsamaha edilmediğini bildirdi. 
     Haftalık bilgilendirme toplantısında okulların açılması dolayısıyla servis araçlarına yönelik sıkı denetimler uygulanacağını söyleyen Er, 2003 yılında yapılan denetimlerde 15 bin 617, 2004 yılının ilk 7 ayında 14 bin 333 servis aracına ceza uygulandığını bildirdi. 
     Emniyet Genel Müdürlüğü Sözcüsü Er, Eşleştirme Mekanizması TWINNING ile birlikte emniyetin uyguladığı projeler hakkında da bilgi verdi. 
     Türk Ceza Kanunun TCK 243. maddesinde yeralan ''efrada sui muamele'' fiilinden 2000-2003 yılları arasında 175 emniyet mensubunun idari, 219 emniyet mensubunun adli ceza aldığını belirten Er, TCK'nın 245. maddesinde yeralan ''işkence'' suçundan ise aynı yıllar arasında 11 emniyet mensubunun idari, 56 emniyet mensubunun adli cezaya çarptırıldığını bildirdi. 
     Toplantının ardından gazetecilerin sorularını yanıtlayan Er, ''Türkiye'de sistematik kötü muamele ve işkence var mı '' şeklindeki soruya, ''Kesinlikle söz konusu değil'' karşılığını verdi. Er, yıllar itibariyle kötü muamele ve işkence suçlamasıyla karşılaşan ve soruşturulan personel sayısında azalma olduğunu da ifade ederek, ''Bu konuda iyileşme var. Dünyanın hiçbir ülkesi yok ki sıfır insan hakları ihlali olsun'' dedi. 
     Adli cezaların idari cezalardan fazla olduğunun hatırlatılarak, ''Bu suçlara yönelik idari makamlarda bir tölarans söz konusu mu '' şeklindeki soruya Er, ''Hayır her hangi bir müsamaha olmadığı gibi bu konularda gelen her türlü iddia titizlikle inceleniyor'' dedi. 
     Van Emniyet Müdürlüğü'ne yapılan baskınla ilgili bir soru üzerine Er, eski Milletvekili Mustafa Bayram ve oğlu Hamit Bayram hakkında uluslararası arama kararı olan ''difüzyon'' çıkarıldığını bildirdi. Baba oğlu Bayramların 181 ülkede aranacağını kaydeden Er, konuyla ilgili polisin çalışmalarının aralıksız sürdüğünü bildirdi. 
     Emniyet Genel Müdürü Gökhan Aydıner'in Pakistan'a yaptığı gezide uyuşturucu kaçakçılığı, terörizm gibi konuların ele alındığını söyleyen Er, Pakistan'da yakalanan Mehmet Yılmaz adlı kişiyle ilgili bir soru üzerine de ''Bu kişi bizce bilinen biridir. Daha önce Türkiye'de yakalanıp yargılanan bir kişidir'' diye konuştu. 
     
</TEXT>
</DOC>
