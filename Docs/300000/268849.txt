<DOC>
<DOCNO> 268849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur43.html </URL>
<DATE> 2004/09/03/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
'Susurluk'çu Ayhan Çarkın için yeni dava... 
</HEADLINE>
<TEXT>

     ''Susurluk Davası'' hükümlülerinden eski özel timci Ayhan Çarkın'ın da aralarında olduğu 5 kişi hakkında, 2 ile 6 yıl arasında değişen hapis cezası istemiyle dava açıldı. 
     İstanbul Cumhuriyet Başsavcılığı'nca hazırlanan iddianamede, 20 Ağustos 2004 tarihinde polisi telefonla arayan bir kişinin, ''bir çay bahçesindeki 7-8 kişi arasında silahlı çatışma çıkabileceği'' ihbarında bulunduğu belirtildi. 
     İhbar üzerine söz konusu yere giden polis memurlarının burada bulunanların kimlik kontrollerini yapmak istedikleri anlatılan iddianamede, sanıklardan Ayhan Çarkın ile İsmail Yılmaz'ın ellerindeki tabanca, Abdülkadir Ünal'ın da bıçakla polise direndikleri bildirildi. 
     Sanıklardan Fırat Dişçeken ile Hikmet Kişmir'in de diğer sanıkları polisin elinden kurtarmaya çalıştıkları belirtilen iddianamede, Çarkın'ın üzerinde yapılan aramada 1 adet tabanca ele geçirildiği ifade edildi. 
     İsmail Yılmaz'ın üzerinden de 1 adet tabanca ele geçirildiği kaydedilen iddianamede, Çarkın'a ait olduğu bildirilen araçta yapılan aramada bulunan bazı metal eşyanın tarihi eser olabileceği düşünülerek, bu konuda da soruşturma başlatıldığı vurgulandı. Ayhan Çarkın ile İsmail Yılmaz'ın ''Görevli memura silahla mukavemet etmek'' ve ''6136 sayılı Ateşli Silahlar Kanunu'na aykırı şekilde ruhsatsız silah bulundurmak' suçlarından 3 ile 6'şar yıl arasında hapis cezasına çarptırılması talep edilen iddianamede, Abdülkadir Ünal'ın da ''Görevli memura mukavemet etmek'' ve ''6136 sayılı Ateşli Silahlar Kanunu'na aykırı şekilde bıçak bulundurmak'' suçundan 2.5 ile 4 yıl arasında hapis cezasına çarptırılması istendi. 
     İddianamede, Hikmet Kişmir ile Fırat Dişçeken'in de 2 ile 3'er yıl arasında hapis cezasına çarptırılması talep edildi. 
     Sanıkların yargılanmasına, önümüzdeki günlerde İstanbul Asliye Ceza Mahkemesi'nde başlanacak. 
     Soruşturma sırasında tutuklanan 5 sanıktan Hikmet Kişmir, avukatının yaptığı itirazdan sonra tahliye edilmişti. 
     
</TEXT>
</DOC>
