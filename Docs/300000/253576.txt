<DOC>
<DOCNO> 253576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/soneko27.html </URL>
<DATE> 2004/07/07/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
İMKB Başkanı Birsen Spot piyasaları derinleştirmek gerekir 
</HEADLINE>
<TEXT>

     İMKB Başkanı Osman Birsen, önümüzdeki dönemde faaliyete geçecek vadeli işlemler piyasasının ana tabanını daha güçlendirmek gerektiğini bildirdi. 
     Birsen, Borsa Uzmanları Derneği tarafından İMKB'de düzenlenen ''Vadeli İşlemlerde Yeni Döneme Başlarken'' konulu panelde yaptığı konuşmada, Türkiye ekonomisinde son birkaç yıl öncesine kadar vadesizliğin hakim olduğunu kaydetti. 
     59. hükümetin katkılarıyla gerek enflasyon gerekse ekonomik hedeflere ulaşmada gelecekle ilgili daha uzun tahminler yapılmaya başlandığını belirten Birsen, vadeli işlemlerin ana unsurlarından bazılarının böylelikle yavaş yavaş sisteme kazandırıldığını anlattı. 
     Vadeli işlemler piyasasının ancak sağlam ve derin spot piyasaların varlığıyla gelişebileceğine dikkat çeken Birsen, ''Önümüzdeki dönemde faaliyete geçecek vadeli işlemler piyasasının ana tabanını daha güçlendirmek, yani spot piyasaları daha derinleştirmek gerekmektedir'' dedi. 
     Vadeli piyasaların gelişme açısından Türkiye'nin geç kaldığı görüşünü dile getiren Birsen, şöyle devam etti 
     ''Bizim hükümetten piyasaların daha gelişmesi, derinleşmesi için bazı desteklere, özel bakışlara ihtiyacımız olduğunu düşünüyoruz. Zaman zaman vergi konusunda düğümleniyor, zaman zaman uzun vadeli fonların yaratılması açısından ortaya çıkan kurumsal yatırımcı eksikliğini tamamlayacak bazı vergi ve vergi dışı desteklerin verilmesi noktasında düğümleniyor. Uzun zaman çok konuşulan özel emeklilik sistemi bir şekilde hayata geçirildi. Ancak fon birikimi açısından yeterince fon birikiyor mu derseniz ben buna 'evet' cevabı veremeyeceğim. Burada biriken fonlardan daha büyük ölçüde bizim piyasalara kaynak nakli açısından şartlar olumlu mu gelişiyor derseniz orada da çok fazla iyimser olmak mümkün değil.'' 
     
     İLK GONG YAKINDA 
     Vadeli İşlemler Opsiyon Borsası VOB Yönetim Kurulu Başkanı Tuğrul Yemişci de, 10 yıldan fazla konuşulan VOB'la ilgili 4 yıl önce yasa, 3 yıl önce de yönetmeliğin çıktığını anımsattı. 
     Söz konusu borsanın birkaç ay içinde açılmasını beklediklerini duyuran Yemişci, eğitim, tanıtım ve üye yazım aşamasındaki çalışmalar içinde olduklarını, yakın bir zamanda ilk gongu vuracaklarını söyledi. 
     Türkiye Sermaye Piyasası Aracı Kuruluşlar Birliği Başkanı Müslüm Demirbilek ise sermaye piyasalarının geliştirilmesinin tüm dünyada bir devlet politikası olduğunu, Türkiye'de bu alandaki büyüklüğün potansiyelin çok altında kaldığını belirtti. 
     Demirbilek, ekonomideki olumlu gelişmelerle yüksek faiz ve enflasyon sarmalından Türkiye'nin kurtulmaya başladığını kaydederek, ''Böylelikle tasarruflar artacak, bunun artmasıyla sermaye piyasaları daha da önem kazanacaktır. Ekonomideki olumlu gelişmelerle özel sektör borçlanma araçları ve türev piyasaları gelişecektir'' dedi. 
     
</TEXT>
</DOC>
