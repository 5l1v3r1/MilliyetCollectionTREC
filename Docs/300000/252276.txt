<DOC>
<DOCNO> 252276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sontur40.html </URL>
<DATE> 2004/07/01/ </DATE>
<TIME> 21.12 </TIME>
<AUTHOR>  </AUTHOR>
<HEADLINE>
Yurtta Asayiş... Kuyumcuya silahlı saldırı... 
</HEADLINE>
<TEXT>

     Adana'da bir kuyumcu, işyerinde tabancayla saldırıya uğrayarak yaralandı. 
     Alınan bilgiye göre, Ali Münif Caddesi'ndeki Göçür Kuyumculuk'un sahibi Ömer Göçür 29 , alacak meselesi nedeniyle tartıştığı kişi tarafından tabancayla elinden vuruldu. Devlet Hastanesi'ne kaldırılan Göçür, ilk müdahalenin ardından Özel Seyhan Başkent Hastanesi'ne sevk edildi. 
     Yetkililer, kimliği belirlenemeyen saldırganın arandığını bildirdi. 
     
     BURSA'DA YANGIN... 
     Bursa'nın merkez Osmangazi İlçesi'nde bir apartmanın üçüncü katında çıkan yangın, maddi hasara yol açtı. 
     Pınar Caddesi'nde Seçkintaş Apartmanı'nın üçüncü katında henüz belirlenemeyen nedenle yangın çıktı. İtfaiye ekiplerinin zamanında müdahalesiyle kısa zamanda söndürülen yangında, üst kattaki daireye temizlik için gelen Mürvet Özdemir, dumandan etkilendi. 
     İtfaiye ekipleri tarafından olay yerinde bekleyen sağlık ekiplerine teslim edilen Özdemir'in tedavisi ayakta yapıldı. 
     Yangının çıktığı dairede, bir oda tamamen yandı, Ötügen ailesinin oturduğu ev de hafif hasar meydana geldi. 
     
     BIÇAKLANMAKTAN KORKAN KİŞİ KÖPRÜDEN ATLADI 
     Zonguldak'ta bir kişi, kavga ettiği kişinin bıçakla saldırması üzerine 5 metre yüksekliğindeki köprüden atladı. 
     Alınan bilgiye göre, Satılmış Akyol, henüz belirlenemeyen nedenle Şeref A. ile tartışmaya başladı. Kavgaya dönüşen olayda Şeref A, yanında taşıdığı bıçakla Akyol'u kent merkezinden geçen köprüde kovalamaya başladı. Bunun üzerine, yaklaşık 5 metre yüksekliğindeki köprüden atlayarak yaralanan Akyol, Zonguldak Devlet Hastanesi'ne kaldırıldı. 
     Şeref A. polis tarafından gözaltına alındı. 
     
     İZMİR'DE CD OPERASYONU... 
     İzmir'de düzenlenen operasyonlarda, 8 bin adet kaçak film, müzik ve porno CD ele geçirildi. 
     Güvenlik Şube Müdürlüğü ekipleri, Gaziemir Çarşısı'nda yol kenarlarında açtıkları tezgahlarda kaçak CD sattıkları belirlenen işportacılara yönelik operasyon gerçekleştirdi. Operasyonda, 8 bin adet kaçak film, müzik ve porno CD'si ele geçirildi. 
     Olayla ilgili gözaltına alınan bir kişi ifadesi alındıktan sonra serbest bırakıldı. 
     
     BANDIRMA'DA DİŞ HEKİMİNİN İNTİHARI... 
     Balıkesir'in Bandırma İlçesi'nde bir diş hekimi, kendisini balkon demirlerine asarak intihar etti. 
     Alınan bilgiye göre, Korhan Yılmaz'ın 47 Haydarçavuş Mahallesi Cumhuriyet Meydanı'ndaki muayenehanesinden uzun süre çıkmamasından şüphelenen komşuları, durumu polise bildirdi. 
     Kapıyı kırarak içeri giren güvenlik güçleri, kendisini panjur ipiyle balkon demirlerine asan Yılmaz'ı, ölü buldu. 
     
</TEXT>
</DOC>
