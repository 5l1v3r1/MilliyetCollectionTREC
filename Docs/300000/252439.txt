<DOC>
<DOCNO> 252439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/soneko27.html </URL>
<DATE> 2004/07/02/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Motorlu taşıtlar vergisi 2. taksiti, vergi dairesine ödenecek 
</HEADLINE>
<TEXT>

     Motorlu taşıtlar vergisini 'mahsuplaşma yoluyla' ödeyen mükelleflerin, 2. taksit için banka yerine, ilgili vergi dairesine gitmesi gerekiyor. 
     Geçen yıl ek motorlu taşıtlar vergisini ödeyen, ancak verginin iptali nedeniyle alacağı 'mahsuplaşma' yoluyla bu yılki vergisine sayılan mükelleflerin, ikinci taksit için, bankalar yerine vergi dairesine gitmesi gerekiyor. 
     1 Ocak 2004 sonrası arabasını satan kişiler de, benzer mahsuplaşma için aynı yolu izleyecek. 
     1 Ocak 2004 sonrası mahsuplaşma verileri, halen bankalarca görülmezken, çözüm için Maliye Bakanlığı'nın, bankalara açtığı kayıtları 1 Temmuz 2004 itibarıyla güncellemesi gerektiği belirtildi. 
     
     NORMAL ÖDEMELERDE SORUN YOK 
     Motorlu taşıtlar vergisi 2. taksit ödemeleri, 1-31 Temmuz 2004 tarihlerinde, finans kurumları dahil bankalar ya da vergi dairelerine yapılabiliyor. 
     Ödemeler, büyükşehirlerde motorlu taşıtlar vergi dairesi, diğer illerde ise normal vergi dairelerine yapılıyor. İşin bu kısmında sorun yok. 
     Ancak, 'mahsuplaşma yoluyla' verginin ödendiği durumda, bunun kaydı bankalarda bulunmuyor. 
     Mahsuplaşma durumunda olup, ikinci taksidin kalan kısmı için bankaya giden mükelleften, vergi dönemine ait tutarın tamamını ödemesi isteniyor. 
     Bu durumda vatandaş, Vergi dairesinde mahsup kayıtları bulunmasına karşılık, bu kayıtların bankada gözükmemesi nedeniyle 'mahsuplaşmaya gittiğini' ispat edemiyor. Mükellefin vergi dairesine gidip, işlemini oradan tamamlaması gerekiyor. Bu ise vergi dairelerinin yükünü daha da artırıyor. 
     
     1 MİLYONU AŞKIN MAHSUP DOSYASI BULUNUYOR 
     Konuya yakın çevreler, Ankara, İstanbul ve İzmir'de toplam 1 milyonu aşkın mahsup dosyası bulunduğunu, bu durumdakilerin hepsinin vergi dairelerine gitmeye kalkması halinde, ay sonuna doğru, hepten uzun kuyruklar oluşma ihtimali olduğunu söylediler. 
     Aynı çevreler, konunun çözümü için, Maliye Bakanlığı'nın motorlu taşıtlar vergisine dönük bankalara açtığı kayıtları, 1 Temmuz 2004 itibarıyla 'güncellemesi' gerektiğini, böylece mahsuplaşmaya gidenlerin, 2. taksidin kalan kısmını 'banka yoluyla da' ödeyebilmesinin yolunun açılması gerektiğini kaydettiler. 
     
</TEXT>
</DOC>
