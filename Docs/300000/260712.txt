<DOC>
<DOCNO> 260712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/spor/yercan.html </URL>
<DATE> 2004/08/05/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Gineli sihirbaz 
</HEADLINE>
<TEXT>



Ne zaman ne yapacağı, nereden atıp, nereye kaçacağı, topla nerede buluşup, nereden saldıracağı belli olmayan, olağanüstü süper bir yetenek Yattara... Bu kadar özelliğinin yanısıra bir o kadar da profesyonel, bir o kadar da görev adamı... Oynadığı her maçta kalitesini fazlasıyla ortaya koymasına rağmen ne yedek kalmaya aldırıyor, ne kapris yapıyor, ne de hocasına küsüyor. Oyuna girdiği andan itibaren tüm yüreğini sahaya koyup kader belirleyen bir role soyunuyor. Riga deplasmanında maçın kaderini ve skorunu değiştiren Gineli futbolcu dün geceki rövanş maçında da Trabzonspor'un kıvılcımı, sahanın yıldızıydı. Bordo - Mavili ekibin özellikle ikinci yarının başlarında peş peşe gelişen Riga ataklarında ecel terleri döktüğü ve kalesinde ciddi tehlikeler yaşadığı dakikalarda bir kahraman gibi sahneye çıktı. Önce rakibin ayağından kaptığı topu kendine has büyüleyici stiliyle taşıyıp şık bir vuruşla ağlara bıraktı, ardından nefis bir korner atışıyla Mehmet Yılmaz'a ikinci golü attırdı. 
Trabzonspor, ilk maçta avantajlı bir skor yakalamasına rağmen kazanmaya ihtiyacı olan rakibin sorumluluğunu üstlenmiş, dört forvetten oluşan hücum ağırlıklı bir onbirle çıkmıştı mücadeleye... Ziya Doğan, Fatih Tekke ve Mehmet Yılmaz'dan oluşan forveti kanatlardan İbrahim Yattara ve Gökdeniz ile destekleyerek sahasındaki ilk resmi maçta tribünleri dolduran taraftarlarına bol gollü ve seyir zevki yüksek bir maç izlettirmenin planlarını yapmıştı. Rakibin klasik savunma ağırlıklı kontratağa dayalı futbolu ilk yarıda Bordo - Mavili ekibe istediği oyunu kurma şansı vermedi. 
İkinci yarının başlarında kalesinde iki mutlak pozisyon yaşadıktan sonra tehlikenin farkına varan Trabzonspor oyun anlayışında değişiklik yaptı. Rakibin hareket alanlarını orta sahadaki presiyle daraltan ve sağ kanattaki Yattara'nın üzerine yıkan Bordo - Mavili ekip bu taktik değişiklikle kolayca farkı yakaladı. 
Skonto Riga maçı Trabzonspor için sadece tur maçı değil, Ziya Doğan'ın Dinamo Kiev maçı öncesi kafasındaki onbiri netleştirdiği ciddi bir sınav oldu. 


</TEXT>
</DOC>
