<DOC>
<DOCNO> 276589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sontur22.html </URL>
<DATE> 2004/10/01/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Emniyet Genel Müdür Yardımcısı Er DHKP c'ye önemli bir darbe vurduk 
</HEADLINE>
<TEXT>

     Emniyet Genel Müdür Yardımcısı ve Sözcüsü Ramazan Er, Tokat'ta yürütülen operasyonlarda terör örgütü DHKP C'ye önemli bir darbe vurulduğunu ve örgütün önemli elemanlarını kaybettiğini söyledi. 
     Er, Emniyet Genel Müdürlüğü'nde düzenlediği haftalık basın toplantısında, toplumsal ve kitlesel olaylarla kamu düzeninin bozulmasına karşı alınacak tedbirlere ilişkin Fransa ile ''Kalabalık Psikolojisi İdaresi'' konulu eğitim toplantısı düzenlendiğini, ayrıca ABD ile uyuşturucu ile mücadelede işbirliği alanında İstanbul'da ''Eroin, Kimyasallar ve Karapara'' konulu uluslararası toplantı gerçekleştirildiğini belirtti. 
     Er, bu toplantıda ülke temsilcilerinin, karaparanın uluslararası uyuşturucu probleminin temel ayağını oluşturduğuna, uyuşturucu trafiği engellendiğinde terör örgütlerinin faaliyetlerinin de önemli ölçüde engelleneceğine dikkati çektiklerini ifade etti. 
     Ramazan Er, 5 Mayıs 2004 tarihinden itibaren ''154 Alo Trafik'' ve ''155 Polis İmdat'' telefonlarının ''155'' numarası altında birleştirildiğini, ancak vatandaşların halen ''154 Alo Trafik'' hattını kullandığını, bu hattın 31 Aralık 2004 tarihinden itibaren tamamen devre dışı kalacağını bildirdi. 
     Adana, Bilecik, Kars, Kayseri, Kocaeli, Şanlıurfa, Tunceli, Van, Bayburt, Karabük'te birleştirme nedeniyle vatandaşların 154 hattını şu anda kullanamadıklarını ifade eden Er, Ankara Emniyet Müdürlüğü'nde de test çalışmaları bittiğinde birleştirmenin tamamlanacağını kaydetti. 
     
     İHBARLARIN BÜYÜK KISMI DOĞRU 
     Er, 154 ve 155 hatlarına yapılan ihbarlara ilişkin bilgi de verdi. 
     2003 yılında 154 Alo Trafik hattına toplam 852 bin 841 ihbar yapıldığını, bunlardan 560 bin 856'sının İstanbul, 112 bin 425'nin Ankara ve bin 82'sinin İzmir'den geldiğini ifade eden Er, 155 Polis İmdat hattına da 2003 yılında toplam 2 milyon 21 bin 159 ihbarda bulunulduğunu söyledi. 
     Bu hatta İstanbul'dan 9 bin 335, Bursa'dan 496 bin 213 ve Ankara'dan 105 bin 791 ihbar ulaştığını kaydeden Er, geçen yıl 154'e yapılan ihbarların yüzde 9'nun asılsız, yüzde 91'nin doğru, 155 hattına yapılan ihbarların ise yüzde 46'sının asılsız, yüzde 54'nün doğru olduğunun tespit edildiğini bildirdi. 
     ''Bu oranlardan da anlaşılacağı üzere, vatandaşlarımızın 154 Alo Trafik ve 155 Polis İmdat telefon hatlarına yaptıkları ihbarların büyük bir kısma doğru ve yerinde ihbarlardır'' diyen Er, vatandaşlara emniyet teşkilatına katkılarından ötürü teşekkür etti. 
     Ramazan Er, 30 Haziran 2004 tarihi itibariyle Türkiye'de 11 bin 222 internet cafenin faaliyetini sürdürdüğünü, 1 Ocak-30 Haziran 2004 tarihleri arasında polis sorumluluk bölgesinde 3 bin 620 yeni internet cafe açıldığını, aynı dönemde yasak sitelere erişim sağlanması ve amacı dışında faaliyetlerde bulunmaları nedeniyle bin 121 internet cafenin faaliyetine son verildiğini bildirdi. 
     Er, Trafik Yılı etkinlikleri kapsamında da 11-31 Ekim 2004 tarihleri arasında ''Çocuk ve Yol Güvenliği'' konulu bir kampanya başlatılacağını, bu kampanyanın sloganının ''Trafikte önce çocuğa, sonra çocuğa, sonra tekrar çocuğa bakın'' olarak belirlendiğini kaydetti. 
     
     TERÖR OPERASYONLARI 
     Er, Tokat'ta terör örgütü DHKP C'ye yönelik operasyonlara ilişkin bilgi istenmesi üzerine, örgüte yönelik 1 Nisan 2004 tarihi itibariyle 5 ayrı ülkede eş zamanlı operasyonlar yapıldığını, örgütün 36 aktif üyesinin yakalandığını belirtti. 
     Tokat kırsalında uzun süredir güvenlik güçlerince yürütülen operasyonlar sonucunda da kısa bir süre önce örgütün 5 aktif üyesini kaybettiğini ifade eden Er, ''Örgüte Tokat kırsalında önemli bir darbe vurulmuş, önemli elemanlarını kaybetmiştir'' dedi. 
     ''Örgüt bitirildi mi '' sorusunu yanıtlarken Er, ''Tespitlerimize göre büyük oranda elemanlarını kaybettiler. Bitirildi demek çok iddialı bir ifade olur, ancak bizim kayıtlarımıza ve çalışmalarımıza göre örgüt, o bölgedeki aktif elemanlarının çoğunluğunu kaybetmiş durumda. Bunların arasında yönetici de var, kurye düzeyinde de var'' diye konuştu. 
     Er, gazetecilerin, eski milletvekili Sedat Bucak'ın adliyeye sunduğu belgeler arasında Abdullah Çatlı ile bazı emniyet müdürlerinin de fotoğraflarının bulunduğu iddialarını hatırlatarak, ''Size böyle bir bilgi geldi mi'' diye sormaları üzerine, şunları söyledi 
     ''Fotoğrafı görmüş değilim. Ben de basından izliyorum. Eski milletvekili Sedat Bucak'ın, İstanbul Adliyesi'ne bazı belgeleri sunduğu ifade ediliyor. Belgelerin özelliği, mahiyeti, içeriği nedir kesin olarak bilmiyorum. Bu konuda bizlere bilgi ulaşmış değil. Ayrıca bu konuda soruşturma devam ediyor. Bu soruşturma üzerine herhangi bir değerlendirme yapmak doğru olmasa gerek.'' 
     
</TEXT>
</DOC>
