<DOC>
<DOCNO> 298489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/soneko20.html </URL>
<DATE> 2004/12/17/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Özince Ben sonucun olumlu olacağını düşünüyorum 
</HEADLINE>
<TEXT>

     Türkiye Bankalar Birliği Başkanı Ersin Özince, AB Zirvesi'ne ilişkin olarak, ''Ben sonucun olumlu olacağını düşünüyorum. Olumlu sonuç en azından Türkiye'nin kredi notunda bir iyileşmeye katkıda bulunur'' dedi. 
     Özince, İstanbul Ticaret Üniversitesi ve Galatasaray Üniversitesi Hukuk Fakülteleri tarafından düzenlenen ''Türk-İsviçre Banka Hukuku Haftası''na katıldı. 
     Ersin Özince, AB Zirvesi'ne ilişkin şunları söyledi 
     ''Ben sonucun olumlu olacağını düşünüyorum. Olumlu sonuç en azından Türkiye'nin kredi notunda bir iyileşmeye katkıda bulunur. Bu, tabii derhal olmayabilir, ama onu güçlendirici etkisi olur. Kredi notunda iyileşme olması için yapılması gereken başka şeyler de var. Yani ekonomik reformların bugüne kadar olduğu gibi inançla sürdürülmesi lazım. Ama AB konusunda olacak gelişme bunu daha da süratlendirecektir. Bu süratlendirme de zaten çok konuda umduğumuz gelişmeleri yavaş yavaş bize getirmeye başlar.'' Özince, Türkiye açısından olumlu sonuçla en azından faizlerin düşeceğini de belirterek, ''Türkiye'nin AB sürecinde yeni bir çıpayla gelişme göstereceği dikkate alındığında, reel faiz başta düşer. Bu bizim çok lehimize olan birşey tabii. Uluslararası borçlanmalarımıza da keza aynı etki olur'' dedi. 
     Türkiye'nin olumsuz bir sonuç karşısında bu durumdan fazla etkilenmeyeceğini savunan Özince, şu görüşleri dile getirdi 
     ''Olumsuz bir sonucun, zaten Türkiye kendini reformlar konusunda yeterince taahhüde sokmuş bulunduğu için, öyle aşırı bir kötülük getireceğini düşünmüyorum. Bunun finansal piyasalarda bazı yansımaları olabilir. AB ile görüşme süreci uzadı diye olsa olsa birtakım spekülatif hareket arayışları olur. Bazı spekülatörlerin tavırları olur.'' Ersin Özince, İş Bankası'nın olumsuz bir sonuç karşısında politikasında büyük bir değişiklik olmayacağını da ifade ederek, ''Hiç öyle birşey aklımızdan dahi geçmiyor'' dedi. 
     
</TEXT>
</DOC>
