<DOC>
<DOCNO> 275390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sontur18.html </URL>
<DATE> 2004/09/27/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
4 kelimelik slogan yazdı, 5 milyar lira kazandı 
</HEADLINE>
<TEXT>

     Kayseri Ticaret Odası'nın KTO düzenlediği ''Kayseri Sloganını Arıyor'' adlı yarışmada 2 bin 200 kişi arasından birinci seçilen sloganın sahibi İskender Sevim, 5 milyar lira kazandı. 
     Argıncık Toptancılar Sitesi'nde peçete satan Sevim, AA muhabirine yaptığı açıklamada, bir arkadaşını ziyarete gittiği Kayseri Büyükşehir Belediyesi'nde, KTO yetkilisinin verdiği formu doldurarak yarışmaya katıldığını söyledi. 
     Forma, o anda aklına gelen ''Çalışan, Üreten ve Kalkınan Kayseri'' sloganını yazdığını belirten Sevim, ''Arkadaşımı ziyarete gittiğim Büyükşehir Belediyesi'nde yarışma standını gördüm ve formu doldurup yarışmaya katıldım. Yazdığım sloganın birinci seçildiği bana bildirilince çok sevindim. 4 kelimeden 5 milyar lira kazanmam, benim için sürpriz oldu'' dedi. 
     2. Hava İkmal Bakım Merkezi Komutanlığı'ndan 3 yıl önce emekli olduğunu ifade eden Sevim, ''2. Hava İkmal Bakım Merkezi Komutanlığı'nın 1991 yılında açtığı 1 kişinin alınacağı şoförlük sınavına başvurmuştum. 160 kişi arasından beni seçtiler ve 10 yıl bu işte çalışıp emekli oldum. 3 yıldır toptan peçete satışıyla uğraşıyorum. Slogan yarışmasını kazanmam, hayattaki ikinci önemli şansım'' diye konuştu. 
     
     YEĞENİNİN KREDİ KARTI BORCUNU ÖDEYECEK 
     Kazandığı paranın bir kısmıyla yeğeninin kredi kartı borcunu ödeyeceğini belirten Sevim, ''Yeğenimin bankalara 3.5 milyar lira kredi kartı borcu var. Yeğenime, yarışmayı kazandığım takdirde borcunu ödeyeceğime dair söz vermiştim. Sözümü tutup borcu ödeyeceğim. Kalan parayı da yakınlarıma dağıtacağım'' dedi. 
     Sevim'in birinci geldiği yarışmada, KTO Meclisi ve Kayseri Kent Konseyi üyelerinden oluşan jüri, Akın Utlu'nun ''Fırsatlar Şehri Kayseri'' sloganını ikinci, Ali Aslım'ın ''Kayseri Kazanır, Kazandırır'' sloganını üçüncü seçmişti. 
     KTO, gelecek ay düzenleyeceği törende, slogan yarışmasının birincisine 5, ikincisine 3, üçüncüsüne de 1 milyar lira ödül verecek. 
     
</TEXT>
</DOC>
