<DOC>
<DOCNO> 267717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/siyaset/axsiy01.html </URL>
<DATE> 2004/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal 'kalemi kırdı' 
</HEADLINE>
<TEXT>


CHP, yolsuzluk iddialarını incelemek üzere Sarıgül için komisyon oluşturmaya karar verdi. Baykal, Sarıgül'ün, "Genel başkanlığım engellenmek isteniyor" açıklamasına tepki gösterdi 

EZELHAN ÜSTÜNKAYA Ankara 


CHP Merkez Yönetim Kurulu MYK , Şişli Belediye Başkanı Mustafa Sarıgül ve bazı belediye yöneticileri hakkında İçişleri Bakanlığı müfettişlerinin hazırladığı raporda yer alan yolsuzluk iddialarını incelemek üzere İstanbul İl Başkanlığı'nca komisyon oluşturulmasına karar verdi. Parti yönetimi, Sarıgül'ün CHP üyeliğinden kesinlikle istifa etmesi gerektiğine de dikkat çekti. 
CHP MYK dün Genel Başkan Deniz Baykal'ın başkanlığında toplandı. Bir CHP'li hakkındaki bu tür iddiaların üzüntü verici olduğunu belirten Baykal, Sarıgül'ün "genel başkanlığım engellenmek isteniyor" açıklamasına da "Genel başkanlığa engel olmak için bu tür iddiaların ortaya atıldığını söylemek haksızlıktır" diyerek tepki gösterdi. Raporun, İçişleri Bakanlığı'nca hazırlandığına dikkat çeken Baykal, yolsuzluklarla mücadelenin CHP'nin temel ilkelerinden biri olduğunu vurgulayarak, "Yolsuzluk iddiaları karşısında CHP'yi korumakla görevliyiz. Gereği yapılacaktır" dedi. 


</TEXT>
</DOC>
