<DOC>
<DOCNO> 253322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sonsiy04.html </URL>
<DATE> 2004/07/06/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Başkan adayı Gürel Şununla ya da bununla değil tüm DSP'lilerleyim 
</HEADLINE>
<TEXT>

     DSP Genel Başkan Adayı Şükrü Sina Gürel, ''Ben şununla ya da bununla değil, DSP'nin içindeki sessiz çoğunlukla, bütün DSP'lilerle birlikteyim'' dedi. Gürel, Park Otel'de düzenlediği basın toplantısında, Türkiye'nin içeriden ve dışarıdan saldırılara maruz kaldığını, Cumhuriyet'in temellerinin sarsılmaya çalışıldığını savundu. 
     Böyle bir ortamda DSP'nin kurultay yapacağını belirten Gürel, ''DSP siyaseti ülkeyi yeniden düzlüğe çıkaracaktır. Bunu için de DSP yeniden canlanmalıdır'' dedi. 
     25 Temmuz'da DSP'nin sarsılmaz, sağlam bir kurum olduğunu kanıtlayacağını ifade eden Gürel, ''Ben şununla ya da bununla, o grupla ya da bu grupla değil, DSP'nin içindeki sessiz çoğunlukla bütün DSP'lilerle birlikteyim'' dedi. 
     ''DSP'yi ve sonra da ülkeyi değiştirmek için adayım'' diyen Gürel, adaylığını açıklamadan önce Genel Başkan Bülent Ecevit'e bu düşüncesini açıkladığını ve Ecevit'in kendisine ''Sizin takdiriniz'' dediğini anlattı. Gürel, şöyle konutu 
     ''Partimizin 3 Kasım 2002 seçimlerinde çok başarısız olduğu belli. Eğer DSP'nin örgüt yapısı, modeli, işleyişi bakımından sağlıklı bir düzeyde olabilseydi, seçimler öncesi, partimize, meclis grubuna ve Ecevit'in sağlığına yönelik yapılan komplolar partiye bu kadar zarar vermezdi. 25 Temmuz'dan başlayarak partimizin örgütlenme yapısını tekrar gözden geçirmeliyiz. Yapmamız gereken ilk iş bu olmalıdır. Seçmen, DSP'nin ilkelerini benimsemekten vazgeçtiği için değil, partinin geleceğine güvenmediği için tekrar oy vermedi. Bunu tekrar sağlamalıyız.'' 
     
     ''GRUPLAŞMALARLA OLMAZ'' 

     Bir soru üzerine diğer genel başkan adaylarıyla görüştüğünü dile getiren Gürel, ''DSP'de eğer bir değişim yaratmak ve DSP'nin değişimin öncüsü olması isteniyorsa, gruplaşmalarla bunu yapamayız'' dedi. 
     Solda güçbirliğine DSP olarak öncülük edebileceklerini belirten Gürel, kurultaydan sonra partide bölünme veya ayrılma beklemediğini söyledi. 
     Gürel, yapılacak bir tüzük kurultayıyla, PM'nin seçilme biçimi ve toplanma zamanlarının değiştirilmesi, parti okullarına işlerlik kazandırılması, ağır suçlar dışında seçimle işbaşına gelenlerin başka şekilde görevden alınmaması, periyodik olarak bölge ve il toplantılarının düzenlemesi gerektiğini söyledi. 
     
</TEXT>
</DOC>
