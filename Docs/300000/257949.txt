<DOC>
<DOCNO> 257949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/guncel/gun05.html </URL>
<DATE> 2004/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Müdür gitmiyor kurumu kapatalım 
</HEADLINE>
<TEXT>


Sağlık Bakanlığı, Gevher Nesibe Sağlık Enstitüsü Müdürü'nü görevden uzaklaştırdı. Müdür rapor alıp tebligattan kaçınca enstitüyü kapatma kararı alındı 

Yıldız Yazıcıoğlu Ankara 

Sağlık Bakanlığı, Gevher Nesibe Sağlık Enstitüsü Müdürü Dr. Güler Yılmaz Öz'ün, kurumdaki usulsüzlükler nedeniyle görevinden uzaklaştırılmasına karar verdi. Ancak rapor alan ve tebligatı imzalamayan Öz'ü bir türlü görevinden uzaklaştıramayan bakanlık, 61 yıl önce kurulan enstitüyü kapatmaya karar verdi. 
Sağlık Bakanlığı Teftiş Kurulu'nun başlattığı soruşturmada, üç yıllık sağlık akademisi niteliğindeki Gevher Nesibe Sağlık Enstitüsü'nde usulsüzlükler yapıldığı belirlendi. Müfettişler, Sağlık Bakanı Recep Akdağ'a sundukları raporda, Öz'ün görevden alınmasını istedi. Durumu öğrenen Öz ise hazirandan itibaren rapor alarak, kendini resmi izinli göstermeye başladı. 

İmza atmadı, görevde kaldı 
Bakanlığın tebligatına bu sayede imza atmayan Öz, Yenimahalle Sağlık Ocağı'na tıbbi teknolog olarak tayin edilmesine rağmen görevde kalmayı sürdürdü. 
Durumdan rahatsız olan Akdağ ise, bakanlığının sağlık eğitimiyle ilgili tüm yetkilerini Milli Eğitim Bakanlığı'na devretmiş olmasını da dikkate alarak enstitüyü kapatmaya karar verdi. Refik Saydam Hıfzıssıhha Enstitüsü tesisleri içindeki enstitünün faaliyetleri yakında sona erecek. 
Sağlık personeline yönelik ilkyardım, acil bakım, anestezi, çevre sağlığı, toplum sağlığı, tıbbi istatistik gibi eğitimler, artık Refik Saydam Hıfzıssıhha Enstitüsü bünyesinde sürdürülecek. 


</TEXT>
</DOC>
