<DOC>
<DOCNO> 286410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonsiy16.html </URL>
<DATE> 2004/11/05/ </DATE>
<TIME> 18.34 </TIME>
<AUTHOR>  </AUTHOR>
<HEADLINE>
CMUK değişiyor... Gözaltı süresi 24 saati geçmeyecek 
</HEADLINE>
<TEXT>

     Gözaltı süresi, yakalama anından itibaren 24 saati geçmeyecek. 
     TBMM Adalet Alt Komisyonu, Ceza Muhakemeleri Usulü Kanunu CMUK Tasarısı üzerindeki çalışmasını bugün de sürdürdü. Komisyon, tutuklama, yakalama ve tazminatla ilgili maddeleri bazı değişikliklerle kabul etti. 
     Yapılan değişikliklere göre, tutuklu kişi duruşmaya bağsız olarak getirilecek. 
     Kolluk, yakalanan kişiye kanuni haklarını derhal bildirecek. 
     Gözaltı süresi, yakalama anından itibaren 24 saati geçemeyecek. 
     Toplu olarak işlenen suçlarda delilerin toplanmasındaki güçlük veya şüpheli sayısının çokluğu nedeniyle Cumhuriyet Savcısı gözaltı süresinin her defasında 1 günü geçmemek üzere 3 gün süreyle uzatılmasına yazılı olarak emir verebilecek. 
     Gözaltına alınan kişi bırakılmazsa en geç bu süreler sonunda sulh ceza hakimi önüne çıkarılıp sorguya çekilecek. Sorguda müdafii de hazır bulunacak. 
     Yakalanan kişi, hakkında kamu davası açılmışsa hemen yetkili mahkemeye, kamu davası açılmamışsa en yakın sulh ceza hakimliğine götürülecek. 
     Şüpheli veya sanık gözaltına alındığında veya gözaltı süresi uzatıldığında Cumhuriyet savcısının emriyle bir yakınına veya belirlediği kişiye gecikmeksizin haber verilecek. 
     
     TAZMİNAT 
     CMUK'da tazminat ile ilgili yeni düzenlemeler yapılıyor. Tazminat isteminin kapsamı genişletiliyor. 
     Hakkındaki arama kararı ölçüsüz şekilde gerçekleştiren, eşyasına veya diğer malvarlığı değerlerine koşuları oluşmadığı halde el konulan veya korunması için gerekli tedbirler alınmayan ya da eşyası veya diğer malvarlığı değerleri amaç dışı kullanılan veya zamanında geri verilmeyen kişi de tazminat isteminde bulunabilecek. 
     Devlet, ödediği tazminattan dolayı koruma tedbiriyle ilgili olarak görevini kötüye kullanan kamu görevlilerine tazminatı rücu edecek. 
     İftira konusunu oluşturan suç veya yalan tanıklık nedeniyle gözaltına alınma ve tutuklama halinde, devlet iftira eden veya yalan tanıklıkta bulunan kişiye tazminatın ödenmesini rücu edecek. 
     
     İFADE VE SORGU 
     İfadesi alınacak veya sorgusu yapılacak kişi, çağrı kağıdı ile çağrılacak, çağrılma nedeni açıkça belirtilecek. 
     Hakkında tutuklama kararı verilmesi veya yakalama emri düzenlenmesi için yeterli neden bulunan şüpheli veya sanığın zorla getirilmesine karar verilecek. Zorla getirme kararının bir örneği şüpheli veya sanığa verilecek. 
     İfade verenin veya sorguya çekilenin kişisel durumunun yanı sıra ekonomik durumu hakkında bilgi alınacak. 
     İfade ve sorgu işlemlerinin kaydında teknik imkanlardan yararlanılacak. 
     İfade alma ve sorguda şüphelinin ve sanığın beyanı, özgür iradesine dayanacak. Bunu engelleyici nitelikte kötü davranma, işkence, ilaç verme, yorma, aldatma, cebir veya tehditte bulunma, bazı araçları kullanma gibi bedensel veya ruhsal müdahaleler yapılamayacak. 
     Müdafii hazır bulunmaksızın kollukça alınan ifade, hakim veya mahkeme huzurunda şüpheli veya sanık tarafından doğrulanmadıkça hükme esas alınmayacak. 
     
     SORUŞTURMA VE KOVUŞTURMA 
     Şüpheli veya sanık, soruşturma ve kovuşturmanın her aşamasında bir veya birden fazla müdafinin yardımından yararlanabilecek, kanuni temsilcisi varsa o da şüpheli veya sanığa müdafii seçebilecek. 
     Soruşturma aşamasında ifade almada en çok 3 müdafii hazır bulunacak. 
     Soruşturma ve kovuşturma evrelerinin her aşamasında avukatın, şüpheli veya sanıkla görüşme, ifade alma veya sorgu süresince yanında olma ve hukuki yardımda bulunma hakkı engellenemeyecek, kısıtlanamayacak. 
     Üst sınırı en az 5 yıl hapis cezasını gerektiren suçlardan dolayı yapılan soruşturma ve kovuşturmada, ilgilinin istemi aranmaksızın müdafii görevlendirilecek. 
     Soruşturma evresinde ifadeyi alan merciin veya sorguyu yapan hakimin istemi üzerine, kovuşturma evresinde mahkemenin istemi üzerine baro tarafından müdafii görevlendirilecek. Şüpheli veya sanık kendisine sonradan müdafii seçerse Baro tarafından görevlendirilen avukatın görevi son bulacak. 
     Suça ilişkin ihbar veya şikayet, Cumhuriyet başsavcılığına veya kolluk makamlarına yapılacak. 
     Bir ölümün doğal nedenlerden meydana gelmediği kuşkusunu doğuracak bir durumun varlığı veya ölünün kimliğinin belirlenememesi halinde kolluk görevlisi köy muhtarı ya da sağlık veya cenaze işleriyle görevli kişiler, durumu derhal Cumhuriyet savcılığına bildirmekle yükümlü olacak. Bu durumda ölünün gömülmesi, Cumhuriyet savcısının yazılı iznine bağlı olacak. 
     
</TEXT>
</DOC>
