<DOC>
<DOCNO> 288914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun04.html </URL>
<DATE> 2004/11/15/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Harvard Üniversitesi, Nazilerle işbirliği yaptı mı 
</HEADLINE>
<TEXT>

     ABD'nin en saygın yüksek öğrenim kurumlarından Harvard Üniversitesi'ne, İkinci Dünya Savaşı öncesinde Almanya'nın Nazi yönetimiyle işbirliği yaptığı suçlaması yöneltildi. 
     Oklahoma Üniversitesi'nin tarih profesörlerinden Stephen Norwood, bu yöndeki bulgularını Harvard'da düzenlenen bir konferansta açıkladı. Norwood, örnek olarak, Nazi lideri Adolf Hitler'e çok yakın isimlerden, Nazi partisinin dış ilişkiler sorumlusu Ernst Hanfstaengl'in 1934'te Harvard'a davetli olarak geldiğini, üniversitede başka bir vesileyle Nazi Almanyası'nın deniz subayları için bir resepsiyon düzenlendiğini ve Harvard'ın, Musevi öğretim üyelerini işten atan bir Alman üniversitesine bir kutlamaya katılmak üzere heyet gönderdiğini anlattı. 
     Profesör Norwood, ''Harvard Üniversitesi'nin yöneticileri ve öğrenci liderleri, İkinci Dünya Savaşı öncesinde Nazi Almanyası'nın Musevilere karşı yürüttüğü terörist kampanyaya kayıtsız kaldılar, hatta çeşitli vesilelerle Nazi yönetiminin Batı ülkelerinde kabul görme çabasına yardım ettiler'' dedi. 
     Harvard Üniversitesi'nce yapılan yazılı açıklamada ise, ''Harvard, Hitler'in temsil ettiği her şeyi daima reddetmiştir'' denildi. 
     
</TEXT>
</DOC>
