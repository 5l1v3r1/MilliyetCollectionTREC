<DOC>
<DOCNO> 266984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sontur40.html </URL>
<DATE> 2004/08/27/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Robot resim sayesinde yakalandılar 
</HEADLINE>
<TEXT>

     Çanakkale'de 3 eve girerek hırsızlık yaptıkları iddia edilen 1'i kadın 3 kişi, çizilen robot resim sayesinde yakalandı. 
     AA muhabirinin edindiği bilgiye göre, gece Özcan Barın'ın evinden 2 cep telefonu, Mesut Güler'e ait evden 1 cep telefonu ve Zümran Elçin'e ait evden de 1 fotoğraf makinesi çalındı. 
     Zanlıları, son girdikleri evden çıkarken gören bir görgü tanığının ifadesinden yararlanan polis, çizilen robot resim sayesinde aramalara başladı. Ekipler, belirlenen kişilerin Yalı Caddesi'nde bir otelde kaldıklarını tespit etti. 
     Otele yapılan baskında, olayla ilgili olarak Veysi Ş, Mustafa Ş. ve Bahar Ü. gözaltına alındı. Bu kişilerin odalarda yapılan aramada, evlerden çalındığı tespit edilen cep telefonları ve fotoğraf makinesi ele geçirildi. 
     İlk ifadeleri Emniyet Müdürlüğü'nde alınan zanlılar, adliyeye sevk edildi. 
     
</TEXT>
</DOC>
