<DOC>
<DOCNO> 293239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/ekonomi/eko06.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracat ekimde rekor kırdı 
</HEADLINE>
<TEXT>


Ekimde ihracat 5.7 milyar dolarla rekor kırdı. Dış ticaret açığı ocaktan beri en düşük düzeyde 

EKONOMİ SERVİSİ 

İhracatın rekor kırması ve ithalatın 8 milyar doların altında kalması ekim ayında dış ticaret açığının 2.3 milyar dolara gerilemesine neden oldu. Bu açık ocaktan bu yana yakalanan en iyi düzey oldu. Devlet İstatistik Enstitüsü'nün DİE açıkladığı verilere göre ihracat ekimde 5.7 milyar dolarla tarihinin en yüksek düzeyine ulaştı. İthalat 7 milyar 959 milyon dolar olurken dış ticaret açığı 2 milyar 259 milyon dolara geriledi. Bu açık rakamı ocaktaki 1.7 milyar dolarlık açıktan bu yana yakalanan en düşük düzey oldu. İthalatın 1.2 milyar doları yüzde 15.1 tüketim mallarında gerçekleşti. Buradaki artış geçen yılın aynı dönemine göre yüzde 50 oldu. 
İhracatta ise en yüksek payı 2.9 milyar dolarla tüketim malı ihracatı aldı. Bunu 2.3 milyar dolarla aramalı izledi. Sermaye malı ihracatı ise 533 milyon dolar oldu. On aylık dönemde ise ihracat 50.6 milyar dolara, ithalat da 78.2 milyar dolara yaklaştı. On aylık dış ticaret açığı da geçen yılın aynı dönemine göre yüzde 60.7 artışla 27.6 milyar dolara ulaştı. On aylık dönemde en hızlı artış gösteren alt kol ise 2003'ün ilk on ayına göre yüzde 94.6 artan tüketim malı ithalatı oldu. Ekonomistlerin endişeyle izlediği tüketim malı ithalatı on ayda 11.3 milyar dolara yaklaştı. 

Benzin ithali arttı 
Ekimde tüketim malı ithalatı içinde motor benzini ve dayanıksız tüketim malı ithalatı artarken hükümetin frenlemeye çalıştığı binek otomobilde düşüş sürdü. 


</TEXT>
</DOC>
