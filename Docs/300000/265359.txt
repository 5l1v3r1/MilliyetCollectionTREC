<DOC>
<DOCNO> 265359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/ekonomi/eko03.html </URL>
<DATE> 2004/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Reform, ilaçta ihale sistemini bitirecek 
</HEADLINE>
<TEXT>


Sosyal Güvenlik Kurumu Başkanvekili Teksöz, reformla SSK'lıların ilaçlarını eczanelerden alacağını, toplu ilaç alım ihalesi yapılmayacağını söyledi 

SEÇKİN ÜREY Ankara 

Sosyal güvenlik reformuyla birlikte SSK'nın toplu ilaç alım ihaleleri tarihe karışacak. Reform çalışmalarını yürüten Sosyal Güvenlik Kurumu Başkanvekili Tuncay Teksöz, "SSK'lılar ilaçlarını doğrudan eczanelerden alacak. Hastane, eczane, huzurevi işletmeyeceğiz" dedi. 
Reformun getireceği yeni emeklilik sisteminde polis ve askerler de dahil bütün memurların imtiyazlı emeklilik haklarının kalkacağını bildiren Teksöz, "Bunlar personel ödeneklerinden karşılanmalı" dedi. 

'Eczane işletmeyeceğiz' 
SSK, Bağ - Kur ve Emekli Sandığı'nın Sosyal Koruma Kurumu SKK çatısı altında birleşmesiyle sağlık hizmeti verilmeyeceğini ancak finanse edileceğini söyleyen Teksöz, "SSK örneğinde olduğu gibi ilaçlar alınıp eczanelerden dağıtılmayacak" dedi. Teksöz, SSK bünyesinde kurulacak Genel Sağlık Sigortası GSS ile SSK, devlet ve özel hastanelere eşit mesafede olacaklarını söyledi. 
Hastanelerin nereye bağlı olacağının kendileri açısından önemi olmadığını ifade eden Teksöz, "Sigortalının tercih ettiği anlaşmalı hastaneye ödeme yaparız. 'Sadece şu hastaneye gidilecek' yöntemi terkediliyor. Hastane, eczane işletmeyeceğiz. Emekli Sandığı huzurevleri de işletiyor. Bilfiil işletmecilik olmayacak. Sadece finansmana bakacağız" diye konuştu. 
İlacın en önemli harcama kalemlerinden biri olduğunu belirten Teksöz, "SKK ilaç almayacak. Sistem GSS kapsamındaki sigortalının anlaşmalı hastaneye gitmesi ve orada yazılacak ilaçları eczanelerden alabilmesi şeklinde işleyecek" dedi. Bu doğrultuda doğrudan alıcı olmasa da SKK'nın en büyük müşteri konumuna sahip olacağını ifade eden Teksöz, "Önemli olan hastaların hangi ilaca yönlendirileceği yeteneğinin geliştirilmesi. GSS, bu konuda uzmanlaşmalı ve Türkiye için en rasyonel ilaç politikasını belirlemeli" dedi. 
Teksöz, GSS'nin başlangıçta maliyet artırıcı etkisi olacağını da söyledi. Teksöz, sağlık sektöründeki yeniden yapılanma reforma paralel giderse maliyet etkisini karşılayacağını düşündüğünü ifade etti. 
Emeklilik Sigortası'nda ise memurların emekli aylıklarının hesaplanmasında yenilik olacağını söyleyen Teksöz, şöyle konuştu 
"Yeni sistemde memurların prim ödedikleri matraha bağlı olarak emekli aylığı hesaplanacak. Bu arada prim ödenen matrahta gerçek brüt ücrete yaklaştırılmaya çalışılacak." 

'Ayrıcalık olmayacak' 
Devletin işveren - memur ilişkisi de olduğunu kaydeden Teksöz, "Devletin çalıştırdığı memurların özel statüye sahip olmasını istemeye hakkı var. Temsil ve makam tazminatı, itibari hizmet süresi uygulamaları devam edebilir. İşçi - işveren ilişkisi kapsamındaki bu ayrıcalıkların personel gideri olarak ödenmesi gerekir" diye konuştu. 
Polis ve askerlerin ayrıcalıklarını hatırlatılması üzerine Teksöz, "Onların haklı sebeplerle mesleğin gereği olması gereken ayrıcalıkları var ama sosyal güvenlik sistemiyle finanse edilecek ayrıcalıklar değil" dedi. 

'Özel sigortalar yeniden yapılanmalı' Kurulacak yeni sistem ile özel sağlık sigortalarının yeniden yapılanması gerektiğini söyleyen Sosyal Güvenlik Kurumu Başkanvekili Tuncay Teksöz, mevcut düzende özellerin SSK'da zorluk çeken yüksek gelirlilere hizmet ettiğini belirtti. Artık GSS ile özellerin aynı sağlık tesislerinden hizmet alacağını anlatan Teksöz, "Hedeflerimize ulaşırsak özeller şu andaki pazar yapısını muhtemelen kaybedecekler. Bu yüzden 
tamamlayıcı sigortaya yönelmeliler. Örneğin GSS hastanede iki kişilik odayı ödeyecek. Hasta tek kişilik odada kalmak istiyorsa ya cebinden ödeyecek ya da özel tamamlayıcı sigorta farkı karşılayacak. Tamamlayıcı sigorta oluşturma yönünde çalışmalara da başladılar" diye konuştu. 


</TEXT>
</DOC>
