<DOC>
<DOCNO> 296591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonsiy11.html </URL>
<DATE> 2004/12/10/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Denktaş'tan Leyla Zana'ya sert tepki 
</HEADLINE>
<TEXT>

     KKTC Cumhurbaşkanı Rauf Denktaş, kapatılan DEP'in eski milletvekili Leyla Zana'nın Herald Tribune gazetesine verdiği ilana tepki olarak, ''Biz Rum cumhuriyetinde azınlık değiliz ve azınlık olarak hak istemiyoruz. Kürtler kendilerini azınlık addediyorlarsa yanlış addediyorlar. Çünkü büyük bir milletin ayrılmaz ve kopmaz bir parçasıdırlar'' dedi. 
     Denktaş, bir heyeti kabulü sırasında, ''Leyla Zana bir şeyi bilmiyor Türkiye üniter bir devlettir. Bir milletin varlığına dayanan bir devlettir ve o milletin bir parçası olarak Kürt-Türk ayrımı yapmaksızın kendileri de bugüne kadar yaşamışlardır, en yüksek makamlara çıkabilmişlerdir'' diye konuştu. 
     Denktaş, Kıbrıs Türklerine yeni bir hak verilmediğini ve yeni bir hak istemediklerini belirtti. 
     ''Ayrılmak istemenin dıştan pompalanan fikir olduğunu'' ifade eden Denktaş, ''Kendi kendilerine yazık ediyorlar. Büyük Türkiye'nin içerisinde Türk milletinin bir parçası olarak ayrım görmeksizin yaşamak kendileri için bir şereftir, bu ayrımcılıktan vazgeçsinler. Üniter bir devleti bölmeye çalışmak suçtur'' dedi. 
     Kıbrıs'ı ikiye bölmek için ayrılmadıklarını, devletsiz bırakıldıklarını ve 20 yıl bekledikten sonra devlet kurduklarını anlatan Denktaş, şunları kaydetti 
     ''Ben Sayın Zana'yı biraz akıllı bir hanım zannediyordum, meğer böyle yanlış örnekler koyarak, işi bulandırmaya çalışmaktan öteye bir gayreti yoktur, çok ayıp ediyor. Bunları ileri sürmek suretiyle burada kendi hak ve hürriyetleri için çalışan insanların davasını baltalamaktadır. Buna da hakkı yoktur.'' 
     
</TEXT>
</DOC>
