<DOC>
<DOCNO> 284322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sondun08.html </URL>
<DATE> 2004/10/29/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Erdoğan AB ile müzakere süreci uzun ve gergin olacak... 
</HEADLINE>
<TEXT>

     Başbakan Recep Tayyip Erdoğan, Türkiye'nin, Ermeni işgali altındaki Yukarı Karabağ ile ilgili sorunun Azerbaycan'ın toprak bütünlüğü çerçevesinde çözümünden yana olan tavrını ilk günden bu yana sürdürdüğünü belirterek, ''Ermenistan ile sınırların açılmasının bu ülkenin tavrına bağlı olduğunu'' bildirdi. 
     Erdoğan, Azerbaycan'da yayımlanan ''Üç Nokta'' gazetesine yaptığı açıklamada, Türkiye-Ermenistan ilişkilerinin normalleşmesi ve sınırların açılmasının önünde bazı engeller bulunduğuna işaret ederek, ''Bildiğiniz gibi, iki ülke sınırının Ermeni yönetimi tarafından tanınmaması, uydurma Ermeni soykırımının dünya tarafından tanınması konusunun Ermenistan'ın dış politikasında temel yönlerden biri olması ve tarihten kaynaklanan iki taraflı sorunların varlığı ilişkilerimize olumsuz etki yapıyor'' diye konuştu. 
     Aynı çerçevede Ermenistan'ın Yukarı Karabağ'da Birleşmiş Milletler tarafından alınan kararlara karşı çıkarak işgalci siyasetini sürdürmesinin de Türkiye-Ermenistan ilişkilerine engel olduğunu belirten Erdoğan, iki ülke arasındaki ilişkilerin normalleşmesi için, bu ülkenin Türkiye ve diğer komşularıyla iyi komşuluk ilişkileri kurması ve bu yönde siyasi iradeye sahip olduğunu göstermesi gerektiğini vurguladı. Erdoğan, ''Bu gerçekleşirse, Türkiye'nin diğer komşularıyla kurduğu iyi komşuluk halkasına Ermenistan da katılabilir'' dedi. 
     Erivan'ın ''önkoşulsuz diplomatik ilişki kurulması'' yönündeki açıklamalarını da değerlendiren Erdoğan, ''iyi komşuluk ilişkileri yönünde adım atma ve faaliyete geçmenin Ermenistan'ın sorumluluğu olduğunu'' kaydetti. 
     Türkiye'nin Yukarı Karabağ sorununun çözüm sürecinde yaptığı faaliyetleri de anlatan Erdoğan, barışçı çözüm sürecini desteklediklerini ifade ederek, ''son günlerde çözüm sürecinde bir aktiflik yaşandığını, Türkiye'nin de üye olduğu Minsk Grubu'nun son birkaç ayda yaptığı aktif çalışmaların sonuç vermesini ümit ettiklerini'' söyledi. 
     
     TÜRKİYE-AZERBAYCAN İLİŞKİLERİ 
     Türkiye ile Azerbaycan arasındaki kardeşlik ilişkilerin, gücünü derin tarihi, kültürel ve insani köklerden aldığını bildiren Erdoğan, ''İlişkilerimiz, devletlerin ömürleri için kısa sayılabilecek 14 yılda bugünkü mükemmel ve örnek gösterilebilecek düzeye ulaştı'' dedi. 
     ''AK Parti iktidarı olarak Azerbaycan'a her alanda verdiğimiz desteği, özellikle de Azerbaycan'ın önümüzdeki dönemde Avrupa değerler sistemi içerisinde yerine tam olarak almasına ve Avrupa-Atlantik kurumlarıyla entegrasyonunu tamamlamasına yönelik uluslararası platformlardaki yardımımızı devam ettirmek niyetindeyiz'' diye konuşan Erdoğan, karşılıklı ilişkilerin Bakü-Tiflis-Ceyhan BTC petrol boru hattının hayata geçirilmesiyle gelişeceğini, diğer enerji projelerinin gerçekleştirilmesiyle de daha geniş stratejik ortaklık düzeyine çıkacağını kaydetti. 
     
     TÜRKİYE'NİN AB'YE ÜYELİK SÜRECİ 
     Açıklamasında Türkiye'nin Avrupa Birliği'ne AB üyelik süreci ve son gelişmelere değinen Erdoğan, aralık ayında yapılacak AB zirvesi sırasında uygun karar çıkması durumunda, 2005'te üyelik müzakerelerine başlanacağını söyledi. 
     ''Müzakere süreci uzun ve gergin olacak. Sıkı çalışma, sabır ve yeterli mali kaynak talep eden bir süreç'' diyen Erdoğan, her alanda AB standartlarına ulaşılması için 100 bin sayfaya ulaşan AB ilkelerinin kabul ve tatbik edileceğini belirtti. 
     Erdoğan, 2010 yılı başlarında müzakereleri tamamlayarak AB'ye tam üyelik aşamasına ulaşmayı hedeflediklerini de belirtti. 
     Belirtilen süre içinde üyeliğin gerçekleşmemesi durumunda ne olacağı sorusu üzerine, Erdoğan şöyle konuştu 
     ''AB'nin kapılarını Türkiye'nin yüzüne kapatması söz konusu olamaz. AB böyle bir adımın olumsuz sonuçlanacağını bilir. Aralık ayında verilecek karar beklediğimizin aksi olursa, bu her şeyden önce AB ilkelerini Türk milletinin ve gelişmeleri izleyen herkesin gözünde hiçe indirecek. Özellikle böyle bir kararın Türk halkına izahı çok güç olacak.'' Türkiye'nin AB'ye, AB'nin Türkiye'ye ihtiyacı olduğunu vurgulayan Erdoğan, Türkiye'nin AB üyeliğinin Avrupa'ya ekonomik, siyasi ve kültürel alanda etkisini göstereceğini, genel olarak pazar genişlemesi ve enerji sektörünün büyümesine yol açacağını kaydetti. 
     Türkiye'nin üyeliğiyle AB'nin İslam dünyasındaki nüfuzunun artacağını belirten Erdoğan, ayrıca AB'deki çok kültürlülük temelinin güçleneceğini ifade etti. 
     
</TEXT>
</DOC>
