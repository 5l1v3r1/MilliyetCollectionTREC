<DOC>
<DOCNO> 271753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonspo31.html </URL>
<DATE> 2004/09/14/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Olimpiyat Şampiyonlarının gurur günü... 
</HEADLINE>
<TEXT>

     Olimpiyat oyunlarının kurumsal sponsoru Visa, Türkiye'nin 68 yıllık olimpiyat macerasında madalya kazanan sporcuları biraraya getirdi. 
     Lütfi Kırdar Uluslararası Kongre ve Sergi Sarayı'nda gerçekleştirilen törende, 1936-2004 yılları arasında düzenlenen olimpiyat oyunlarında Türkiye adına 36 altın, 19 gümüş, 19 bronz olmak üzere toplam 74 madalya kazanan 59 sporcuya şükran madalyası ve sertifika takdim edildi. 
     Gençlik ve Spor Genel Müdürü Mehmet Atalay, Türkiye Milli Olimpiyat Komitesi TMOK Başkanı Togay Bayatlı, federasyon başkanları, şampiyon sporcular, antrenörler ve spor camiasından pekçok kişinin katıldığı anlamlı törende hayatta olmayan ve organizsyona katılamayan şampiyon sporcuların yerlerine ise yakınları ödüllerini aldı. 
     
     ATALAY ''MADALYAYA GİDEN YOLLARINA FAYANS DÖŞÜYORUZ'' 
     Törende konuşan Gençlik ve Spor Genel Müdürü Mehmet Atalay, sporcuların başarılı olabilmesi için devlet olarak ellerinden gelen gayreti gösterdiklerini vurgulayarak, ''Sporcularımızın madalyaya giden yollarına fayans döşüyoruz'' dedi. 
     Türk sporcularının olimpiyatlarda şimdiye dek kazandığı 74 madalyanın çok olmadığını anlatan Atalay, Atina'da alınan 10 madalyanın geçmiş olimpiyatlara oranla başarı olduğunu, ancak kendilerini tatmin etmediğini kaydetti. 
     Atalay, ''Atina'nın rakibi ne Sydney, ne de madalya alamadan döndüğümüz diğer olimpiyatlardır. Bizim rakibimiz Almanya, İngiltere, Fransa, Rusya'dır... Onların ulaştığı madalya sayısını yakalamamak için hiçbir sebep yok. Yeterki elbirliğiyle çalışalım. Birlik ve beraberlik içinde başaramayacağımız hiçbir şey yok'' dedi. 
     Kendilerini eleştirenler dahil, devletin kimseye küsmeye hakkı olmadığını kaydeden Mehmet Atalay, Yüksek Öğretim Kurulu, belediyeler, sivil toplum örgütleri, kulüpler, federasyonlar, Milli Eğitim Bakanlığı ve diğer kuruluşlar ile işbirliği yaparak, Türkiye'de sporu hak ettiği yerlere taşıyacaklarını anlattı. 
     Okullarda beden eğitimi ders saatini 2'den 4'e çıkarmayı amaçladıklarını ifade eden Atalay, şampiyon sporculara da seslenerek, ''Lütfen sporu bıraktıktan sonra tribüne çıkmayın, sahada kalın. Teknik direktörlük, federasyon başkanlığı, genel müdürlük yapın, özellikle de uluslararası federasyonlarda görev alarak, Türk sporuna katkılarınızı buralarda sürdürün'' diye konuştu. 
     
     BAYATLI ''BİRBİRİMİZE DESTEK OLALIM'' 
     TMOK Başkanı Togay Bayatlı da, Atina'da alınan 10 madalyanın başarı olduğunu, ancak 70 milyonluk Türkiye'nin daha fazla madalya kazanan sporcular yetiştirmesi gerektiğine dikkat çekti. 
     Bayatlı, ''Bizim spor ailesi olarak birbirimizi destekleyip, kavga ve dedikodu ortamından uzaklaşmamız lazım. Birbirimize elbirliğiyle destek olalım. Elbirliğiyle Türkiye'ye daha çok madalyalar kazandıralım'' dedi. 
     Olimpiyatlarda madalya kazanan sporculara bu ülkenin maddi-manevi borcu olduğunu anlatan Bayatlı, ilerki yıllarda mağdur duruma düşmemeleri ve hak ettikleri değeri bulabilmeleri için Gençlik ve Spor Genel Müdürlüğü'nce çalışmalar yapıldığını, bundan büyük mutluluk duyduklarını ifade etti. 
     
</TEXT>
</DOC>
