<DOC>
<DOCNO> 265817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sonyas09.html </URL>
<DATE> 2004/08/23/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Alkol artık içilmeyecek solunacak 
</HEADLINE>
<TEXT>

     Amerikalı bir şirket tarafından tanıtılan cihaz sayesinde artık alkol içilmeyecek, ''solunacak''... 
     ''Sıvı olmayan alkol'' Alcohol without Liquid -AWOL adı verilen bu ağır ve pahalı cihazla, alkol tüketmek isteyip de kilo almak istemeyenlere, viski, votka benzeri alkollü ya da alkolsüz içeceklerin buharı nargile ağızlığına benzer bir ağızlıkla sunuluyor. 
     Cihazla verilen saf oksijen de ertesi gün ortaya çıkan baş ağrılarını engelliyor. 
     İngiliz lisansıyla cihazı üreten ve dağıtımını yapan ABD'deki Spirit Partners adlı şirketin genel müdürü Kevin Morse, ''Alkol bedene yemek borusundan değil, bronşlardan giriyor. Bu da AWOL'ün az miktarda kalori içermesini açıklıyor. Etkisiyse normal şekilde alkol alan bir yetişkinde yaptığı etkiyle aynı. Bir dozu solumak için 20 dakika yeterli'' dedi. 
     Alkol alan kişinin 24 saatte 2 kere olmak üzere saatte 20 dakika kullanması kaydıyla bu cihazın sağlık üzerinde olumsuz etkisinin bulunmadığını belirten Morse, yine de direksiyon başına geçilmemesi ve yaş sınırlaması gibi alkol kullanma talimatlarına uyulması gerektiğini hatırlattı. 
     Amerikalı yetkililerin, bar ve gece kulüplerinde sunulması beklenen ve bu hafta New York'ta bir barda tanıtımı yapılan 27 kilogramlık AWOL'ün yasal olup olmadığı hakkında inceleme başlattığı belirtiliyor. 
     Aynı anda 2 müşterinin kullanabileceği AWOL'ün fiyatı 3 bin dolar, 4 kişilik olanının ise 3 bin 700 dolar. 
     
</TEXT>
</DOC>
