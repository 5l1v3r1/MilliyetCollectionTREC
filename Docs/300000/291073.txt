<DOC>
<DOCNO> 291073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sondun55.html </URL>
<DATE> 2004/11/22/ </DATE>
<TIME> 23.12 </TIME>
<AUTHOR>  </AUTHOR>
<HEADLINE>
Cenevre'deki personelden Annan'a güven oyu... 
</HEADLINE>
<TEXT>

     Birleşmiş Milletler'in Cenevre'deki merkezine bağlı çalışan 4 bin kişiyi temsil eden yönetim, bir dizi skandalla karşı karşıya kalan Genel Sekreter Kofi Annan'a destek verdi. 
     Cenevre'deki BM Personel Eşgüdüm Konseyi Yürütme Bürosu'ndan yapılan açıklamada, New York'taki BM personeli sendikası tarafından cuma günü kabul edilen ve BM hiyerarşisinin üst düzeyinde ''bütünlük bulunmadığı'' eleştirisi getiren, ancak Annan'a güven oyu veren kararın desteklendiği belirtildi. 
     New York'taki sendika, Genel Sekreter Annan aleyhinde verilen güvensizlik önergesini cuma oylamış, BM Genel Sekreteri Kofi Annan'a destek verirken, BM yönetiminin üst seviyelerine ''güven duymadığını'' bildirmişti. 
     BM'nin kuruluşundan bu yana ilk kez yapılan oylamaya sunulan güvensizlik önergesi Kofi Annan ve BM yönetimine güven kalmadığı gerekçesiyle gündeme gelmişti. 
     Annan'ın karşı karşıya kaldığı ve BM'nin üst düzey yetkililerinin karıştığı skandallardan biri, BM Mülteciler Yüksek Komiseri Ruud Lubbers'in, personeli tarafından cinsel tacizde bulunmakla, skandallardan bir başkası da Genel Sekreter Yardımcısı Dileep Nair'in kayırmacılık ve cinsel taciz yapmakla suçlanması. 
     Annan'ın sözcüsü Fred Eckhard, Dileep Nair olayında, Genel Sekreterin Nair'i ''derin bir araştırmanın'' ardından muaf tuttuğunu açıklamıştı. 
     
</TEXT>
</DOC>
