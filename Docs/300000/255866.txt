<DOC>
<DOCNO> 255866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sondun43.html </URL>
<DATE> 2004/07/16/ </DATE>
<TIME> 22.26 </TIME>
<AUTHOR>  </AUTHOR>
<HEADLINE>
Gazze Şeridi'nde 5 Fransız kaçırıldı 
</HEADLINE>
<TEXT>

     Gazze Şeridi'nde, 5 Fransız vatandaşının kaçırıldığı bildirildi. 
     Filistinli güvenlik yetkilileri, ikisi kadın 5 Fransızın Han Yunus'ta bugün geç saatlerde silahlı Filistinlilerce kaçırıldıklarını, kaçırılan kişilerin bırakılması ya da kurtarılması için ellerinden geleni yapacaklarını söylediler. 
     Fransızların kaçırılması, Gazze'de son 10 saatte 3. kaçırma eylemi oldu. 
     İlk olarak, Filistin polis şefi Gazi El Cebali Gazze kentinde kaçırılmış, daha sonra varılan anlaşma sonucu bırakılmıştı. El Cebali'nin kaçırılmasını Cenin Şehitleri Tugayı üstlenmişti. 
     El Cebali'nin ardından, bölgenin güney bölümünde Askeri Koordinasyon yöneticisi Albay Halid Ebu Alula'nın Han Yunus'tan Gazze'ye dönerken kaçırıldığı bildirilmişti. 
     Ebu Alula'yı kaçıran şahısların, bir süre önce işlerinden atılan eski Filistinli polis oldukları ve Ebu Alula'nın bu kişilerin yeniden işe alınmalarında yardımcı olması önerisini reddettiği belirtiliyor. 
     
</TEXT>
</DOC>
