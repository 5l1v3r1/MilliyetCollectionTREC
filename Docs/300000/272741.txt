<DOC>
<DOCNO> 272741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sontur27.html </URL>
<DATE> 2004/09/17/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Bayındırbank'ın eski Başkanı Çörtük'ün yargılanmasına başlandı... 
</HEADLINE>
<TEXT>

     İşadamı Kamuran Çörtük ile Bayındırbank'ın eski 6 yöneticisinin, ''Bankalar Kanunu'na muhalefet'' gerekçesiyle yargılanmasına başlandı. 
     Bankacılık suçlarına ilişkin ihtisas mahkemesi olarak kurulan İstanbul 8. Ağır Ceza Mahkemesi'nde yapılan duruşmaya, tutuksuz yargılanan Kamuran Çörtük, bankanın eski genel müdürlerinden İsmail Emen ile Levent Tarhan ve eski yönetim kurulu üyesi Engin Erem katıldı. 
     Duruşmaya, diğer tutuksuz sanıklar Abdullah Çoban, Mümtaz Pehlivanlı ile Mehmet Fahim Tobur gelmedi. 
     Mahkeme Heyeti Başkanı, Şişli 5. Asliye Ceza Mahkemesi'nde, sanıklar hakkında ''emniyeti suiistimal'' suçlamasına ilişkin dava açıldığını, ancak fiilin 4389 sayılı Bankalar Kanunu'nun 22 3. maddesi kapsamına girebileceği gerekçesiyle ''görevsizlik'' kararı verilerek, dosyanın bu mahkemeye gönderildiğini hatırlattı. 
     Müşteki Bayındırbank ve BDDK'nın duruşmalara müdahil olarak katılması yönünde karar alan mahkeme, sanıkların sorgusuna geçti. 
     
     İŞADAMI ÇÖRTÜK'ÜN SAVUNMASI 
     Sorgusu yapılan Kamuran Çörtük, bankanın kuruluşundan fona devredildiği tarihe kadar Yönetim Kurulu Başkanlığı görevini yürüttüğünü belirterek, Samko Mühendislik ve İnşaat AŞ'ye verilen kredinin yasalara uygun olduğunu söyledi. 
     Bankanın, 20 Ekim 1999 tarihinde firmaya 1 trilyon 175 milyar lira kredi çıkardığını kaydeden Çörtük, ''Bu şirketten aynı gün Bayındır İnşaat şirketine 940 milyar lira aktarılması tamamen ticari ilişkiler sonucudur'' dedi. 
     TMSF'ye olan borçlarının 125 milyon dolar, diğer bankalara da 390 milyon dolar olduğunu belirten Çörtük, yapılan anlaşma gereği toplam borçlarının 42 milyon dolarının ödendiğini ifade ederek, ''Halen de borçlarımıza sadık kalarak bu ödemelerimize devam ediyoruz. Suçsuzum, beraatıma karar verilmesini talep ediyorum'' diye konuştu. 
     Sorguları yapılan diğer sanıklar da kredi verilen Samko şirketinin Antalya Havalimanı, Tatilya ve Ankara'daki Bayındır Hastanesi'nin inşaatını yaptığını ve kredibilitesinin yüksek olduğunu ifade etti. 
     Mahkeme heyeti, ifadeleri alınan 4 sanığın duruşmalardan vareste tutulmasını kararlaştırarak, diğer 3 sanığın sorgularının yapılabilmesi amacıyla duruşmayı erteledi. 
     
     İDDİANAME VE ''GÖREVSİZLİK'' KARARI 
     Şişli Cumhuriyet Savcılığı'nca hazırlanan iddianamede, sanıkların ''hizmet yoluyla emniyeti suiistimal'' suçunu işledikleri iddiasıyla cezalandırılmaları isteniyordu. 
     Yargılama aşamasında mahkeme, 1 trilyon 175 milyar liralık kredinin 940 milyar liralık bölümünün, alındığı gün Samko şirketinden Bayındırbank'ın sahibi Kamuran Çörtük'e ait Bayındır İnşaat'a aktarılması nedeniyle, fiilin Bankalar Kanunu'na muhalefet olduğu gerekçesiyle ''görevsizlik'' kararı vermişti. 
     Kamuran Çörtük ile diğer 6 sanığın, bankacılık suçlarına ilişkin kurulan ihtisas mahkemesinde, 4389 sayılı Bankalar Kanunu'nun 22 3. maddesi uyarınca, 6 yıldan 12'şer yıla kadar ağır hapis cezasına çarptırılmaları isteniyor. 
     
</TEXT>
</DOC>
