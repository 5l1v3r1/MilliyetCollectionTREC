<DOC>
<DOCNO> 290781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/spor/spo02.html </URL>
<DATE> 2004/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçağı kaçtı evde kaldı 
</HEADLINE>
<TEXT>


Ailevi problemleri nedeniyle Brezilya'dan zamanında yola çıkamayan Fenerbahçe'nin yıldız oyuncusu Alex de Souza, Gaziantep'e gidemedi 

YUSUF DURSUN 


Şok etkisi yaptı 
FENERBAHÇE Yönetimi, Alex de Souza'yı Gaziantepspor maçına yetiştirmek için film gibi senaryolar hazırlarken, dün Brezilyalı oyuncudan gelen haber şok etkisi yarattı. Yıldız futbolcu ailesindeki bazı sağlık problemleri nedeniyle uçağı kaçırdığını bildirince, Teknik Direktör Christoph Daum, Alex'i, Gaziantepspor maçının 18 kişilik kadrosundan çıkardı. 

Önder de gitmedi 
TEKNİK Direktör Daum'un, Alex'in daha sonra Gaziantep'e getirilmesi önerisine karşı çıktığı ve "İstanbul'da kalıp, dinlensin. Ona Lyon maçında ihtiyacımız olacak" dediği öğrenildi. Alman çalıştırıcı, sakatlığı bulunan Önder'i de kadroya dahil etmedi. Daum'un, Alex ve Önder'in yokluğunda Serkan Balcı ile Fabiano'ya ilk on birde şans vermesi bekleniyor. 

Coşkulu karşılama 

ÖZEL bir uçakla dün öğleden sonra Gaziantep'e giden Fenerbahçe kalabalık bir taraftar grubu tarafından coşkuyla karşılandı. Sarı - Lacivertli ekibi davullu - zurnalı, meşaleli bir törenle karşılayan taraftarlar havalimanını "Şampiyon Fenerbahçe" tezahüratlarıyla inletti. Taraftarlar Daum'un yanısıra Van Hooijdonk ve Nobre'ye de büyük ilgi gösterdi. Bu arada otobüsle kalacağı otele giden Fenerbahçe kafilesi önlerinde olan kazayı korkulu gözlerle izledi. 

Kemal'in geri dönüşü 

GEÇTİĞİMİZ sezon sakatlanan ve ağır bir operasyon geçiren Kemal, yedi ay sonra kadroya girdi. Teknik Direktör Daum, genç oyuncusunu moral bulması amacıyla sürpriz bir şekilde Gaziantep'e götürürken, Kemal, "Şu an Dünya'nın en mutlu insanı benim. Formamı, takım arkadaşlarımı çok özledim. Umarım son dakikalar bile olsa oyuna girme şansı bulurum" dedi. 

Fatih Akyel kayıplarda 

SARI - Lacivertli takımın tecrübeli oyuncusu Fatih Akyel ile Teknik Direktör Daum arasındaki ipler kopma noktasına geldi. Bu sezon sadece Manchester maçında ilk on birde yer bulan ancak kötü futbolu nedeniyle büyük eleştiri toplayan Fatih, hiçbir sakatlığı olmamasına rağmen yine kadroya giremedi. Fatih'in bu duruma sert tepki gösterdiği öğrenildi. 

Gaziantep - Fenerbahçe 

Kadrolar 
GAZİANTEP 
Hasagiç 
Bekir 
Gökhan 
Bouazizi 
Bülent 
Tarek 
Andre 
Erdal 
İlhan 
Jaziri 
Lazarov 
H.Özer 

FENERBAHÇE 
Rüştü 
Serkan 
Luciano 
Servet 
Ümit 
M. Yozgatlı 
Aurelio 
Fabiano 
Tuncay 
Nobre 
Hooijdonk 

STAT Kamil Ocak, SAAT 19.15 
HAKEM Oktay Demiray 
TV Lig TV - Naklen 
CEZALI Mehmet Polat G.Antep 


</TEXT>
</DOC>
