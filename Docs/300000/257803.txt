<DOC>
<DOCNO> 257803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/spor/spo01.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal maziye döndü 
</HEADLINE>
<TEXT>


Beşiktaş Teknik Direktörü Del Bosque'nin ilk icraatı takıma disiplin getirmek oldu. İspanyol hoca, Siyah - Beyazlı takımı zaferlere taşıyan 4 - 4 - 2'ye dönerek de doğru bir adım attı 

HABER YORUM BİLAL MEŞE 


BEŞİKTAŞ ile toplam sekiz gün bir arada oldum. Bu süreçte, üç hazırlık maçı ve de çok yoğun geçen antrenmanlar izledim. Program, futbolcuları bıktırmayacak düzeydeydi. Benim asıl dikkatimi çeken Del Bosque ve üç yardımcısının, antrenmanlardaki iş ciddiyetiydi. İspanyol ekip, bunu takıma hemen monte etmiş. 
Del Bosque'nin kapalı kapılar ardında gerçekleştirdiği taktik antrenmanlarını izleyemedik Ancak hazırlık maçlarından aldığımız ip uçları, İspanyol hocanın taktiksel olarak önemli değişiklikler yapacağı yönünde. Uzun yıllardır 3 - 5 - 2 oynayan Beşiktaş, yeniden 4 - 4 - 2 sistemine döndü. Siyah - Beyazlılar, bu düzenle Milne döneminde üç şampiyonluğa imza atmıştı. Yeni transferleri de hesaba katarsak, Beşiktaş eski günlerine dönmeye hazır... Del Bosque ve yeni on bir oyuncu, Kartal için hem taze kan, hem de büyük umut. Takımda bu sezon inanılmaz bir rekabet yaşanacak. Öyle ki, bir zamanlar takımın temel taşları olan bir çok oyuncuyu, bu sezon ya yedekte göreceğiz, ya da tribünde... 

İnce mesajlar yolladı 
İspanyol hoca geçen sezonun maç kasetlerini izlerken dersini de iyi çalışmış. Antrenmanlarda kimlerin kaçak dövüştüğünü bizim kadar biliyor. Basın toplantılarında futbolcularının disiplinini överken, öyle ince göndermeler yaptı ki, mesajlar adreslerine hemen ulaştı. 
İbrahim Toraman, Bosque'nin en büyük kozlarından. Ancak Toraman'ın, sakatlığı oyun planlarını ve stratejisini şimdilik alt üst etti. Defans ile orta sahanın arasında görev yapacak olan Toraman'ı herkes sabırla bekliyor. 
Yeni gelenlerin birçoğunu zaten biliyoruz. Ancak bilmediğimiz iki oyuncu vardı. Birisi İbrahim Akın, diğeri Çağdaş... İbrahim, çok genç ve de iyi bir kumaş. Ağızı var, dili yok. Biraz fiziği gelişirse, bana göre Akın, Beşiktaş'a uzun yıllar hizmet eder. Çağdaş da kampta gözümüze çarpan başka bir yetenek. İyi bir stoper, iyi bir kesici. Savaşçılığı ve pres gücü müthiş... Savunmayı zorlayacak isimlerin başında geliyor. 

Hazırlık maçları 

Beşiktaş - Brondby 2 - 0 
Beşiktaş - Salzburg 0 - 0 1 - 3 pen. 
Beşiktaş - H.Berlin 1 - 3 
Beşiktaş - 1860 Münih 1 - 2 
Beşiktaş - Partizan 0 - 0 4 - 5 pen. 
Beşiktaş - Bielefeld 1 - 1 10 - 9 

Yenilerin karnesi 

Murat Şahin 
Yeni transfer edilen genç kaleci, hazırlık maçlarında tam puan aldı. 

Fatih Sonkaya 
Çalışmalara katılımı, hırsı ve savaşçılığıyla ön plana çıktı. Alkış aldı. 

Ali Güneş 
Şans bulduğu maçlarda çok iyi oynadı. Yeni sezonda formaya çok yakın. Kalitesini hemen ispatladı. 

Mustafa Doğan 
Tecrübesi ve savaşçı kimliğiyle ön plana çıktı. Kampın iyilerindendi. Uyum sorunu kesinlikle yaşamadı. 

Okan Buruk 
Yetenekleri ve kalitesi belli. Hazırlık maçlarında takımın en iyilerindendi. 

Çağdaş 
Alpay'ı anımsatan bir stili var. Stoperde olması gereken özelliklere sahip. 

Berkant Göktan 
Orta alanın göbeğinde şans buldu. Kendisini ispat etmek için çok çalıştı. Fizik güç olarak eksikleri var. 

İbrahim Toraman 
Kampta göze geldi. Sakatlanınca idmanları kaçırdı. Yeni sezonda Del Bosque'nin defanstaki jokeri olacak. 

İbrahim Akın 
Zamana ihtiyacı var. Kamp boyunca gelecek için olumlu ışıklar verdi. Teknik heyetin gözüne giriyor. 

Veysel 
Arkadaşlarına çabuk ısındı. Antrenmanlarda gayet istekliydi. Şık goller attı. Beşiktaş için iyi bir kazanç oldu. 

Carew 
Takıma geç katıldı. İlk maçında 13. dakikada sakatlandı. Yeni sezonda Beşiktaş'ın en büyük silahı olacak. 

'Beşiktaş aldatıyor' 

Celta Vigo Başkanı Horacio Gomez, Siyah - Beyazlı kulübün, Juanfran için hiçbir zaman 2.5 milyon Euro teklif etmediğini, miktarın 2 milyonun altında olduğunu söyledi 

MEHMET ÇİFTÇİ 

Sessizliğini bozdu 
BEŞİKTAŞ Teknik Direktörü Del Bosque'nin mutlaka takımda görmek istediği, bu nedenle transferi için anlaşma sağladığı Juanfran için Celta Vigo kulübü de sessizliğini bozdu. MİLLİYET'e açıklama yapan İspanyol kulübünün Başkanı Horacio Gomez, "Beşiktaş kamuoyunu yanıltıyor" dedi. Gomez, Siyah - Beyazlı kulübün, Juanfran için kendilerine hiçbir zaman 2.5 milyon Euro teklif etmediğini, miktarın 2 milyonun çok altında olduğunu söyledi. 

"Hiç etik değil" 
BAŞKAN Gomez, Beşiktaş'ın ilk kez geçen perşembe günü kendileriyle temasa geçtiğini, Juanfran'ın fiyatını aldıktan sonra "Biz, sizi arayacağız" dediğini belirtti, "Ancak o günden beri ses seda çıkmadı" diye konuştu. İspanyol kulübünün Başkanı, Del Bosque ve Beşiktaş yönetiminin, Juanfran ile temasa geçerek anlaşmasını da etik bulmadığını vurguladı, "Türk kulübünün sadece futbolcunun üzerine oynamasını doğru bulmuyorum" ifadesini kullandı. 

'Bu paraya nasıl verebilirim' 
CELTA Vigo Başkanı, Juanfran'ın gitmek istediğini zaten kendilerine bildirdiğini hatırlattı ve şöyle devam etti "Beşiktaş Juanfran'ı istiyorsa, çok daha rasyonel bir fiyatla gelmek zorunda. Zaten biz çok para talep etmiyoruz. Ama şunu da düşünsünler bir başkan olarak, İspanya Milli Takımı'nın formasını giyen ve ligin en iyi sol kanat oyuncusu olarak bilinen futbolcuyu 2 milyonun altına inip, bir jest yaparak nasıl verebilirim". 

Beşiktaş dikkat Atletico devrede 

JUANFRAN'IN transferi için Atletico Madrid'in de devreye girdiği bildirildi. Celta Vigo ile temasa geçen İspanyol kulübünün, Beşiktaş'tan daha fazla bonservis ücreti önerdiği ve transferin bitmesi için acele ettiği öğrenildi. Bu arada Beşiktaş kulübünün de, salı ya da çarşambaya kadar Juanfran transferine noktayı koymayı planladığı ve Celta Vigo ile son kez pazarlık yapacağı belirtildi. 

Tunaoğlu ve Koray'a anma 

BEŞİKTAŞ'IN iki unutulmaz ismi Yusuf Tunaoğlu ve Cenk Koray ölümlerinin 4. yılında mezarları başında anıldılar. İlk tören eski yöneticilerden gazeteci - yazar Cenk Koray için yapıldı. Üyeler daha sonra efsane futbolcu Yusuf Tunaoğlu'nun kabri başında buluştu. Diğer yandan eski yöneticilerden Şan Ökten de ölümünün 17. yıldönümünde bugün Nakkaştepe'deki mezarı başında anılacak. 


</TEXT>
</DOC>
