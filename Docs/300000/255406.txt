<DOC>
<DOCNO> 255406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonsiy25.html </URL>
<DATE> 2004/07/14/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Vecdi Gönül TBMM Başkanlığı gibi bir düşüncem yok 
</HEADLINE>
<TEXT>

     Milli Savunma Bakanı Vecdi Gönül, TBMM Başkanlığı'na adaylığı düşünmediğini söyledi. 
     Darıca Beldesi'ndeki Ülkün Yalçın Lisesi'nin temel atma töreninin ardından Gebze Belediyesi'ni ziyaret eden Bakan Gönül, Belediye Başkanı İbrahim Pehlivan'dan çalışmaları hakkında bilgi aldı. 
     Ziyareti sırasında, TBMM'nin 14 Eylül'de toplanacağını 1 Ekim'de de TBMM Başkanlığı ve komisyon seçimlerinin yapılacağını belirten Gönül, bir gazetecinin TBMM Başkanlığı için adının geçtiğini hatırlatması üzerine, ''Benim böyle bir düşüncem yok'' dedi. 
     NATO zirvesiyle ilgili bir soruyu da yanıtlayan Gönül, Türkiye'nin güzel ev sahipliği yaptığını belirterek, şunları kaydetti 
     ''Türkiye önemli, büyük organizasyonların başarıyla yürüttü. Dışişlerimiz, güvenliğimiz çok güzel çalışma gösterdi. ABD Başkanı Bush, bu organizasyondan çok memnun kalmış olmalı ki, şahsıma ve eşime gümüş bir hatıra eşya gönderdi.'' 
     
</TEXT>
</DOC>
