<DOC>
<DOCNO> 284758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/spor/aspo.html </URL>
<DATE> 2004/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Övünmekte çok haklısın 2-1 
</HEADLINE>
<TEXT>


Beşiktaş, Fenerbahçe'nin yenilgi orucunu bozdu, kötü giden sezondan sonra evinde aldığı derbi galibiyetiyle doyasıya coştu. John Carew'in enfes vuruşu ağlarla buluştu. Mustafa Doğan'ın kafası, konuk ekibi dondurdu. Hooijdonk'un penaltısı teselli oldu 

BİLAL MEŞE 


Kim ne derse desin derbinin ikinci yarısı bizi futbola doyurdu. İlk yarıda her iki takımda savunmalarını sağlam tuttular, kontrollü oynadılar. Emre, Nobre'yi, Servet ise oyunda kaldığı süre içinde Carew'i kovaladı. Kontrollü futbol, zevki ve heyecanı getirmezken akıllarda sadece bir pozisyon kaldı. 

Sergen'e yakışmadı 
Oyunun ilk 20 dakikasında Fenerbahçe pozisyon bulamamasına karşın daha etkili gözüken taraftı. Ne var ki, kronometrenin 30. dakikayı gösterdiğinde Juanfran'ın soldan kullandığı taç atışından gelen topu Carew kafa ile Sergen'e indirdi. Tecrübeli futbolcu gelişine soluyla dokundu, meşin yuvarlak Rüştü'nün ayağından geri döndü. İşte bu dakika, Beşiktaş'ı ayağa kaldıran, Fenerbahçe'yi sahasına kapatan pozisyondu. 
İkinci yarının başlamasıyla birlikte seyirci desteğini de arkasına alan Beşiktaş 54. dakikada Carew'in muhteşem golüyle öne geçti. İbrahim Üzülmez soldan topu Carew'e çıkardı. Servet dokunmak istedi. Ancak Carew topu sökerek yay üzerinden nefis vurdu ve topu köşeye bıraktı 1 - 0 Norveçli yıldızın attığı bu golle de güven kazanan Beşiktaş 62. dakikada bu kez Mustafa Doğan'ın golüyle durumu 2 - 0 yaptı. Sağdan kazanılan serbest atışı Sergen kullandı. Mustafa Doğan savunmanın ortasından yükseldi, kafayı çaktı, Rüştü'nün çabalarına rağmen top filelerle ikinci kez kucaklaştı. 

Olmadı Üzülmez 
Mustafa Doğan'ın golünden sonra farkı düşünen Beşiktaş'ın bu hayali 67. dakikada İbrahim Üzülmez'in kırmızı kart görmesiyle suya düştü. Bu dakikada Alex'in sağdan kullandığı korner atışından gelen topa Luciano, kafayı vurdu. Savunmayı geçen meşin yuvarlağı İbrahim Üzülmez köşede elle kesince hem oyundan atıldı, hem de penaltıya neden oldu. Penaltı kararı sonrası tartışmalar nedeniyle atış 69. dakikada kullanıldı. Van Hooijdonk nefis bir vuruşla topu tavana taktı 2 - 1 

Yerinde değişiklikler 
Üzülmez'in kırmızı kart görmesinden sonra Del Bosque'nin Çağdaş'ı oyuna alması teknik adam doğrusuydu. 23 dakika Fenerbahçe karşısında müthiş bir savunma yapan Beşiktaş bu süreç içinde 84'te Nobre ve 90'da Luciano'ya iki pozisyon verdi. Ne varki her iki oyuncu da topu auta gönderirken kaderlerine de razı oldular. 
Evet, Beşiktaş, Süper Lig'deki çıkışını derbide de sürdürdü. Fenerbahçe gibi bir rakibi yenerek üç altın puan alan Beşiktaş gelecek için iyi sinyaller vermeye başladı. 

Pankart şov 

Fotoğraflar Cengiz Malgır 

Beşiktaşlı taraftarlar maç öncesi "Türkiye Cumhuriyeti'ne hoş geldiniz" pankartı açtı. Ezeli rakiplerine gönderme yapan Siyah - Beyazlılar ayrıca "Fener siyah sever" pankartının yanına Ferdinand, Madida, Amokachi, Nouma ve Carew'in fotoğraflarını astı. 

Nobre hastanelik oldu 

KARŞILAŞMANIN son dakikalarında Beşiktaşlı iki futbolcu arasında kalarak yüzünün sağ tarafına darbe alan Nobre, maçtan sonra apar topar taksiye bindirilerek Acıbadem Hastanesi'ne götürüldü. Alnına dikiş atılan Brezilyalı oyuncunun kulağında da ağrı olduğu açıklandı. Bir süre kontrol altında tutulan Nobre'nin ayrıca MR'ı da çekildi. Daha sonra evine gönderilen golcü oyuncunun ciddi bir problemi bulunmadığı belirtildi. 

İbrahim Hep beni buluyor 

DANİMARKA milli maçı ve Ankaragücü sınavının ardından Fenerbahçe karşısında da penaltıya yol açan İbrahim talihsizlikten dert yandı. Tecrübeli oyuncu, "Penaltı pozisyonunda refleks olarak elimi kaldırdım. Hep beni buluyor. Bunların üst üste gelmesi şanssızlık. Tabii ki istemezdim. İnşallah bir daha başıma gelmez. Ancak sağlık olsun" dedi. İbrahim, 11. hafta sonunda Beşiktaş'ta kırmızı kart gören beşinci isim oldu. 


</TEXT>
</DOC>
