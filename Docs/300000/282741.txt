<DOC>
<DOCNO> 282741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonspo03.html </URL>
<DATE> 2004/10/23/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Del Bosque, forvetini buldu 
</HEADLINE>
<TEXT>

     Forvet hattındaki sıkıntıyla bunalan Del Bosque, dünkü idmanda bu alanda İbrahim Akın, Carew, Tümer ve Veysel’i değişmeli olarak oynattı 
     
     Gerisi sağlam ama... 

     Tayfun Korkut, Çağdaş Atan ve Ali Güneş’in cezalarının son bulmasıyla savunma ile orta alanda rahatlayan teknik direktör Vicente Del Bosque, bu kez de hücumdaki sorunlar nedeniyle sıkıntı yaşamaya başlamıştı. Çünkü John Carew yorgun ve formsuz, Pancu sakat, Sergen ise ağrıları nedeniyle büyük sorun yaşıyordu. Eldeki tek sağlam golcü Veysel de haftalardır forma giymiyordu. Son üç gündür antrenmanları basına kapatan İspanyol hoca, kapalı kapılar ardında bu bölge için değişik olasılıkları denedi. 
     
     Tayfun göreve dönüyor 

     4-0 kazanılan Diyarbakırspor maçındaki savunma kurgusunu hiç değiştirmeyen Del Bosque, ön liberoda Okan Buruk’un yerine Tayfun Korkut’u oynattı. Forvette ise John Carew, İbrahim Akın ve Veysel Cihan’ın yanı sıra sürpriz bir isme daha şans tanıdı Tümer Metin... Başarılı çalıştırıcının, cezaları bitmesine karşın İbrahim Toraman, Ali ile Çağdaş’ı hiç as takıma almaması dikkat çekerken, Sergen Yalçın’ın durumunun henüz netlik kazanmaması ise Del Bosque’yi ikilemde bırakan bir gelişmeydi. 
     
</TEXT>
</DOC>
