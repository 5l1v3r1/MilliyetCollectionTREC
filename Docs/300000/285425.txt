<DOC>
<DOCNO> 285425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/soneko33.html </URL>
<DATE> 2004/11/02/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Renault MAİS Ani vergi artışları yabancı sermayeye büyük darbe 
</HEADLINE>
<TEXT>

     Renault MAİS Genel Müdürü İbrahim Aybar, otomobillerde özel tüketim vergisi ÖTV artışını değerlendirirken, ''bu tür ani vergi artışlarının yabancı sermaye ile birlikte ihracat yatırımları için büyük bir darbe ve çok ciddi engel oluşturduğunu'' savundu. 
     İbrahim Aybar, yaptığı yazılı açıklamada, 4 Kasım'dan geçerli olmak üzere Özel Tüketim Vergisi oranlarının silindir hacmi 1600 cm3'e kadar olan otomobillerde yüzde 30'dan yüzde 37'ye, silindir hacmi 1600 -2000 cm3 arasındaki otomobillerde yüzde 52'den yüzde 60'a, silindir hacmi 2000 cm3'ü geçen otomobillerde ise yüzde 75'den yüzde 84'e yükseltildiğini anımsattı. 
     Böylece özel tüketim vergilerinde 7 ile 9 puan arasında değişen artış yapıldığına işaret eden Aybar, otomobillerde ÖTV'nin yanı sıra, ÖTV'li matrahtan yüzde 18 oranında KDV de alındığına dikkat çekerek, söz konusu artışların toplam vergi yükü açısından yansımasının 1600 cm3'e kadar olan otomobillerde yüzde 8,3, 1600 cm3 ile 2000 cm3 arası otomobillerde yüzde 9,4 ve 2000 cm3'ü aşan otomobillerde yüzde 10,6 oranında olduğunu bildirdi. 
     
     1 PUANLIK ARTIŞ PAZARDA YÜZDE 3 DARALMA 
     Ülke ekonomisi ve büyümesine katkısı çok büyük olan otomotiv sektörünün ekonominin lokomotif sektörlerinden olduğunu vurgulayan İbrahim Aybar, otomotiv sektörünün ihracat açısından da ülkenin 2. sektörü konumunda bulunduğunu kaydetti. 
     Türkiye'de otomobil vergi oranlarının AB ülkeleri seviyesine indirilmesi ve tescil vergilerinin artırılarak AB ülkelerinde uygulanan seviyelerin çok üzerine çıkarılmaması gerektiğini belirten Aybar, şu görüşleri dile getirdi 
     ''Vergi oranında yapılan her 1 puanlık artış yüzde 3 oranında pazarın daralmasına neden olmaktadır. Daha fazla istihdam oluşturmak, daha fazla yabancı sermaye yatırımı çekmek, ekonomik büyüme sağlamak ve ihracatı artırmak için otomobil sektörünü canlı tutmamız gerekmektedir. 
     Bu ÖTV artışının, Türkiye'de bitmiş otomobil ithalatının 7,5 milyar dolara çıkmış olmasından kaynaklandığı açıklandı. Halbuki bitmiş otomobil ithalatı sadece 2,8 milyar dolar mertebesindedir. Türkiye'de üretilen ve 8,5 milyar dolar seviyesinde ihracatı gerçekleşen otomotiv ürünlerinin imalatı için yapılan ithalatı bununla karıştırmamak gerekmektedir. Bu bir yanılgıdır. Türkiye'de bir ihracat atağı yakalanmıştır, fakat bu tür ani vergi artışları yabancı sermaye ile birlikte ihracat yatırımları için büyük bir darbe ve çok ciddi engel oluşturmaktadır.'' Renault MAİS Genel Müdürü İbrahim Aybar, yapılan son düzenlemenin Türkiye otomotiv sektöründe genellikle satış rakamlarının olumlu gelişmeler göstermesini öngördükleri yılın son iki ayını olumsuz yönde etkileyeceğini düşündüklerini bildirdi. 
     
     CLIO SYMBOL'DA 1.1 MİLYAR LİRALIK ARTIŞ 
     Aybar açıklamasında, artıştan etkilenmemek için otomobil satın alan müşterilerinin vergi işlemlerini en geç yarın akşama kadar yaptırmaları gerektiğini hatırlattı. 
     Bu arada yüzde 30 ÖTV ile Clio Symbol Authentique 1.4'ün 17 milyar 597 milyon lira olan anahtar teslim fiyatı, yüzde 37 ÖTV ile 1 milyar 95 milyon lira artışla 4 Kasım'da 18 milyar 692 milyon liraya yükselecek. 
     Megane II Authentique 1.4 16 v, 1 milyar 772 milyon lira artışla 29 milyar 698 milyon liradan, Clio Authentique baz 1.2 16 v de 1 milyar 213 milyon lira artışla 20 milyar 163 milyon liradan satılacak. 
     
</TEXT>
</DOC>
