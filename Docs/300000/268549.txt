<DOC>
<DOCNO> 268549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonyas01.html </URL>
<DATE> 2004/09/02/ </DATE>
<TIME> 00.15 </TIME>
<AUTHOR>  </AUTHOR>
<HEADLINE>
Mahsun Kırmızıgül'ün konserinde arbede .. 
</HEADLINE>
<TEXT>

     Beşiktaş Belediyesi'nin, 1 Eylül Dünya Barış Günü etkinlikleri çerçevesinde İnönü Stadı'nda düzenlediği ''Barış Şöleni''nde olaylar çıktı. 
     Şölen sırasında sahne alan Mahsun Kırmızıgül'ün sevilen şarkılarını seslendirdiği sırada bazı kişiler tribünlerden aşağıya inerek sahneye ulaşmaya çalıştı. 
     Bu sırada tribünlerde ve saha kenarında bekleyen özel güvenlik görevlileri, bu kişilerin sahneye ulaşmasını engelledi. Güvenlik görevlileri, gençleri tartaklayarak, karga-tulumba sahanın dışına çıkardı. Müdahalede, özel güvenlik şirketinin köpekleri de kullanıldı. 
     Gençlere müdahalenin sert olduğunu belirten vatandaşlar ile güvenlik görevlileri arasında tartışmalar yaşandı. Tribünlerden sahaya pet şişe, koltuk ve çeşitli maddeler atıldı. 
     Şölen öncesinde henüz hazır durumda olmadığı için çevresi bariyerlerle çevrilen ve kimsenin girmesine izin verilmeyen çim sahada onlarca güvenlik görevlisi bulunmasına rağmen, olayı görüntülemek için sahaya giren basın mensuplarıyla saha görevlileri arasında tartışma yaşandı. 
     Bu arada, söz konusu olaylar yaşanırken Mahsun Kırmızıgül, vatandaşları Dünya Barış Günü'nde sakin olmaları konusunda uyardı. Bu uyarıya rağmen olaylar yatışmazken, sanatçı şarkılarını seslendirmeye devam etti. 
     
</TEXT>
</DOC>
