<DOC>
<DOCNO> 288088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonspo05.html </URL>
<DATE> 2004/11/11/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Hidayet 13 sayı attı, Mehmet Okur 7 sayı ile oynadı... 
</HEADLINE>
<TEXT>

     ABD Profesyonel Basketbol Ligi'ne, bu sabaha karşı yapılan 10 maçla devam edildi. 
     Hidayet Türkoğlu'nun forma giydiği Orlando Magic, deplasmanda Washington Wizards'a 106-96 yenildi. 
     Maça yedekten katılan Türkoğlu, 28 dakika oyunda kalarak 13 sayı, 2 hücum, 3 savunma ribauntu, 3 asist ve 1 top çalmalık performans sergiledi. 
     Magic'de, Grant Hill'in 24 sayı, 6 ribaunt ve 4 asist, double-double yapan Steve Francis'in de 23 sayı, 10 ribaunt ve 7 asistlik performansları galibiyete yetmedi. 
     Öte yandan, Larry Hughes'un 26 sayı, 5 ribaunt ve 4 asist, double-double yapan Antawn Jamison'ın ise 26 sayı, 11 ribaunt ve 2 asistlik performansları, Wizards'a, bu sezon evinde aldığı ilk galibiyeti getirdi. 
     Mehmet Okur'un takımı Utah Jazz, sahasında Toronto Raptors'a 104-95 yenilerek, 4 maçlık galibiyet serisinin ardından bu sezonki ilk mağlubiyetini aldı. Sahada 21 dakika kalarak pota altında iyi çalışan Okur, bu süre içinde 7 sayı, 10 ribaunt, 1 asist ve 1 blokluk oyun çıkardı. 
     Raja Bell'in 20 sayı, 1 ribaunt ve 1 asist, Carlos Boozer'ın da 19 sayı, 5 ribaunt ve 3 asistlik performansları, yenilgiyi engelleyemedi. 
     Raptors'da ise 20 sayı, 7 ribaunt ve 2 asistli Chris Bosh, 16 sayı, 1 ribaunt ve 5 asistli Vince Carter, galibiyete en çok katkıda bulunan isimler oldular. 
     
     GÜNÜN EN SKORER İSMİ 38 SAYIYLA LEBRON JAMES 
     Günün en bol skorlu maçı ise Phoenix Suns'ın bu sezon ilk yenilgisini aldığı Cleveland Cavaliers maçı oldu. 
     Uzatma dakikalarına giden ve 114-109 Cleveland'ın galibiyetiyle sonuçlanan maçta, LeBron James, bu sezon içindeki en fazla sayısına ulaştı ve günün de en skorer ismi oldu. 38 sayı, 10 ribaunt ve 6 asistle double-double yaparak, hem pota altından hem de sayılarıyla takımına galibiyeti getiren James, maçın yıldızı oldu. Zydrunas Ilgauskas, 24 sayı, 6 ribaunt ve 1 asistle James'i takip etti. 
     Suns'da ise Shawn Marion'un 22 sayı, 12 ribaunt ve 3 asist ile Amare Stoudemire'in 20 sayı, 4 ribaunt ve 1 asistlik performansları takımlarını yenilgiden kurtaramadı. 
     ''Sakatlar listesi''ne alındığı için maçlara çıkamayan İbrahim Kutluay'ın takımı Seattle Supersonics, sahasında Sacramento Kings'i 108-78 yendi. 
     
     Günün diğer maçlarında alınan sonuçlar şöyle 
     Boston Celtics-Portland Trail Blazers 90-88. 
     Philadelphia 76'ers-New Jersey Nets 108-100 uzatmada . 
     Los Angeles Clippers-Indiana Pacers 102-68. 
     Memphis Grizzlies-Los Angeles Lakers 110-87. 
     Milwaukee Bucks-Charlotte Bobcats 102-100. 
     San Antonio Spurs-Golden State Warriors 91-71. 
     Lige, yarın sabaha karşı yapılacak 3 maçla devam edilecek. 
     
</TEXT>
</DOC>
