<DOC>
<DOCNO> 261071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sondun24.html </URL>
<DATE> 2004/08/06/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Rumlardan Gazimağusa için yeni planlar... 
</HEADLINE>
<TEXT>

     AB'nin KKTC ile doğrudan ticaret yapmasını engelleme girişimlerini sürdüren Kıbrıs Rum kesimi, şimdi de Gazimağusa limanının kendilerine devredilmemesi durumunda AB Komisyonu'nun denetimine verilmesini istiyor. 
     Rum basını, Gazimağusa limanı ve Maraş'la ilgili Rum yönetiminin planlarına ilişkin haberlere ve açıklamalara yer verdi. 
     Fileleftheros gazetesi, Rum yönetiminin Gazimağusa limanının ortak çalıştırılmasına ilişkin önerisinin KKTC tarafından kabul edilmediğini ileri sürerek, bu nedenle limanın işletiminin AB Komisyonu'na devredilmesini önerdiğini belirtti. 
     Gazetenin açıklamalarına yer verdiği Rum Dışişleri Bakanı Yorgo Yakovu, amaçlarının KKTC'den ticaretin kolaylaştırılmasına yasal bir yol bulunması olduğunu ve limanı yasal olarak ancak Rum Yönetimi'nin işletebileceğini söyledi. Yakovu, Kıbrıslı Türklerin bu öneriyi kabul etmemelerinden dolayı, Rum yönetiminin, ''Mağusa Limanı'nın idaresi hakkını AB Komisyonu'na devretmeye hazır olduğu konusunda Komisyon'u bilgilendirdiğini'' kaydetti. 
     Haravgi ise konuyu, ''Liman ve Mağusa Kenti Birlikte'' başlığı altında verirken, Politis, ''Ertelemeye Gidiyoruz Amaç AB'nin Kıbrıslı Türklerle Doğrudan Ticaretinin Etkisizleştirilmesi'' başlığını kullandı. 
     Politis, Rum kesiminin amacının AB Komisyonu'nun KKTC ile doğrudan ticareti onaylaması ve uygulamasını 2 yıl geciktirmek olduğunu da yazdı. Gazete, erteleme isteminin, önceki gün Kıbrıs Rum ve Yunan Dışişleri Bakanlıkları yetkililerinin yaptıkları toplantıda ele alındığını belirterek, amacın Gazimağusa limanının işletilmesinde yasal yöntem bulunması için, en fazla 2 yıl olmak üzere, yeterli zamanın verilmesinin sağlanması olduğunu kaydetti. 
     Simerini ise aynı konuyu ''Limanın Yasal Faaliyeti İçin Hükümetin Ön Koşulu Önce Mağusa'yı Verin'' başlığıyla okuyucularına duyururken, Mahi, ''Mağusa Limanı'nı AB Komisyonu Üstlenecek'' başlığını kullandı. 
     
</TEXT>
</DOC>
