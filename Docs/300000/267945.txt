<DOC>
<DOCNO> 267945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sontur39.html </URL>
<DATE> 2004/08/31/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
KPSS tercih formları için uyarı... 
</HEADLINE>
<TEXT>

     ÖSYM Ankara İl Sınav Yöneticisi Prof. Dr. Metin Balcı, yarın başlayacak Kamu Personel Seçme Sınavı KPSS tercih formu dağıtımıyla ilgili olarak tüm bürolarda ihtiyacı karşılayacak kadar form bulunduğunu belirterek, adayların karaborsaya yönelmemelerini istedi. 
     Balcı, yaptığı açıklamada, KPSS'yi kazanan adayların 1-10 Eylül 2004 tarihleri arasında tercih formlarını doldurarak teslim edeceklerini anımsattı. 
     Ankara'daki tüm bürolarda ihtiyaca cevap verecek sayıda form bulunduğunu bildiren Balcı, ''Formun bitmesi gibi bir durum kesinlikle yoktur. Bu nedenle adayların paniğe kapılmalarını ve karaborsaya yönelmelerini gerektirecek herhangi bir durum söz konusu değildir'' dedi. 
     Ankara'daki adaylar, Kızılay'da Mimar Kemal İlköğretim Okulu'ndan, Beşevler'de Gazi Üniversitesi Fen Edebiyat Fakültesi'den, Sıhhiye'de Ankara Üniversitesi Dil ve Tarih Coğrafya Fakültesi'nden, Emek'te 8. Cadde 68. Sokak 40 7 adresindeki Özgün Tur Seyahat ve Ticaret Limited Şirketi'nden ve ODTÜ'nün Balgat 100. Yıl girişindeki A-4 kapısından tercih formu alabilecekler. 
     
</TEXT>
</DOC>
