<DOC>
<DOCNO> 288779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sonsiy05.html </URL>
<DATE> 2004/11/14/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
DYP lideri Ağar'dan 'Kurtlar Vadisi' yorumu 
</HEADLINE>
<TEXT>

     DYP Genel Başkanı Mehmet Ağar, özel bir televizyon kanalında yayınlanan ve son yıllarda en çok izlenen diziler arasında yer alan Kurtlar Vadisi adlı dizide anlatılan hikayelerin senaryodan, hayalden ibaret olduğunu belirterek, devlet ve siyaset hayatının gerçeklerle dolu bir iş olduğunu, bunlarda belirleyici işin de hukuk olduğunu söyledi. 
     Ağar, Elazığ'da katıldığı bir televizyon programında, Kurtlar Vadisi dizisi hakkında sorulan sorulara cevap verdi. 
     'Dizide, devlet ve zaman zaman yapılan gayri meşru işler anlatılıyor. Ayrıca, bu dizide Mehmet Ağar'ın kim olduğu aranıyor ' sorusu üzerine Ağar, ''Mehmet Ağar'ın hayatı gerçeklerle doludur' dedi. 
     Bu dizilerin, senaryoların biraz hayallerden ibaret olduğunu kaydeden Ağar, şunları söyledi 
     ''Devlet hayatı, siyaset hayatı gerçeklerle dolu bir iştir ve burada belirleyici iş de hukuktur. Bizim yaptığımız, sonuna kadar sorumluluğa sahip olup hukuk inisiyatifi içerisinde son noktaya kadar yapabileceğimizi yapmaktır. Hayalden kaynaklanan bir senaryoda, gerçek insanları andıran bir takım oyunlar olabilir, ama tam gerçekten aksettirebilmesi mümkün değildir.'' Ağar, dizide biraz hayali de zorlayan işlerin yapıldığını, bunun yararlı olup olmadığının tartışılabileceğini belirtti. 
     Buna rağmen bir taraftan memnun olduğunu ifade eden Ağar, ''Çünkü bunun yükünü çeken Elazığ çocukları muvaffak olmuşlardır. Bizim hemşehrilerimizdir. Bir şeyi başarmışlardır. Ortaya çıkan her sonuç, gençliği doğru yöne, ahlaka, vatanseverliğe, insanları korumaya, acizleri himaye etmeye yönlendirmelidir. Yani çok yüksek bir ahlakın sahibi olmalı ve özendirmelidir'' dedi. 
     Ağar, diziyi her hafta izleyemediğini, zaman zaman seyrettiğini belirterek, dizideki tüm oyuncuları beğendiğini ve bir ayrım yapamayacağını söyledi. 
     Ağar, ''Türkiye'de önemli birşey ola da içinde bir Elazığlı olmaya, Allaha çok şükür hepsi başarılı olsun, bizim istediğimiz de budur'' diye konuştu. 
     
</TEXT>
</DOC>
