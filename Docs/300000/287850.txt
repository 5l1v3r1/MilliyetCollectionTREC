<DOC>
<DOCNO> 287850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sontur36.html </URL>
<DATE> 2004/11/10/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Fırıncıyı evine girip öldürdüler, karısını dövdüler 
</HEADLINE>
<TEXT>

     Bursa'nın Karacabey İlçesi'nde bir fırıncı, evine sabaha karşı silah zoruyla girdiği belirlenen kimliği belirsiz kişi tarafından bıçaklanarak öldürüldü. 
     Zanlı, darp ettiği fırıncının eşini de bağladıktan sonra kayıplara karıştı. 
     Alınan bilgiye göre, ilçedeki Akçan Ekmek Fırını'nın iki ortağından biri olan Rıdvan Canbaz'ın 39 , Gazi Mahallesi Tat Sitesi'ndeki evinin kapısını saat 06.00 sıralarında çalan kimliği belirsiz kişi, kapıyı açan Canbaz ve eşi Sevda Canbaz'ı tabancayla tehdit ederek eve girdi ve yatak odasına götürdüğü Rıdvan Canbaz'ı bıçaklayarak öldürdü. 
     Bu sırada, çıkan gürültüye uyanarak Canbaz ailesinin kapısını çalan site sakinleri, kapıyı açan Sevda Canbaz'ın, ''Bir şey yok'' demesi üzerine olay yerinden ayrıldı. 
     Komşularının ayrılmasının ardından iki çocuk annesi Sevda Canbaz'ı da darp ederek ellerini, ayaklarını ve ağzını bağlayan zanlı, kayıplara karıştı. 
     Sevda Canbaz'ın, sabah uyanan küçük çocukları tarafından bulunması üzerine, komşuları durumu polise bildirdi. 
     Güvenlik güçleri, olay yerinde yaptıkları incelemede, Rıdvan Canbaz'ın 21 yerinden bıçaklanarak öldürüldüğünü belirledi. 
     Sevda Canbaz'ın, polise verdiği ifadede zanlıyı tanımadığını, olay sırasında kapıyı çalan komşularına, zanlının sırtına silah dayaması nedeniyle ''bir şey yok'' demek zorunda kaldığını söylediği öğrenildi. 
     Olayla ilgili soruşturma başlatıldığı, Canbaz'ın iş ortağı Yılmaz Akar'ın, olaydan sonra kendisini cep telefonundan arayan tanımadığı bir kişinin, ''Rıdvan'ın haline git bir bak, onu öldürdük. Şimdi sıra sende'' şeklinde tehdit ettiğini öne sürmesi üzerine, Akar'ın telefon kayıtlarının da incelemeye alındığı bildirildi. 
     
</TEXT>
</DOC>
