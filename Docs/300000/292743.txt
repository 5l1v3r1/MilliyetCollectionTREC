<DOC>
<DOCNO> 292743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/siyaset/axsiy01.html </URL>
<DATE> 2004/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tezkere' pişmanı 
</HEADLINE>
<TEXT>


ABD'yi Felluce'de soykırım yapmakla suçlayan AKP'li Elkatmış, "1 Mart tezkeresi kabul edilseydi, Irak bizim kontrolümüzde olurdu. Çok duygusal bakmamak lazım" dedi 

ANKARA ANKA 


Felluce'deki çatışmaların ardından ABD'ye yönelik tepkisiyle "diplomatik rahatsızlık"a yol açan TBMM İnsan Haklarını İnceleme Komisyonu Başkanı AKP'li Mehmet Elkatmış, bu kez ret oyu verdiği 1 Mart tezkeresi için olumlu konuştu. Elkatmış, "1 Mart tezkeresi kabul edilseydi durum farklı mı olurdu acaba Irak bizim kontrolümüzde olurdu. Bu olayların bir kısmı olmazdı. Çok da duygusal bakmamak lazım" dedi. 
ABD'nin Irak'a "demokrasi" için gittiğini, ancak "zulüm yaptığını" dile getiren Elkatmış, "Saddam'da silah olsaydı kullanırdı. Hemen teslim oldular. Demek ki silah yoktu" diye konuştu. ABD'lilerin Irak'ta kimyasal silah kullandığının, televizyonlarda gördükleri ceset fotoğraflarından anlaşıldığını iddia eden Elkatmış, Irak'a ABD askerlerinin hiçbir direnişle karşılaşmadan girdiklerine dikkati çekti. 


</TEXT>
</DOC>
