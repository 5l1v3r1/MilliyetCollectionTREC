<DOC>
<DOCNO> 268199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonspo10.html </URL>
<DATE> 2004/09/01/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
A Milli Takım'ın Gürcistan maçının galibiyet primi 20 milyar lira... 
</HEADLINE>
<TEXT>

     Türkiye Futbol Federasyonu Başkanı Levent Bıçakçı, A Milli Futbol Takımı'na grup elemelerinden başlayarak 2006'da Almanya'da yapılacak Dünya Şampiyonası finallerine kadar uygulanacak prim sistemini açıkladı. 
     Bıçakçı, federasyonun Levent'teki binasında Milli Takımlar Teknik Direktörü Ersun Yanal ve federasyon yönetim kurulu üyesi ve milli takım sorumlularından Zekeriya Alp ile birlikte düzenlediği basın toplantısında, millilerin 2006'da Dünya Şampiyonluğu'na ulaşması durumunda alacağı primin 50 trilyon lirayı bulacağını söyledi. 
     Milli takımın finallere katılmaya hak kazanması durumunda 15 trilyon lira kazanacağını kaydeden Bıçakçı, ''50 trilyon lira toplam bedel belirlendi. Bunun 15 trilyon lirası finallere katılması durumunda ödenecek. Bu 15 trilyonun 7,5 trilyonu katılma hakkı elde edildiğinde, diğer 7,5 trilyon liralık bölümü de maç başına ödenecek. 35 trilyon lira da finallerde şampiyonluğa uzanan süreçte galibiyet ve alınacak başarılara göre ödenecek'' diye konuştu. 
     Bıçakçı, Gürcistan maçının galibiyet priminin 20, Yunanistan maçının galibiyet priminin ise 120 milyar lira olduğunu açıkladı. 
     
     "YARISI FUTBOLCULARA DAĞITILACAK, YARISI BİRİKTİRİLECEK'' 

     Futbol Federasyonu, A Milli Futbol Takımı'na 2006 Dünya Kupası finallerine kadar ki süreçte verilecek primin dağıtım ayrıntılarıyla ilgili bir açıklama yaptı. 
     Federasyondan yapılan açıklamada, belirlenen prim tutarlarının yarısının futbolculara ödeneceği, yarısının da prim havuzunda biriktirilerek, 2006 Dünya Kupası'na katılınması halinde futbolculara dağıtılacağı bildirildi. 
     Bu doğrultuda, Futbol Federasyonu Başkanı Levent Bıçakçı'nın bugün Gürcistan ve Yunanistan maçları için açıkladığı 20 milyar ve 120 milyar liralık prim tutarlarının da yarısının futbolculara aktarılacağı kaydedildi. 
     Gürcistan maçında beraberliğe prim olmadığı, Yunanistan maçında ise beraberliğe 60 milyar lira verileceği ifade edildi. 
     
     ''KAZANDIR-KAZAN UYGULAMASI'' 

     Levenç Bıçakçı, kazan-kazandır uygulamasıyla her maçın galibiyet primlerinin belirlendiğini belirterek, ''İlk kez uygulanacak yeni prim sistemi grup elemelerinin ilk maçından 2006 final maçına dek uzanan geniş bir programı kapsayacak. Primler önceden belirlendi. Şampiyonluğa kadar katlanarak gidecek olan primler Dünya Şampiyonluğu'na ulaşılması durumunda 50 trilyon lirayı bulacak'' dedi. 
     Türkiye'nin futbolda artık dönemsel ve günlük başarıların verdiği sevinçleri geride bıraktığını ve önceden belirlenmiş büyük hedeflere doğru yürümeye başladığını anlatan Bıçakçı, şöyle devam etti 
     ''Dünya Üçüncülüğü'ne ulaşmış, Portekiz 2004'de eksikliği tüm dünya futbol otoriteleri tarafından kabul edilmiş bir ülke milli takımının bundan sonraki hedefinin Dünya Şampiyonluğu'ndan başka bir sonuç olması düşünülemez. 2. Türkiye olarak kabul ettiğimiz Almanya'da kendi seyircimiz önünde oynanacak bir turnuvada temsil edilmemenin getireceği maddi ve manevi kayıpları hiçbirimiz yaşamak istemiyoruz.'' 
     
     CEMAL AYDIN VE HAKEM MUTLU ÇELİK'E DİSİPLİN SORUŞTURMASI 

     Başkan Levent Bıçakçı, bazı hakemlere maç verilmediği ve bu konuda çeşitli spekülasyonlar yapıldığı şeklindeki bir soruya ise şu cevabı verdi 
     ''Merkez Hakem Kurulu yeni yasamız sonucunda özerk olarak seçilmiş bir kurumdur. Futbol Federasyonu'nun hakem atamalarına müdahalesi hiçbir şekilde söz konusu olamaz. Kendileri özerk olarak çalışmaktadır. Sayın Cemal Aydın ve Mutlu Çelik hakkında, eğer bu beyanları kendileri vermişlerse disiplin soruşturması açılması için gerekli çalışmalar başlamıştır.'' 
     
</TEXT>
</DOC>
