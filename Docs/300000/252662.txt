<DOC>
<DOCNO> 252662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/soneko16.html </URL>
<DATE> 2004/07/03/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Babacan Çıkan enflasyon sürpriz değil... 
</HEADLINE>
<TEXT>

     Devlet Bakanı Ali Babacan, Haziran ayında çıkan enflasyon rakamının sürpriz olmadığını belirterek, ''Tek haneli enflasyon döneminde de böyle ay ay hep eksi enflasyon göreceğiz'' dedi. 
     TGRT Ankara Haber Müdürü Batuhan Yaşar ile Dilek Bayram'ın ASKİ Sosyal Tesisleri'nde gerçekleştirilen nikahında şahitlik yapan Devlet Bakanı Ali Babacan daha sonra gazetecilerin Haziran ayı enflasyon rakamları ile ilgili sorularını yanıtladı. 
     Babacan, çıkan enflasyon rakamının sürpriz olmadığını, bu rakamları zaten beklediklerini ifade ederek, fiyatların gerileyerek eksi enflasyon çıkmasının gayet doğal olduğunu söyledi. Babacan, şöyle dedi 
     ''Bundan sonra bunu daha sık göreceğiz. Eskiden yüksek enflasyon varken, bu mevsimsellikleri çok da net göremiyorduk. Şimdi düşük enflasyon döneminde özellikle tek haneli enflasyon döneminde böyle ay ay hep eksi enflasyon göreceğiz. Bundan sonraki yıllarda da göreceğiz. Bu doğal birşey. Sonuçlar bizim beklediğimiz gibi, beklediğimizden çok farklı değil.'' Akaryakıt fiyatlarına yapılan zammın yıl sonu enflasyonunu etkileyip etkilemeyeceğine ilişkin bir soru üzerinde Bakan Babacan, şu an için yüzde 12'lik hedeften sapmalarını gerektirecek hiçbir sebep bulunmadığını, yüzde 12'lik hedefin rahatlıkla ulaşılabilinir bir hedef olduğunu bildirdi. 
     
     ATO BAŞKANI AYGÜN 
     Nikaha katılan Ankara Ticaret Odası ATO Başkanı Sinan Aygün de, enflasyonun düşmesinin güzel bir şey olduğunu ancak bunun yanı sıra üretimin artması ve işsizliğinde azalması gerektiğini kaydetti. Enflasyonun tek başına bir ölçü olmadığını belirten Aygün, ''Bence, düşük enflasyon bir başarı değil'' dedi. Aygün, şöyle devam etti 
     ''Bengal'de de, Kenya'da da, Uganda'da da enflasyon düşük. Asıl bu işsizlik ne olacak buna bir çözüm getirilmiyor. Sayın Babacan'ın açıklamasını dinledim. Sayın Recep Önal'da aynı açıklamaları yapıyordu. Enflasyon düştü diyordu. Sonra kızdı Bizi sivri biber mahvetti dedi. daha sonra Bizi karpuz mahvetti dedi. Bunları hep duyduk. Ama şu anda piyasalarda hiçbir hareketlilik yok. Bütün esnaf tüccar kan ağlıyor. Bu söylemler daha önceki tecrübelerimden hatırlatıyor ki geçici düşme, geçici düzelme.'' Devlet Bakanı Babacan zamanında Türkiye'nin dış borçlarının 60 milyar dolar arttığını da belirten Aygün, ''Türkiye'nin borcu 60 milyar dolar artmış ama enflasyon düşmüş. Enflasyon eksi yüzde 50 olsun, borç 750. Bu gidiş iyi değil'' diye konuştu. 
     
     ASO BAŞKANI ÇAĞLAYAN 
     Ankara Sanayi Odası ASO Başkanı Zafer Çağlayan ise negatif enflasyonun zaten beklenen bir durum olduğunu belirtirken, ancak petrol fiyatlarındaki artışın mutlaka gelecek ayın enflasyonuna olumsuz etki yapacağını kaydetti. 
     Normalde Temmuz ve Ağustos aylarının, enflasyon rakamları açısından en düşük aylar olduğunu belirten Çağlayan, ancak bu sefer enflasyon rakamlarının farklı çıkabileceğini bildirdi. 
     Yıl sonu hedefi ile ilgili büyük bir sorun bulunmadığını ifade eden Çağlayan, önemli olanın enflasyondaki düşüşü kalıcı hale getirmek olduğunu söyledi. 
     
</TEXT>
</DOC>
