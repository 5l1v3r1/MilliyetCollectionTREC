<DOC>
<DOCNO> 252226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonspo11.html </URL>
<DATE> 2004/07/01/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Trabzonspor Almanya'da çalışmaya başladı... 
</HEADLINE>
<TEXT>

     Trabzonspor, 2004-2005 sezonu hazırlıklarına Almanya'nın Bremen kenti yakınlarındaki Schneverdingen kasabasında başladı. 
     Bordo-mavililer bugün Teknik Direktör Ziya Doğan nezaretinde ilk antrenmanını yaptı. 
     Trabzonspor, 19 Temmuz'a kadar sürecek kamp boyunca, Almanya 1. Ligi şampiyonu Werder Bremen ile Bielefeld'in de aralarında bulunduğu takımlarla toplam 7 hazırlık maçı yapacak. 
     Teknik Direktör Doğan, Erdinç ve Volkan'ın hafif sakatlığı olduğunu, Yattara'nın ancak bu akşam kampa katılacağını ve Emre Aygün'ün ise milli takımda bulunduğunu söyledi. Doğan, şöyle konuştu 
     ''2004-2005 Süper Ligi hazırlık kampını 2 etap halinde yapıyoruz. İlk etap olan Gerede kampı eksik olmamıza rağmen oldukça iyi geçti. İkinci etap olan Almanya kampına ise Emre Aygün hariç tam kadro başladık. Burada geçireceğimiz kamp süresince oynayacağımız hazırlık maçlarıyla birlikte lige ve Şampiyonlar Ligi ön eleme maçlarına hazır bir takım oluşturacağımıza inanıyorum.'' 
     
</TEXT>
</DOC>
