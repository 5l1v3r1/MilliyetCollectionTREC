<DOC>
<DOCNO> 284932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sontur32.html </URL>
<DATE> 2004/10/31/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Deprem konutlarına elektrik verilemedi... 
</HEADLINE>
<TEXT>

     Bingöl'de 5 ay önce yapımı tamamlanan deprem konutlarına, henüz elektrik verilemediği bildirildi. 
     AA muhabirinin edindiği bilgiye göre, Uydukent Mahallesi'nde Bayındırlık ve İskan Bakanlığı Afet İşleri Genel Müdürlüğü'nce yaptırılan 800 konut 5 ay önce tamamlanarak hak sahiplerine teslim edilmesine rağmen, elektrik sistemi kurulamadı. Elektrik olmaması nedeniyle bazı hak sahiplerinin, teslim aldıkları konutlara yerleşmediği öğrenildi. 
     Bingöl TEDAŞ Müessese Müdürü Abdulkadir Aslanboğa, Ankara'da enerji nakil hatlarıyla ilgili ihalenin geç yapılması nedeniyle konutlara elektrik verilemediğini belirtti. Aslanboğa, ''Ancak ihale aşaması tamamlandı ve çalışmalara başladık. En kısa sürede konutlara elektrik vermek için çaba sarf ediyoruz'' dedi. 
     Bingöl'de 1 Mayıs 2003'te meydana gelen 6.4 büyüklüğündeki depremde çok sayıda ev yıkılmış, depremin ardından toplu konutların yapımına başlanmıştı. 
     
</TEXT>
</DOC>
