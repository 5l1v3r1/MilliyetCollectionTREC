<DOC>
<DOCNO> 255151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonspo28.html </URL>
<DATE> 2004/07/13/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Bursaspor, Okan Yılmaz ile bir yıllık sözleşme yeniledi 
</HEADLINE>
<TEXT>

     İkinci Futbol Ligi A Kategorisi takımlarından Bursaspor, gol kralı futbolcusu Okan Yılmaz ile bir yıllık sözleşme imzaladı. 
     Bursaspor Kulübü Başkanı Hikmet Şahin, Vakıfköy Orhan Özselek Tesisleri'ndeki imza töreninde, Okan Yılmaz'ın takımda kalmasıyla birlikte transfere nokta koyduklarını söyledi. 
     Takım kaptanı Okan Yılmaz ile yaptıkları görüşmeler sonucunda, bu yıl da ''Gol Kralı'' ile yollarına devam edeceklerini belirten Şahin, ''İnanıyorum ki bu yılın da gol kralı Okan olacaktır. Hayırlı, uğurlu olsun'' dedi. 
     Okan Yılmaz da yeşil-beyazlı kulüp ile sözleşmesinin devam ettiğini, transferin bu noktaya kadar gelmemesi gerektiğini ifade ederek, şöyle konuştu 
     ''Benim Bursaspor'u bu durumda bırakmam doğru olmazdı. Çünkü Bursaspor Kulübü bana çok şeyler kazandırdı. Bugün Başkan ile bire bir görüştüm. Kendisi bana çok güzel sözler söyledi. Ben de Her şeyi size bırakıyorum dedim. Para konusunda bir kelime dahi konuşmadım.'' Kulübe 900 milyar lira bıraktığını vurgulayan Okan, ''Bana tepki gösteren taraftarların bir kısmına biraz kırgınlığım var ancak bu yıl atacağım gollerle tekrar Süper Lig'e çıktığımızda onlarla barışacağımızı umuyorum'' ifadesini kullandı. 
     
</TEXT>
</DOC>
