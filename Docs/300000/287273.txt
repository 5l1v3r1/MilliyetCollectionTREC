<DOC>
<DOCNO> 287273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/dunya/axdun02.html </URL>
<DATE> 2004/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kocamı diri diri gömmek istiyorlar' 
</HEADLINE>
<TEXT>


Arafat'ın eşi Süha, Filistin yönetiminin 3 ağır topu, Kurey, Şaat ve Abbas'ın kocasının ölümünü ilan etmek için Paris'e gelmek istediklerini iddia etti 

BURÇUN İMİR Ramallah DHA 


Paris'te yaşam mücadelesi veren 75 yaşındaki Yaser Arafat'ın sağlık durumuyla ilgili belirsizlik sürerken, eşi Süha Arafat, Filistin liderini görmek için Paris'e giden Filistin yönetiminin 3 ağır topunu komploculukla suçladı. Süha Arafat, Filistinli liderler için "İktidarı ele geçirmek için kocamı diri diri gömmek istiyorlar" dedi. 
Suha Arafat, dün Katar televizyonu El Cezire'de, Filistinli liderler Başbakan Ahmed Kurey, Dışişleri Bakanı Nebil Şaat ve Filistin Kurtuluş Örgütü'nün FKÖ Arafat'tan sonraki 2 numaralı ismi Genel Sekreter Mahmud Abbas'ın Paris ziyaretine karşı çıkarak, "Size, kurulan komplonun büyüklüğünden haberdar olmanız için sesleniyorum. Ebu Ammar'ı Arafat canlı canlı gömmeye çalışıyorlar" ifadesini kullandı. Filistin yönetimi içinde karışıklık yaratan bu sözler üzerine dün Paris'e gitmeye karar veren 3 lider, önce ziyaretten vazgeçti ancak sonra ziyareti gerçekleştireceklerini açıkladı. 3 lider, dün gece yarısına doğru Paris'e vardı. 
Süha Arafat, Filistinli liderlere yönelik bu suçlamaları, İsrail basınında yer alan ve 3 liderin Paris ziyareti sırasında Yaser Arafat'ın yaşam destek ünitesinden çıkarılacağı şeklindeki iddiaların hemen sonrasında yaptı. 3 yıl kocasını hiç görmediği ileri sürülen ancak hastalığı sırasında Arafat'ın yanından ayrılmayan Süha Arafat, "Ebu Ammar iyi ve vatanına dönecek" diye konuştu. 

'Kadir Gecesi ölecek' 
İsrail basını, Filistinli yetkililerin Paris'e Arafat'ın ölümünü ilan etmek üzere gitmek istediklerini iddia etti. Haaretz, İsrail güvenlik kaynaklarına dayandırdığı haberinde, bugünün Kadir Gecesi olduğuna dikkat çekerek, 3 yetkilinin bunu "Arafat'ın yaşam destek ünitesinden çıkarılıp ölümünün ilan edilmesi için uygun bir zaman olarak gördüklerini" öne sürdü. 

Tartışmalı 'first lady' 

Süha Arafat'ın Filistin toplumundaki imajı tartışmalı. Süha, zengin bir Hıristiyan aileden geliyor. 20 yıl önce, Arafat'la tanışan Süha, bir ara Filistin liderinin mali danışmanlığını yaptı, 1992'de de gizlice evlendi. Tek çocukları Zahva, Paris'te 1995'te dünyaya geldikten sonra, çiftin evlilik ilişkisi kötüleşti. Güzel kıyafetlere meraklı Süha, üniformasından hiç vazgeçmeyen Arafat'la tezat içindeydi. İslamı seçen Süha, kocasının kendisine mücevher almadığından ve bir bek r hayatı sürdüğünden de yakınmıştı. Fransa, 2003'te Süha Arafat'ın banka hesabına yapılan şüpheli havaleler hakkında bir ön soruşturma başlatmıştı. 


</TEXT>
</DOC>
