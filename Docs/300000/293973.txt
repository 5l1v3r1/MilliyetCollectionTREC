<DOC>
<DOCNO> 293973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/dunya/dun03.html </URL>
<DATE> 2004/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika Müzakereler 2005'te başlamalı 
</HEADLINE>
<TEXT>


BRÜKSEL Milliyet 


Türkiye açısından belirleyici olacak Avrupa Birliği AB zirvesine az bir süre kala, Birlik üyesi ülkeler de pozisyonlarını netleştiriyor. Belçika hükümeti, zirvedeki tavrını müzakerelerin başlamasından yana koyacağını açıkladı. Belçika, müzakerelerin 2005'i geçmemesi yönünde tavır takındı. 
Türkiye konusunu ve zirvede izlenecek tavrı masaya yatıran Belçika Bakanlar Kurulu toplantısından, "Türkiye'nin AB'ye katılım müzakerelerinin 2005 yılı içerisinde başlatılması gerektiği" kararı çıktı. Türkiye'deki reformların devam etmesi gerektiği konusuna da vurgu yapan Belçika, müzakerelerin hedefinin tam üyelik olması gerektiğinin de altını çizdi. 

Üyelik tek seçenek 
Belçika, üyelik dışındaki statülere sıcak bakmadığını ve bunu reddettiğini de açık biçimde ortaya koydu. Buna karşın, AB Komisyonu tarafından hazırlanan İlerleme Raporu'nun gündeme getirdiği ağır ihlal halinde askıya alma, Türk işçilerinin serbest dolaşımına kalıcı önlemler getirilmesi gibi unsurlara Belçika da destek verdi. 
Belçika'nın Kıbrıs konusundaki tavrı ise "müzakerelere başlamak için önkoşul değil ancak katılım öncesi çözülmesi gereken bir sorun" olarak belirginleşti. Belçika Başbakanı Guy Verhofstadt da Türkiye ile AB üyelik müzakerelerinin sadece üyelik perspektifiyle yapılacağını, başka bir seçeneğin kabul edilmeyeceğini söyledi. 


</TEXT>
</DOC>
