<DOC>
<DOCNO> 294846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/ekonomi/eko04.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AB bekleyişiyle zirvede sıkıntılı hareket sürüyor 
</HEADLINE>
<TEXT>


17 Aralık tarihine odaklanan piyasalarda AB'den gelen olumlu ve olumsuz haber akışı dalgalanmalara neden oluyor 

Zeynep Candan Aktaş 

Salı günü 22,356 ile haftanın en düşük seviyesini gören endeks, hacimdeki artış eğilimiyle güçlenerek cuma günü haftanın da en yükseği olan 23,219 puanı test etti. Kapanış 23,008 puandan gerçekleşirken endeksin haftalık değer kaybı yüzde 1,22 oldu. Bu hafta IMF yeni ekonomik programla ilgili temaslarına başlarken, hükümet de AB'ye Katılım Öncesi Ekonomik programı sundu. 17 Aralık tarihine yaklaştıkça AB tarafından değişik kesimlerden görüşler, kanaatler ve beklentiler dile getiriliyor. Piyasalarda ise gergin bekleyiş sürüyor. Euro dolar paritesindeki yükseliş sürerken, dolar 1,1410,000 seviyelerine geriledi. Önümüzdeki hafta THY'nin halka arzı tamamlanacak. 8 Aralık'ta TSP'da işlemin borsada gerçekleştirilmesinin ardından en geç 10 aralığa kadar takas işlemlerinin tamamlanması hedefleniyor. THY'ye gelen talep ve işlem sırasının açılmasından sonra gerçekleşecek hareketler İMKB'nin genel hareketini de etkileyecek. 
AB beklentisinin güçlü olması nedeniyle yabancı yatırımcılar pozisyonlarını bozmazken yerli yatırımcılardan sürekli satış geliyor. Takas saklamada bakiyeli hesap sayısı 1,110 bin seviyelerine geriledi. THY bakiyeli hesap sayısında bakalım ne kadarlık bir artış yaratabilecek Çok beklenmeyen bir gelişme yaşanmazsa 17 Aralıktaki gerçekleşme görülmeden İMKB'de çok sert bi dip veya zirve olasılığı oldukça zayıf. Senet bazında hareketlerle endeksin yataya girme olasılığı güçleniyor. Önümüzdeki hafta endeksin destekleri 22,600 ve 22,000 iken dirençler 23,500 ve 23,700 seviyelerinde bulunuyor. 
Bol kazançlı haftalar dileğiyle. 


</TEXT>
</DOC>
