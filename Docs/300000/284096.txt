<DOC>
<DOCNO> 284096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonspo01.html </URL>
<DATE> 2004/10/28/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
2700 yıllık şampiyonluk yazıtları 
</HEADLINE>
<TEXT>

     Ahmet BAYRAK DHA 

MUĞLA'nın Yatağan İlçesi'ne bağlı Turgut Beldesi'ndeki Lagina Antik Kenti'nde yapılan kazılarda, M.Ö. 776 yılında yaşayan Athenion'un kısa ve uzun mesafe koşularında dünya birincisi olduğunu anlatan yazıtlar günışığına çıkarıldı. 
     Sunak üzerindeki yazıtlara göre Delphoi kentinde yapılan Ptythıa şenliklerinde, gençler klasmanında Anadolu'dan giden Menippos oğlu Koronzalı Laginalı Athenion, kısa ve uzun mesafede dünya birincisi oldu. Başarılı sporcu, öldüğünde devlet töreniyle gömüldü ve mezar stelinin üstüne başarıları yazıldı. 
     Arkeolojik verilere göre, milattan önceki devirlerde, bugünkü olimpiyatlar gibi her dört yılda bir Kıta Yunanistan'da, tanrı Apollon için spor yarışmaları yapıldığını belirten Muğla Müzesi Müdürü Şevki Bardakçı, Anadolulu yarışmacıların müsabakalarda büyük başarılar elde ettiğini belirtti. Bardakçı şunları söyledi 
     "Tarihte Yunanistan'da her 4 yılda spor karşılaşmaları yapılıyordu. Olimpiyatlar gibi düzenlenen karşılaşmalarda uzun atlama, koşu, disk atma, cirit, güreş ve boks gibi spor karşılaşmaları ilgiyle izleniyordu. Yunanlılar beden eğitimini müzikle birleştiriyordu. Bedenlerinin yanı sıra zihinlerini de geliştirmek için spor yapıyorlardı. Lagina Antik Kenti'nde de spor ve kültüre, sporcuya büyük önem, değer verildiğini, bulduğumuz yazıtlardan anlıyoruz. Son bulduğumuz yazıtta da uzun ve kısa mesafede Laginalı sporcu Athenion'un büyük başarı kazandığını, öldüğü zaman devlet töreniyle gömüldüğünü anlıyoruz.'' 
     
</TEXT>
</DOC>
