<DOC>
<DOCNO> 298102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/spor/aspo.html </URL>
<DATE> 2004/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cesaret aşısı 
</HEADLINE>
<TEXT>


Del Bosque, teknik heyet değişikliği nedeniyle rakibin nasıl oynayacağını bilmediğini belirterek, "Beraberliği düşünmek bile istemiyorum. Tek hedefimiz galibiyet" dedi 

Orhan YILDIRIM 


"Kazanacağız" 
BEŞİKTAŞ Teknik Direktörü Vicente Del Bosque, UEFA Kupası'nda Parma ile çok önemli bir maça çıkacaklarını ve tek hedeflerinin kazanmak olduğunu söyledi. İspanyol teknik adam Ennio Tardini Stadı'nda düzenlediği basın toplantısında, Parma'da şu anda antrenör değişikliği olduğu için nasıl oynayacaklarını tahmin edemediklerini belirterek, "Ama bana göre en iyi kadrolarını çıkarıp, UEFA'da yollarına devam etmek isteyecekler. Antrenör değişikliğinde oyuncular daha ateşli oynuyor" ifadelerini kullandı. 

"Korkumuz yok" 
SON 8 haftada ligde iyi bir performans sergilediklerini kaydeden Bosque, "Takımda iyiye doğru bir gidiş var. Kazanmak için elimizden geleni yapacağız" diye konuştu. Tecrübeli hoca, Parma'nın ligdeki kötü durumuna bakmamak gerektiğini, karşılarında çok kuvvetli bir ekip bulacaklarını vurgulayarak, "Dikkatli olmalıyız ancak korkuyla oynamamalıyız. Bu bizi diri diri gömmek olur. Onlara sadece kazanmak yarıyor. Biz ise belki beraberlikle bile turu geçebiliriz. Ama bunu düşünmek bile istemiyorum" dedi. 

"UEFA'da kalmak istiyoruz" 
DEL Bosque, kulüp başkanı Yıldırım Demirören'in geçtiğimiz haftalarda verdiği 'Fenerbahçe ile UEFA Kupası'nda final oynamak istiyoruz' demecinin hatırlatılması üzerine, "Bu sezondaki amaçlarımızdan biri de Avrupa kupalarında devam etmek. Fenerbahçe konusuna gelince de umarım oynayabiliriz. Bu Türk futbolu açısından da iyi olur" yorumunu yaptı. Parma'nın çalıştırıcısı Pietro Carmignani ise şunları söyledi "Yeni göreve geldim ve iyi başlamak istiyorum. Beşiktaş'ı yenip UEFA'da kalmak istiyoruz." 

'Başka şansımız yok' 

Beşiktaşlı futbolcular, sahadan galip ayrılacaklarını belirtirken, Demirören ise, "Kazanmak istiyoruz. Ancak yenilirsek de dünyanın sonu değil" dedi 

'Sona kalmamalıydı' 
SİYAH - Beyazlılar, Parma maçı için umutlu konuştu. Beşiktaş'ın hedefinin belli olduğunu ve İtalya'ya kazanmak için gittiklerini söyleyen Başkan Yıldırım Demirören, "Takımımıza güveniyoruz. Ancak yenemesek de, bu, dünyanın sonu değil" dedi. Asbaşkan Kıvanç Oktay ise, "Aslında turu son maça bırakmamalıydık. Kazanıp yolumuza devam etmek istiyoruz" ifadesini kullandı. 

'Stressiz kazanırız' 
AHMED Hassan, "Stres yapmadan oynarsak, rahat kazanırız" görüşünü ileri sürerken, Pancu ise, "Rakibin içinde bulunduğu durum çok enteresan. Ancak onların da gruptan çıkma şansı var. Biz daha avantajlıyız ve bunu kullanıp sahadan galip ayrılacağız" diye konuştu. Parma gibi takımların kendilerine ters geldiğini belirten İbrahim Üzülmez de, "Bu kez kazanacağız" yorumunu yaptı. 

Tüyolar Emre'den 

INTER'DE forma giyen Emre Belözoğlu, eski takım arkadaşı Okan Buruk'la görüşerek maç öncesi Parma hakkında uyarılarda bulundu. Belözoğlu, İtalyan takımı hakkında detaylı bilgiler vererek son durumunu aktardı. Interli futbolcunun bugünkü karşılaşmayı izleyeceği de bildirildi. 

Nasıl tur atlar 
Beşiktaş galip, S. Liege galip 
İlk 2 sıra averaja göre Beşiktaş ve Standard Liege, 3. Steaua Bükreş. 
Beşiktaş galip, S. Liege berabere 
1. Beşiktaş, 2. Athletic Bilbao, 3. Steaua Bükreş. 
Beşiktaş galip, S. Liege yenik 
1. Athletic Bilbao, 2. Beşiktaş, 3. Steaua Bükreş. 
Beşiktaş berabere, S. Liege galip 
Beşiktaş elenir. 
Beşiktaş berabere, S. Liege berabere 
1. Athletic Bilbao, 2. Steaua Bükreş, 3. Beşiktaş. 
Beşiktaş berabere, S. Liege yenik 
1. Athletic Bilbao, 2. Steaua Bükreş, 3. Beşiktaş. 
Beşiktaş mağlup Beşiktaş elenir. 

Kuralar yarın çekiliyor 

UEFA Kupası'nda yeni kuralar yarın İsviçre'nin Nyon kentinde TSİ 13.00'te çekilecek. Statüye göre Fenerbahçe, UEFA'da gruplarında ikinci olan bir takımla karşılaşacak. Gruplarında ilk sırayı alan ekipler ise grup üçüncüleriyle eşleşecek. Beşiktaş'ın tur atlaması durumunda, muhtemel rakibi de puan cetvelindeki sıralamasına göre belli olacak. 

Avrupa'da Kartal KUPA O G B M A Y ŞKK 52 18 10 24 57 77 KGK 20 4 4 12 21 38 UEFA 33 11 9 13 43 42 TOPLAM 105 33 23 49 121 157 
Not Hükmen galibiyetler toplama alınmıştır. 

B GRUBU TAKIMLAR O G B M A Y P Steaua Bükreş 4 2 0 2 4 3 6 A.Bilbao 3 2 0 1 4 3 6 BEŞİKTAŞ 3 1 1 1 5 4 4 Standard Liege 3 1 1 1 3 4 4 Parma 3 1 0 2 2 4 3 


</TEXT>
</DOC>
