<DOC>
<DOCNO> 281177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sondun33.html </URL>
<DATE> 2004/10/18/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
'Petrol karşılığı gıda' skandalında dava açılıyor 
</HEADLINE>
<TEXT>

     Irak'taki silah denetçilerinin başında bulunan Charles Duelfer tarafından hazırlanan ve BM'nin ''petrol karşılığı gıda'' programındaki yolsuzluklara dikkat çeken rapor, Amerikalı savcıları harekete geçirdi. 
     New York'taki federal savcılar, Saddam Hüseyin dönemindeki BM programına başkanlık eden ve 7,2 milyon varil tutarında petrol satışına imza atan Benon Sevan hakkında dava açma hazırlığı içinde bulunuyor. 
     BM kaynakları, Duelfer'in bulgularını, Irak'ta rejim değişikliğini haklı gösterecek kanıt olarak gören Amerikan Kongresi'ndeki muhafazakar kanadın bu amaçla harekete geçtiğini belirtiyorlar. 
     Programda herhangi bir yolsuzluk olmadığını belirten Sevan'ın diplomatik dokunulmazlığının dava açılması için herhangi bir engel oluşturmadığını düşünen federal savcılar, 1988'de Miami'de Büyük Jüri tarafından uyuşturucu kaçakçılığıyla suçlanan Panama lideri Manuel Noriega örneğinde olduğu gibi, diplomatik dokunulmazlık kaldırılmaksızın hukuki girişimde bulunulabileceğini savunuyorlar. 
     Amerikalı savcıların 2 Kasım'daki seçimlerden önce Sevan'ı suçlamak için harekete geçmek istedikleri belirtilirken, soruşturmanın bir başka odak noktasının BM Genel Sekreteri Kofi Annan'ın oğlu Kojo Annan olacağı kaydediliyor. 
     Kojo Annan, petrol karşılığı gıda programındaki yolsuzlukları araştırmak için BM tarafından görevlendirilen bir İsviçre şirketinde bir dönem çalışmıştı. 
     BM programında yolsuzluk ve Irak petrolünden yasadışı biçimde 3,5 milyon dolar kazanç elde etmekle suçlanan Kıbrıs doğumlu Sevan'ın ABD'deki gayrımenkulleri de dikkat çekiyor. 
     BM'de vasat bir maaşla çalışan Sevan'ın, Manhattan'da bir apartman dairesi, New York'un gözde sayfiyesi Hamptons'da bir müstakil evi, yakındaki bir başka gözde mekan Rye'da bir evi ile New Jersey'de bir evi bulunduğu belirtiliyor. 
     Sevan, BM'deki görevinden kısa süre sonra emekliye ayrılacak. 
     Devrik Irak lideri Saddam Hüseyin'in petrol karşılığı gıda programı sayesinde 5 milyar doları zimmetine geçirdiği iddia ediliyor. 
     Program, uluslararası ambargonun Irak halkına verdiği zararı azaltmak amacıyla 1996'da başlatılmıştı. Program kapsamında 19 Kasım 2003'e kadar en az 40 milyar dolarlık fon oluşmuştu. 
     Amerikan yönetimi, programdaki yolsuzluğun 10 milyar doları bulabileceğini düşünüyor İddiaları araştırmakla görevli bağımsız soruşturma komisyonunun başkanı Amerikalı Paul Volckerde, kısa bir süre önce yaptığı açıklamada, soruşturmanın tamamlanabilmesi için en az 1 yıla daha ihtiyaçları olduğunu söylemişti. 
     
</TEXT>
</DOC>
