<DOC>
<DOCNO> 263073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sondun20.html </URL>
<DATE> 2004/08/13/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Irak'ta ateşkes görüşmeleri... Sadr'dan çağrı Necef'e yürüyelim 
</HEADLINE>
<TEXT>

     Iraklı Şii lideri Mukteda Sadr'ın yardımcılarıyla hükümet yetkililerinin Necef'teki çatışmaların sona erdirilmesi için görüşmelerde bulundukları bildirildi. 
     Necef Valisi Adnan El Zurufi, Irak hükümet yetkilileriyle Sadr'ın temsilcileri arasında görüşmeler yapıldığını, Ulusal Güvenlik Danışmanı Muvaffak El Rubai'nin çatışmaları durdurma çabalarına katılmak için dün Necef'e gittiğini söyledi. Görüşmelerde Amerikan yetkililerinin bulunmadığı belirtildi. 
     Bir ateşkes anlaşmasına varılacağını düşünüp düşünmediğinin sorulması üzerine Zurufi, ''Allah bilir'' dedi. 
     Görüşmeler sürerken, ABD ordusu Sadr'ın milislerine karşı saldırılarını askıya aldığını duyurdu. 
     Binbaşı Bob Pizzateli, ''Düşmanla yalnızca savunma durumunda karşılaşmamıza izin verildi'' dedi. 
     Bu arada, Amerikan askerlerinin Hazreti Ali'nin türbesinin bulunduğu bölgeyi hala kordon altında tuttuğu belirtiliyor. 
     
     'NECEF'E YÜRÜYELİM' ÇAĞRISI 

     Öte yandan, Iraklı radikal Şii lideri Mukteda Sadr'ın sözcülerinden biri, Bağdat'taki Şiilerden 9 gündür şiddetli çatışmalara sahne olan Necef'e yürümelerini istedi. 
     İşgal güçlerinin karargahının bulunduğu ''yeşil bölge'' olarak bilinen alanın yanı başındaki bir camide cuma hutbesinde binlerce kişiden oluşan cemaate seslenen sözcü Hazım el Aracı, ''İşgalciler buraya ölüm ve yıkımdan başka bir şey getirmediler. Necef'e yürüyelim arkadaşlar'' dedi. 
     Cuma namazından önce binlerce Sadr yanlısı milis, ''yeşil bölge'' önünde gösteri yapmıştı. 
     Necef'te Amerikan birlikleriyle çatışan Sadr'ın yaralandığı yakınları tarafından açıklanmış, ancak savunma ve içişleri bakanları bunu yalanlamıştı. 
     
</TEXT>
</DOC>
