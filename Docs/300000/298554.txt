<DOC>
<DOCNO> 298554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sontur14.html </URL>
<DATE> 2004/12/17/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Bir Türkiye manzarası 27 çocuklu ailenin umudu AB 
</HEADLINE>
<TEXT>

     DHA 

AĞRI'nın Patnos İlçesi Meydandağı Köyü'nde oturan 27 çocuklu Halime-Muhacir Erüc çifti, çocuklarına iş umudunu Avrupa Birliği'ne bağladıklarını söyledi. 
     AB'nin Türkiye'ye müzakere tarihi vereceği zirve ile ilgili gelişmeleri yakından izlediğini belirten tek eşli 65 yaşındaki Muhacir Erüc, çiftçilik yaptığını, 2 odalı evde yaşamlarını sürdürdüklerini söyledi. 
     Çocukları çok sevdiğini anlatan Muhacir Erüc, "Dünyaya gelen her çocuğumla mutlu oldum. Ama sırtımdaki kambur da bir o kadar büyüdü. 27 çocuğumdan 4'ünü evlendirdim. Çocuklardan 4'ü köydeki ilköğretim okuluna gidiyor. Gençlerden bir bölümü İstanbul'a inşaatlarda çalışmaya gidiyor. Çektiğimiz sıkıntıları AB üyeliği ile atlatacağımıza inanıyorum. Çünkü, kalabalık ailemin geçindirilmesi çok zor'' diye konuştu. 
     Tek başına 27 çocuk dünyaya getiren 54 yaşındaki Halime Erüc, "Ömrüm doğum yapmak ve çocuk büyütmekle geçti. Kocam istedi, ben de çocuk yaptım. 3 bebeğim öldü. Hepsinin ihtiyaçlarını karşılamak, onlarla ilgilenmek artık beni çok yoruyor. Çocuklarımın en büyüğü 33, en küçüğü 6 yaşında, Çocuklardan 19'u erkek, 8'i kız. Ekmeği evde tandırda pişiriyorum. Ancak, bu kadar nüfusa ekmek yetiştirmekte bile güçlük çekiyorum. Bakalım AB bize ne getirecek, durumumuzu düzeltecek mi '' 
     
</TEXT>
</DOC>
