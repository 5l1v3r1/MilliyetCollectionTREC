<DOC>
<DOCNO> 286014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sondun34.html </URL>
<DATE> 2004/11/04/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Portekiz Türkiye'ye müzekere tarihi verilmeli 
</HEADLINE>
<TEXT>

     Portekiz Cumhurbaşkanı Jorge Sampaio AB'nin Aralık ayındaki zirvesinde Türkiye'ye müzakere tarihi verilmesini istedi. 
     Sampaio, ülkesine resmi ziyarette bulunan Dışişleri Bakanı ve Başbakan Yardımcısı Abdullah Gül'ü, Cumhurbaşkanlığı Köşkü olarak kullanılan Belem Sarayı'nda kabul etti. 
     Cumhurbaşkanı Sampaio, Gül ile görüşmesinde, Portekiz'in Türkiye'nin AB üyeliğinden yana bir ülke olduğunun altını çizerek, ''Aralık ayında Türkiye'ye müzakere tarihi verilmeli. Türkiye'nin müzakere süreci de Portekiz gibi uzun sürebilir. Önemli olan yılmamak'' dedi. 
     Cumhurbaşkanı Sampaio, Türkiye'nin AB üyeliği için yapılan temas ve çalışmalar hakkında kendisine bilgi veren Gül'ü dinledikten sonra şöyle konuştu 
     ''Avrupa'da Türkiye tartışmasının bu boyutlara ulaşması beni gerçekten şaşırttı. Avrupa Anayasası'nı onama amacıyla yapılacak referandumlar da belirli bir tehlikeyi içinde barındırıyor. Referandumlarda birkaç ülkede hayır oylarının galibiyeti durumunda anayasa yürürlüğe giremeyecek demektir. Bu da ister istemez yeni tartışmaları beraberinde getirebilir.'' Sampaio, 17 Aralık'ta Türkiye'ye müzakere tarihi verilmesi gerektiğini belirterek, sözlerini şöyle sürdürdü 
     ''Avrupa'nın geleceği konusunda ciddi tartışmaların yapıldığı bir dönemdeyiz. Türkiye'nin müzakereleri herhalukarda uzun sürecektir. Portekiz olarak bizim müzakere sürecimiz de uzun sürmüştü. Avrupa Birliği de değiştiği için, müzakereler her dönemde farklı olabiliyor. Buna hazır olmak lazım. Ama müzakere sürecinde önemli olan yılmamaktır. Portekiz olarak bizler, Türkiye'nin AB'ye girişinden yanayız. Türkiye'ye verilen desteği, burada yaptığınız görüşmeler sırasında da somut bir şekilde müşahade etmişsinizdir.'' Gül'ün ise Cumhurbaşkanı Sampaio'ya, ''Türkiye olarak tüm bu dediklerinizin farkındayız. Biz hiçbir şeyi tartışmaktan kaçınmıyoruz. İstediğimiz tek şey, 17 Aralık'ta Türkiye'ye müzakere tarihi verilmesi, ülkemizin diğer aday ülkelerden farklı bir muameleye tabi tutulmaması'' karşılığını verdiği öğrenildi. 
     Türkiye'yi geçen yıl Eylül ayında ziyaret eden Sampaio, Dışişleri Bakanı Abdullah Gül'e, Avrupalıların Türkiye'yi bizzat görmelerinin de büyük önem taşıdığını belirterek, ''Ülkenize her gelen olumlu izlenimlerle dönüyor'' dedi. 
     Dışişleri Bakanı Gül, Cumhurbaşkanlığı Köşkü'nde yaklaşık 45 dakika süren görüşmeden sonra Türkiye Büyükelçiliği'ne döndü. 
     Büyükelçilikte Portekizli milletvekilleri ve işadamlarıyla çalışma yemeğinde bir araya gelen Gül'ün, akşam saatlerinde Portekiz'deki Sosyalist Parti Genel Sekreteri Jose Socrates ile de bir görüşme yapması bekleniyor. 
     Lizbon'da temaslarına dün başlayan Gül, bu sabah ilk olarak Sosyalist Enternasyonal Başkanı Antonio Guterres ile bir çalışma kahvaltısında bir araya geldi. 
     
</TEXT>
</DOC>
