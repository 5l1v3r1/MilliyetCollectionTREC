<DOC>
<DOCNO> 285212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sontur34.html </URL>
<DATE> 2004/11/01/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Irak'ta yaralanan Türk şoför dehşet anlarını anlattı... 
</HEADLINE>
<TEXT>

     Irak'ın Tikrit kentine giderken direnişçilerin saldırısı sonucu yaralanan Türk kamyon şoförü Bekir Kıyak, ''Direnişçilerden biri ateş etti. Sol bacağımdan yaralandım. Daha sonra taşlarla kafama öldüresiye vurmaya başladılar. ABD askerleri herhangi bir müdahalede bulunmadı'' dedi. 
     Ailesiyle Seyhan İlçesi Yurt Mahallesi'nde yaşayan ve bir süre önce ara verdiği kamyon şoförlüğüne tekrar başlamak zorunda kaldığını belirten Bekir Kıyak, AA muhabirine yaptığı açıklamada, ASFA şirketine bağlı olarak Mersin'den aldığı şişe sularını 01 UM 918 plakalı kamyonuyla Tikrit'e götürürken saldırıya uğradığını bildirdi. 
     SSK Adana Hastanesi Ortopedi Servisi'nde tedavi altına alınan Bekir Kıyak, Tikrik'teki ABD Üssü'ne çeşitli gıda maddeleri ve prefabrik ev götüren yaklaşık 100 araçlık konvoyun en arkasında seyir halindeyken Musul ve Bajı kentleri arasındaki çöl bölgesinde saldırıya uğradığını söyledi. 
     Direnişçi olduklarını belirten ve uzun namlulu silahları olan 4 kişi tarafından durdurulduğunu belirten Bekir Kıyak, ''Bu arada konvoyun en arkasında güvenliği sağlayan ABD askerleri herhangi bir müdahalede bulunmadı'' dedi. 
     Saldırganların kendisini bir otomobilin bagajına kilitlemeye çalıştığını belirten Kıyak, kapatılmak istendiği bagajın kapısını zorlayıp açtığını belirterek, şöyle devam etti 
     ''Aniden kendimi yere attım. Bunun üzerine direnişçilerden biri ateş etti. Sol bacağımdan yaralandım. Daha sonra yerden aldıkları taşlarla kafama öldüresiye vurmaya başladılar. Direnmeye çalıştıysam da gücüm yetmedi. O sırada kendi aralarında panik halinde konuşmaya başladılar. Neler olduğunu anlamaya çalıştığım sırada uzakta ABD askeri helikopteri gördüm. Onlar da görmüş olacak ki bu yüzden beni bırakıp hemen kaçtılar. 
     Daha sonra Irak polisi beni bir hastaneye götürdü ve burada pansuman yapıldıktan sonra kendi imkanlarımla Türkiye'ye geldim.'' Kıyak, Irak'ta bırakmak zorunda kaldığı kamyonunun Türkiye'ye getirilerek kendisine teslim edilmesi için Türk makamlarının desteğini beklediğini kaydetti. 
     
</TEXT>
</DOC>
