<DOC>
<DOCNO> 250248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/soneko43.html </URL>
<DATE> 2004/06/23/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Türkiye-KKTC Ekonomik ve Mali Düzenlemer Programı imzalandı 
</HEADLINE>
<TEXT>

     Türkiye ile KKTC arasında, ''Yeni Dönemin Vizyonuna Uyumlaştırılmış Ekonomik ve Mali Düzenlemeler Programı'' Lefkoşa'da imzalandı. 
     2004 yılı bütçesinden KKTC'ye toplam 519 trilyon 890 milyar TL verilmesini öngören programı, Türkiye adına, Devlet Bakanı ve Başbakan Yardımcısı Abdüllatif Şener, KKTC adına da Ekonomi ve Turizm Bakan Ayşe Dönmezer imzaladı. 
     Şener, protokolü imzalamadan önce yaptığı açıklamada, programın eksiksiz uygulanmasına Türkiye hükümetinin destek vereceğini belirterek, ''KKTC'de ortaya çıkacak her olumlu durum, her olumlu ekonomik potansiyel, hem Kıbrıs Türkünün refahına katkı sağlayacak, hem de KKTC'nin bir gücü ve iradesi olarak ortaya çıkacaktır'' dedi. 
     
     ''İZOLASYONLARIN KALDIRILMASI İÇİN YOĞUN BİR DİPLOMATİK ATAK BAŞLATILDI'' 

     Devlet Bakanı ve Başbakan Yardımcısı Abdüllatif Şener, 24 Nisan referandumlarından sonra, yıllardır KKTC'ye uygulanan izolasyonların kaldırılması için Türkiye ve KKTC hükümetlerinin, Avrupa Birliği ve dünya ülkeleri nezdinde yoğun bir diplomatik atak başlattığını söyledi. 
     Şener, 2004 yılı bütçe programında KKTC'ye toplam 519 trilyon 890 milyar Türk Lirası vermeyi öngören ''Yeni Dönemin Vizyonuna Uyumlaştırılmış Ekonomik ve Mali Düzenlemeler Programı''nı imzalamadan önce yaptığı konuşmada, ''Türkiye ile KKTC arasındaki ilişkilerin derin ve köklü olduğunu'' ifade ederek, bu işbirliğinin bir parçası olarak iki ülke arasında Nisan 2003'de Ekonomik ve Mali İşbirliği Protokolü imzalandığını anımsattı. 
     Bu protokolün ekinde yeralan, ''Acil Ekonomik Önlemlerin Uygulanması''yla ilgili olarak, söz konusu protokolün ilgili maddesi uyarınca iki ülke teknik heyetlerin, 20, 21 Haziran 2004 tarihlerinde Lefkoşa'da biraraya geldiğini anlatan Şener, çalışmalar sonunda ''Acil Ekonomik Önlemler Uygulaması''na yeni bir şekil verildiğini kaydetti. 
     KKTC'nin mevcut ekonomik potansiyelinin geliştirilmesi ve Kıbrıs Türkünün refah düzeyinin artırılmasının ortak istekleri olduğunu ifade eden Şener, bunu sağlayabilmek için Türkiye ile KKTC'nin işbirliği içinde olduğunu söyledi. Şener, zaman zaman imzalanan ekonomik işbirliği protokollerinin de bunu sağlamaya yönelik yapıldığını ifade etti. 
     
     ''YENİ DÖNEME GİRİLDİ'' 

     24 Nisan referandumlarından sonra yeni bir döneme girildiğine işaret eden Şener, şöyle konuştu 
     ''Referandumlardan sonra KKTC'nin yıllardır maruz kaldığı izolasyon baskısından kurtarılması için ve ambargoların ortadan kalkması için yoğun bir çaba sarf etmekteyiz. Gerek Türkiye Cumhuriyeti Başbakanı, gerek Dışişleri Bakanımız, gerekse KKTC hükümeti yetkilileri Avrupa Birliği AB ve diğer dünya ülkeleri nezdinde yoğun bir çaba harcamaktadırlar, yoğun bir diplomatik atak başlatmışlardır. Bunun neticesinde KKTC'nin bu yeni dönemde dünyadaki gelişmelere paralel olarak ekonomik performansını artırabileceği, Kıbrıs Türkünün refah düzeyinin artırılacağı bir düzeyi yakalamak da hepimizin temel hedefi ve amacı haline gelmiştir.'' ''Yeni dönemle uyumlu olması gerekli görülen bir ekonomik ve mali düzenlemeler programı ortaya çıkarıldığını'' kaydeden Abdüllatif Şener, programının, kamu yönetiminin ve finans sektörünün yeniden yapılandırılmasıyla ilgili düzenlemeler, reel sektörün teşvik edilmesi, yatırım ikliminin iyileştirilmesi, turizm potansiyelinin geliştirilmesi, eğitim, sanayi ve tarım sektörüyle ilgili birtakım düzenlemeler öngördüğünü söyledi. 
     Bu programın başarıyla uygulanması için, daha önce olduğu gibi, Türk hükümeti olarak gerekli desteği vereceklerini ifade eden Şener, Kıbrıs Türkünün refah düzeyinin ve KKTC'nin ekonomik yapısının yükseleceğini umut ettiğini belirtti. 
     
     DÖNMEZER ''EKONOMİNİN VE DEVLETİN ETKİLEŞMESİ'' 

     KKTC Ekonomi ve Turizm Bakanı Ayşe Dönmezer de, ''KKTC'nin tarihini değiştirecek bir takım gelişmelerin Nisan ayında referandumla kendini gösterdiğini'' ifade ederek, şöyle konuştu 
     ''Ülkemizin dışa açılması ve AB standartları çerçevesinde Batı ile uyumlaşması vizyonu ortaya çıktı. Bu çerçevede de Türkiye Cumhuriyeti ile olan ilişkilerimizin bu yeni açılımlarla yeniden değerlendirilmesi ihtiyacını duyduk.'' Revize edilen yeni programla, Türkiye'nin yıllardır KKTC'ye sağladığı imkanlara yeni bir yaklaşım sergilendiğini ifade eden Dönmezer, programın, ekonominin ve devletin etkinleştirilmesi yönelik düzenlemeler içerdiğini vurguladı. 
     
</TEXT>
</DOC>
