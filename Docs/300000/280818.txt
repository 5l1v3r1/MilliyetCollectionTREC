<DOC>
<DOCNO> 280818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sontur58.html </URL>
<DATE> 2005/03/15/ </DATE>
<TIME> 20.04 </TIME>
<AUTHOR>  </AUTHOR>
<HEADLINE>
İstanbul'da yoğun sis trafiği aksatıyor... 
</HEADLINE>
<TEXT>

     İstanbul'da sisten dolayı vapur seferlerinin yapılamaması nedeniyle boğaz köprüleri ile bağlantı yollarında trafik yoğunluğu yaşanıyor. 
     Büyükşehir Belediyesi Ulaşım Daire Başkanlığı Ulaşım Kontrol Merkezi'nden alınan bilgiye göre, yoğun sis dolayısıyla Üsküdar-Eminönü ve Üsküdar-Beşiktaş dışındaki vapur seferleri yapılamıyor. 
     Bu nedenle, Boğaziçi Köprüsü ve Fatih Sultan Mehmet Köprüsü ile bu köprülerin bağlantı yollarında özellikle iş çıkış saatinden sonra yoğunluk yaşandı. 
     Eminönü ve Haliç'ten itibaren başlayan trafik yoğunluğu, Boğaziçi Köprüsü'ne girişe kadar görülüyor. D-100 karayolunda daha fazla yoğunluk yaşanıyor. 
     Anadolu yakasından Boğaziçi Köprüsü'ne gelişte, Altunizade'de trafik yoğunluğu artıyor. 
     Fatih Sultan Mehmet Köprüsü'nde ise özellikle Avrupa yakasından Anadolu yakasına geçişte Hasdal Viyadüğü ve Okmeydanı katılımında trafik yoğunluğu gözleniyor. 
     
</TEXT>
</DOC>
