<DOC>
<DOCNO> 276349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/ekonomi/eko01.html </URL>
<DATE> 2004/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura yüzde 10 zam teklif edildi 
</HEADLINE>
<TEXT>


Bakan Şahin, memur maaşlarına yüzde 10 zam önerdikleri bildirirken, KESK Başkanı Evren, "Bu komik zammın altına imza atmayız" dedi 


Devlet Bakanı ve Başbakan Yardımcısı Mehmet Ali Şahin, memur sendikalarıyla gerçekleştirilen toplu görüşmelerde, Başbakan Tayyip Erdoğan'ın yüzde 10 zam teklifinde bulunduğunu bildirdi. Şahin, gece görüşmeler sürerken yaptığı açıklamada, "Bu, öngörülen enflasyonun 2 puan üstünde, bize göre makul bir teklif" dedi. Başbakan'ın "Düşük maaşa yüksek oranda zam yapın" talimatı verdiğini belirten Şahin, "Bu bazılarında yüzde 10'dan fazla, bazılarında yüzde 8 - 9 artış anlamına geliyor" diye konuştu. 
KESK Genel Başkanı Sami Evren ise memurlara yüzde 10'luk zam çerçevesinde 2005'in ilk ve ikinci altı aylarında 22'şer milyon lira olmak üzere 44 milyon lira zam verilmesinin konuşulduğunu kaydederek, "KESK, bu kadar komik zammın altına imza atamaz" dedi. 
Erdoğan'ın 1991'den sonra göreve başlayan kamu çalışanlarına 1 derece verilmesi konusunda söz verdiğini de bildiren Evren, disiplin cezalarının affının kesinleştiğini belirtti. Evren, memurların demokratik haklarına ilişkin kazanımlarının, mali haklarının reddiyle geri çekilmesi halinde bunun "ayıp" olacağını ifade etti. 

Büyüme 'iş'e yarıyor EKONOMİ SERVİSİ 
Ekonominin yüzde 13.4 gayrisafi yurtiçi hasıla artış oranı büyüdüğü bu yılın ikinci üç aylık döneminde işsizlik oranında az da olsa düşüş kaydedildi. 
Bir önceki yılın ikinci üç ayında nisan - haziran yüzde 10 olan işsizlik oranı, bu yılın ikinci üç ayında yüzde 9.3'e geriledi. Aynı döneme göre istihdam 492 bin kişi arttı. Bunun 89 bini tarım, 163 bini sanayi, 67 bini inşaat, 172 bini hizmet sektöründe gerçekleşti. Yılın ilk üç aylık döneminde işsizlik oranı geçen yılın aynı dönemine göre artarak yüzde 12.4'e yükselince, büyümenin istihdama yansımadığı görüşü ön plana çıkmıştı. İkinci dönemde az da olsa büyümenin yeni iş olanağı sağladığı gözleniyor. Devlet Bakanı Ali Babacan, istihdamda 2004'ün ikinci yarısı ve 2005'te de artış beklendiğini söyledi. 


</TEXT>
</DOC>
