<DOC>
<DOCNO> 273656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonsiy16.html </URL>
<DATE> 2004/09/21/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
CHP, TBMM'nin olağanüstü toplanması TBMM Başkanlığı'na başvurdu 
</HEADLINE>
<TEXT>

     CHP, TCK Tasarısı'nın geri çekilen iki maddesinin görüşülmesi ve tümü üzerindeki oylamaların yapılabilmesi için TBMM'nin 28 Eylül Salı günü saat 15.00'te toplanması için TBMM Başkanlığı'na başvurdu. 
     CHP Grup Başkanvekili Kemal Anadol ve 5 milletvekili, 123 imzalı önergeyi TBMM Başkanı Bülent Arınç'a sundu. Beraberindeki milletvekilleriyle birlikte Arınç'ın yanında yaklaşık 25 dakika kalan Anadol, çıkışta kısa bir açıklama yaptı. 
     CHP'nin dilekçesinde TCK'nın komisyona geri çekilen yürütme ve yürürlük maddelerinin görüşülmesi ve tasarının tümünün oylanmasının öngörüldüğünü kaydeden Anadol, olağanüstü toplantıda başka bir madde ve konunun ele alınmasının söz konusu olmadığını söyledi. Meclis Başkanı Arınç'tan her iki partiye ve Türkiye'ye yararı olacak şekilde katkıda bulunmasını talep ettiklerini ifade eden Anadol, şöyle konuştu 
     ''Meclis'in olağanüstü toplanmasını isteyen önergemizi herhangi bir siyasal amaçla değil, tamamen Türkiye'nin yüksek menfaatleri doğrultusunda veriyoruz. İnanıyoruz ki 1 Ekim'den sonra Meclis'in toplanması zordur, hatta imkansızdır. Sayın Meclis Başkanı da 1 Ekim'den sonra Meclis'in toplanmasının çok güç olduğunu ifade etti. Dolayısıyla Türkiye'nin önündeki açık pencere, fırsat 30 Eylül'e kadar olan süredir. 28 Eylül'de Meclis toplanırsa iki günlük sürede bol bol müzakere imkanı olacaktır.'' 
     
     ''AK PARTİ'YE AÇIK ÇEK'' 

     Kemal Anadol, TBMM'yi toplantıya çağırma davetlerinin AK Parti ve Hükümet'e verilmiş açık bir çek olduğunu kaydetti. Anadol, '' Bundan yararlanınız diyoruz. Türkiye'nin 40 senelik hayali, umudu ve emeğinin anlamsız bir kör inatla, durup dururken elimizin tersiyle itilmesine razı değiliz. Tren kalkmadan Türkiye'nin binmesini istiyoruz. Tren kalktıktan sonra arkasından koşarak treni yakalamak mümkün değildir'' dedi. 
     Halkın, ulusun önünde bir kez daha Başbakan ve AK Parti milletvekillerine seslenen Anadol, ''Kör inadı bırakalım. Sağduyumuzla hareket edelim. Elimizi vicdanımıza koyalım. Ülkenin çıkarları doğrultusunda hareket edelim, Meclis'i toplayalım. TCK'yı çıkaralım ve AB yolundaki Türkiye önündeki tüm mazeretleri kaldıralım'' diye konuştu. 
     Kemal Anadol, Arınç'ın tavrı ile ilgili bir soru üzerine de ''Sayın Başkan anayasa ve içtüzüğe göre 7 gün içinde bir gün verecektir bize. O konuda herhangi bir olumsuz tavrı olamaz zaten. Öyle bir tavır yok. Olumlu bir şekilde yaklaştı'' dedi. 
     CHP'nin çağrısının AK Parti'nin Kızılcahamam'da yapmayı planladığı toplantı tarihi ile denk düşmesi ile ilgili bir soru üzerine de Anadol, ''Herhalde biz o tarihe denk düşmesi için 28 Eylül tarihini koymadık. Öyle bir inatlaşma içinde değiliz. Ama ülkenin yüksek çıkarları, havuzda yüzmekten daha önemlidir. Kızılcahamam'dan burası 80 kilometredir. Otoyolla çok daha yakın bu mesafe'' görüşünü dile getirdi. 
     
</TEXT>
</DOC>
