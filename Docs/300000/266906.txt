<DOC>
<DOCNO> 266906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonspo04.html </URL>
<DATE> 2004/08/27/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Yunanlı seyirciler 200 metre finalini yuhaladı .. 
</HEADLINE>
<TEXT>

     28. Yaz Olimpiyat Oyunları'nda, atletizmde erkekler 200 metrede altın madalyayı, ABD'li Shawn Crawford kazandı. 
     Atina Olimpiyat Stadı'ndaki final müsabakasında, tüm madalyalar ABD'li atletlerin oldu. 
     Yarışın favorisi olarak gösterilen Shawn Crawford, 19.79 saniyelik derecesiyle birinci olarak altın madalya elde etti. 26 yaşındaki Crawford, sezonun en iyi derecesini yaptı. 
     Yarışta 20.01 saniyeyle 2. olan ABD'li Bernard Williams gümüş madalyanın sahibi oldu. 
     100 metre şampiyonu Justin Gatlin ise 20.03 saniyelik derecesiyle 3. olarak bronz madalyaya uzandı. 
     Böylece ABD, 400 metreden sonra Atina'da 2. kez bir yarışta ilk 3 sırayı elde etti. 
     
     YUNANLI SEYİRCİLERDEN PROTESTO 

     Yarış, Yunanlı seyircilerin protestosu ve ıslıkları nedeniyle 5 dakika geç başladı. 
     Yunanlı taraftarlar, Atina'da doping kontrolüne girmeyerek oyunlardan çekilen Yunanlı atlet Kostas Kenteris'in Sydney-2000'de altın madalyayı kazandığı 200 metre finaline katılan atletleri protesto etti. 
     Atletleri tanıtılmaları sırasında tek tek ıslıklayan seyirciler, yarış sırasında da protestolarını sürdürdü. 
     Seyircilerin ıslıkları nedeniyle, yarışta 1 kez hatalı çıkış yapıldı. 

     
</TEXT>
</DOC>
