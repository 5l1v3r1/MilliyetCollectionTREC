<DOC>
<DOCNO> 256333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sonspo12.html </URL>
<DATE> 2004/07/18/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Yıldıray'ın avukatı Baştürk hakkındaki iddialar tümüyle asılsız... 
</HEADLINE>
<TEXT>

     Yıldıray Baştürk'ün avukatı Matthias Koch, milli futbolcu hakkındaki iddiaların tümüyle asılsız olduğunu söyledi. 
     Koch, 2001 yılında Vfl Bochum'dan, FC Bayer Leverkusen'e geçtiği dönemde Yıldıray'a ''kara para'' ödendiği şüphesiyle ilgili olarak ''Baştürk hakkındaki iddialar tümüyle asılsız'' dedi. 
     Avukat Koch, B.Z Gazetesi'ne yaptığı açıklamada, ''Baştürk'ün, transfer ücretine iştirak etmek istediği doğrudur. Ancak kendi payı, her 2 kulüp arasındaki anlaşmazlıktan dolayı ancak 2003 yılının Ağustos ayında vergilendirildi ve kendi ücretiyle birlikte hesabına havale edildi'' diye konuştu. 
     Yıldıray'ın danışmanı Rıza Fazeli de konuyla ilgili olarak şöyle konuştu 
     ''Bu durumu Der Spiegel Dergisi yöneticilerine izah etmeye çalıştık. Buna rağmen bilinçli bir şekilde yalan yazdılar. Herhalde manşetlik haber yaratmaya çalıştılar. Bu bilinçli bir şekilde imaj zedeleme çabasıdır. Yine de hukuki adımlar atmayacağız. Baştürk, tüm konsantrasyonunu ve enerjisini Hertha'ya yöneltmek istiyor.'' Der Spiegel Dergisi, Yıldıray'ın 4 milyon Euro'luk transfer ücretinin yüzde 35'ini almasının öngörüldüğünü, ancak maliyenin bu ücretle ilgili olarak bir havale tespit etmediği için Yıldıray'a ''kara para'' ödendiğinden şüphe ettiğini yazmıştı. 
     
</TEXT>
</DOC>
