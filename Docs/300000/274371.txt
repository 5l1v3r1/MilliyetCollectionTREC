<DOC>
<DOCNO> 274371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sontur41.html </URL>
<DATE> 2004/09/23/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Cemal Nayır silahlı saldırıya uğradı 
</HEADLINE>
<TEXT>

     Sanıkları arasında Urfi Çetinkaya'nın da bulunduğu ''Matador Operasyonu Davası''nda tutuksuz yargılanan Cemal Nayır, Bağcılar'da uğradığı silahlı saldırı sonucu yaralandı. 
     TEM Otoyolu'ndan İkitelli yönüne giden Cemal Nayır'ın kullandığı 34 ATJ 34 plakalı otomobile, Mahmutbey Köprüsü altında, plakası alınamayan bir araçtan ateş açıldı. 
     Saldırıda Nayır, göğsüne isabet eden kurşunla yaralanırken, saldırganlar Atatürk Havalimanı yönüne kaçtı. 
     Nayır, olay yerine çağrılan ambulansla, TEM Hospital'da tedavi altına alındı. Hastane yetkilileri, Nayır'ın hayati tehlikesi bulunmadığını kaydetti. 
     Polis, 2 kişi oldukları belirlenen saldırganları yakalamak için geniş çaplı operasyon başlattı. 
     Cemal Nayır'ın, polise verdiği ilk ifadede, kendisini Urfi Çetinkaya'nın vurdurttuğunu öne sürdüğü belirtildi. 
     
     MATADOR OPERASYONU DAVASI SANIĞI- 

     Saldırıda yaralanan Cemal Nayır, İstanbul 11. Ağır Ceza Mahkemesi'nde halen devam eden ''Matador Operasyonu Davası''nda, Urfi Çetinkaya ile ''teşekkül oluşturarak eroin imal ve ihraç etmek'' suçundan müebbet ağır hapis cezası istemiyle yargılanıyor. 
     Nayır, bu dava kapsamında, cezaevinden tahliye olduktan sonra, kendisini muhbirlikle suçlayan Çetinkaya'nın yargılandığı ''Son Tango Operasyonu Davası''nda, mahkemeye dilekçe göndererek muhbir olmadığını belirtmişti. 
     
</TEXT>
</DOC>
