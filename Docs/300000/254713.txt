<DOC>
<DOCNO> 254713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/yasam/ayas.html </URL>
<DATE> 2004/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tökezlemenin sırrı 
</HEADLINE>
<TEXT>


AHMET TULGAR 

Gerçeğe, gerçeklere her zaman araştırarak değil bazen de, hatta sıklıkla dil sürçmesi ya da tökezleme gibi beklenmedik ve istenmedik bir durumda ulaşılır. Ağızdan bir laf kaçar, vazo kırılır, içinden bir anahtar çıkar, çantanın kilidi açılır Ya devlet sırları ya aşk mektupları ortaya saçılır. 
Nena'yı birkaç yıl önce fırından ekmek alırken tanıdım. 
Azınlıklara has bir ayakta kalma kararı ve direnciyle saçlarını her daim boyar, ince, renkli plakalardan müteşekkil küpelerini sarkıtmadan sokağa çıkmaz Nena. 
Ama böylesi bir yaşama sevinci ve kararlılığına karşın ya giderek o yıllardan sonra hızla yoksullaştıkları ve bu yüzden de tutumlu davranmak zorunda kaldıkları ya da yine o yıllardan sonra kalıcılıkları ve yerleşiklikleri konusunda kendilerini ve çevrelerini ancak eşyaları üzerinden ikna edebildikleri için birçok azınlık kadınındaki gibi Nena'nın da üzerinde 60'lı yıllardan sonrasına işaret eden bir giysi parçasına rastlanmaz. 
Nena çarşı pazar işlerini acımasız bir gündelik hayata nezaketiyle meydan okuyarak yapar. Dimdiktir, yere sağlam basar. 
Nena, havalar biraz ısındı mı pembe ojesini sürer, artık biraz deforme, biraz kemiği çıkmış ayaklarına o yıllardan kalma terlik pabuçlarını takar, sokağa öyle çıkar. 
İşte o gün de böyle iniyordu yokuşu. Bakkal Rüstem'in dükk nının önünden geçerken tökezledi. Terlik pabucunun biri ayağında yan döndü, bileği burkulurken tutunacak yer aradı ve düştü. Acısını alaycı bir gülümsemeye tersyüz ediyordu ki, yaşlı Arnavut Rüstem taburesinden fırlayıp tuttu kaldırdı Nena'yı. 
Tuhaftır dahli olmayan bu kazadan utanır gibi bakıyordu o h l yakışıklı olan Arnavut bakkal etrafına, esnaf arkadaşlarına, kaldırıp sonra hemen yine bıraktıktan sonra Nena'yı. 
Nena ise şimdi hıçkıra hıçkıra artık, gözyaşları içinde yürüdü gitti yoluna hemen. 
Asla teşekkür etmeden Rüstem'e. 
60 yıl aynı mahallede yaşamak herkesi çok eski bir sırra ortak eder. 

Bizim için önemli 
Siyaset sınıfı içinde ve medya elitleri arasında çok sayıda kişi genel geçer ve uzun vadeli, hiç buralara gelmeyecekmiş, etkimeyecekmiş gibi görünen demokratik reformlar konusunda dünden razıymış gibi davransa da, tam da bize değen yerlerdeki demokrasi talepleri karşısında tutucu bir tavır takınabiliyor. 
Ama yine de şu bir hafta benim için meslek hayatımın en güzel günlerindendi. 
Geçen hafta bu köşede yazdığım "Beyoğlu'nda Cezayir-Fransa Savaşı" başlıklı yazıyı takip eden gelişmeler sonucunda şimdilik iki yanlış olsun düzeltildi orada. 
Restore edildikten ve bar ve kafelerle donatıldıktan sonra Fransız Sokağı olarak adlandırılmaya başlanan emektar Cezayir Sokağı'nda daha atılması gereken çok demokratik adım ise bizi bekliyor h l . 
Yine de bir hafta için iyi iş çıkardık Yokuşun üst ve alt girişlerine konulan elektronik güvenlik kapıları kaldırıldı, üst ve çanta araması uygulamasından vazgeçildi. 
Ayrıca sokağın çeşitli köşelerinde duvarlara buranın, Türkiye-Cezayir-Fransa dostluğunun bir simgesi olduğu yolunda afişler asıldı. 
Geçen haftaki yazımı okuyup destek mesajları gönderen Milliyet okurlarına, aynı doğrultuda ses veren gazeteci arkadaşlarım Ahmet Hakan Coşkun, Balçiçek Pamir, Figen Batur, İlhan Uçkan, Yiğiter Uluğ ve başta Yücel Göktürk olmak üzere Roll ve Post Express dergisi çalışanlarına, Cezayir Sokağı girişinde protesto gösterisi düzenleyen Ezilenlerin Sosyalist Platformu üyelerine Sokak'tan selamlar. 

Kitaplarım çıkıyor 
Hazır başlamışken, sizinle bir sevincimi daha paylaşayım Bu hafta iki kitabım birden çıkıyor. Birinin adı "Mahallede Herkes Kahramandır". Bu kitap Milliyet'te yayımlanmış 32 röportajımdan oluşuyor. Diğerinin adı ise "Tam Yakalandığımız Yerden". Bu da yine daha önce yayımlanmış 90'ın üzerinde yazımı içeriyor. İthaki Yayınları'na ve editörüm Özgür Kalyoncu'ya teşekkürler. Şunu da söyleyeyim Kendimi reklamımı yapmış saymıyorum, çünkü her iki kitabın da geliri hayırlı bir işte kullanılacak. 



</TEXT>
</DOC>
