<DOC>
<DOCNO> 298831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/spor/spo02.html </URL>
<DATE> 2004/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım'dan izin çıkmadı 
</HEADLINE>
<TEXT>


Tuncay Şanlı için Juventus, Milan, Arsenal ve Manchester United'dan gelen astronomik transfer tekliflerine Fenerbahçe Başkanı, "Hayır cevabı" verdi 


Olumsuz yanıt 
MANCHESTER United maçındaki müthiş performansı nedeniyle Avrupa kulüplerinin iştahını kabartan ve bir anda gündeme oturan Tuncay Şanlı'ya, Başkan Aziz Yıldırım'dan izin çıkmadı. Başta Juventus, Milan, Arsenal ve Manchester United olmak üzere birçok ünlü takımın, Fenerbahçe'nin resmi olarak kapısını çaldığı ancak olumlu yanıt alamadığı öğrenildi. 

'Henüz çok genç' 
FENERBAHÇE ile üç yıllık sözleşmesi bulunan Tuncay Şanlı için Yıldırım'ın gelen astronomik teklifleri, "Şu an bu oyuncumuzu satmayı düşünmüyoruz" diyerek geri çevirdiği belirtildi. Milli oyuncu da transferi ile ilgili olarak, "Düşüncelerimde farklılıklar var. Artık sadece Fenerbahçe ve Türk Futbolu'na faydalı olmayı hedefliyorum" ifadelerini kullandı. 

Konfeti engeli 

FENERBAHÇE sahaya çıkarken, bu sezon Şükrü Saracoğlu'nda ilk kez bir uygulama yapıldı. Sahanın kenarlarına yerleştirilen makinelerden konfeti fırlatıldı. Konfetileri temizlemek için görevliler elektrik süpürgesi kullanmalarına rağmen çizgiler tam olarak görünmediğinden karşılaşma 10 dakika geç başladı. Bu arada taraftarlar maraton tribününde ilginç pankartlar açtı. "Burası Kadıköy, burada küfür yok", "Başkan'a edilen küfürlerin hesabı sorulacak" yazarak, ezeli rakipleri Galatasaray'a göndermede bulundular. 


</TEXT>
</DOC>
