<DOC>
<DOCNO> 286906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sonspo19.html </URL>
<DATE> 2004/11/07/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Aydın 5 yıldır Ankaragücü ile ihtilaflı olan bir hakem maça verildi 
</HEADLINE>
<TEXT>

     Ankaragücü Kulübü Başkanı Cemal Aydın, Trabzonspor'a 2-0 yenildikleri karşılaşmadan sonra, Futbol Federasyonu ve Merkez Hakem Kurulu MHK hakkında sert açıklamalarda bulundu. 
     Karşılaşmayı yöneten Erol Ersoy'un 5 yıldır Ankaragücü Kulübü ile ihtilaflı olduğunu ifade eden Cemal Aydın, ''Sanki hakem kıtlığı varmış gibi, bu hakemin maçımıza verilmesi çok enteresan. İcra kurulumuz dün yazılı olarak bunu Futbol Federasyonu'na sordu. Futbol Federasyonu Başkanı Levent Bıçakçı ile yardımcılarının ve MHK'nin bunu izah etmesi lazım'' diye konuştu. 
     MHK üyelerinin, Devlet Bakanı ve Başbakan Yardımcısı Mehmet Ali Şahin'e rağmen Futbol Federasyonu'ndan ücret aldığını iddia eden Aydın, MHK üyelerinin kanunu çiğnediğini söyledi. 
     Futbol Federasyonu'nda bir-iki isim haricinde herkesle sorunlarının bulunduğunu vurgulayan Aydın, ''Çünkü seçimde onları desteklemedik. Şikayetlerimizi her ortamda söylüyoruz ve söylemeye de devam edeceğiz'' dedi. 
     ''Cemal Aydın gitsin, boş meydanda at oynatalım'' düşüncesinde olan insanlar bulunduğunu savunan Aydın, ''Bunların hepsine cenazem bile fazla gelir'' ifadesini kullandı. 
     Cemal Aydın, Trabzonspor karşılaşmasıyla ilgili olarak ise şunları söyledi 
     ''Bu maça 5 sakat, 3 de cezalı oyuncumuzdan yoksun bir kadroyla çıktık. Buna rağmen takımımızın mücadelesinden memnunum. Trabzonspor iyi oynadı. Onları kutluyorum. Ligin henüz üçte biri tamamlandı. Ankaragücü bundan sonraki maçlarında yenebilir de, yenilebilir de. Bu maçta 3 penaltımız vardı. Hakemin de onları çalmak gibi bir görevi vardı, ama yapmadı.'' 
     
</TEXT>
</DOC>
