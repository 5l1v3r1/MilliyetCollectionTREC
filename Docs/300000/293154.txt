<DOC>
<DOCNO> 293154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sontur06.html </URL>
<DATE> 2004/11/29/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
İTÜ'de pornocu personel skandalı .. 
</HEADLINE>
<TEXT>

     İstanbul Teknik Üniversitesi İTÜ , Konservatuar Kütüphanesi Arşivi'nde kullanılan bilgisayara porno film yükleyen personelini "kamu görevinden çıkarılması" talebiyle Yükseköğretim Kurulu'na YÖK şikayet etti. YÖK de personelden savunmasını istedi. 
     ANKA'nın edindiği bilgiye göre İTÜ, personeli Ali Y. hakkında, "Konservatuar Kütüphanesi Arşivi'nde kullanılmakta olan bilgisayarın orjinal iç donanımında fiziksel değişiklikler yaparak pornografik içerikli filmler kaydettiği" ve "bilgisayar hafızasında çift kademeli şifreyle yüklenilmiş nota kayıtlarını kopyalamaya çalıştığı" iddiasıyla disiplin soruşturması başlattı. Soruşturma sonucunda, söz konusu personelin "kamu görevinden çıkarılma cezasıyla" cezalandırılmasını isteyen İTÜ, teklifini YÖK'e iletti. YÖK ise söz konusu teklifi 17 Aralık 2004 tarihinde yapacağı Yüksek Disiplin Kurulu'nda görüşmeyi kararlaştırdı. Ali Y.'nin Yükseköğretim Kurumları Yönetici Öğretim Elemanı ve Memurları Disiplin Yönetmeliği'nde tanımlanan haklarını kullanıp kullanmayacağını öğrenmek isteyen YÖK, Y.'nin adresine tebligatta bulundu. Ancak, tebligatı adrese ulaştıramayan YÖK, çareyi Resmi Gazete'ye ilan vermekte buldu. YÖK, suçlanan İTÜ personelinin disiplin kurulunun toplantısından iki gün önce yazılı olarak ya da toplantıya bizzat katılarak savunma yapmasını istedi. 

     
</TEXT>
</DOC>
