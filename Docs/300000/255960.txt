<DOC>
<DOCNO> 255960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sontur17.html </URL>
<DATE> 2004/07/16/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Apo'ya özel hastane 
</HEADLINE>
<TEXT>

     Bölücü terör örgütünün başı Abdullah Öcalan için, tutuklu bulunduğu İmralı Adası'nda özel hastane hazırlandı. 
     Vatan gazetesi'nin haberine göre, terör örgütü lideri Abdullah Öcalan için Bursa'dan İmralı Adası'na, check-up için beş doktor, röntgen cihazı ve bir diş ünitesi götürüldü. 
     Habere göre, dahiliye uzmanı, kardiolog, psikolog, ortopedi uzmanı ve diş doktorundan oluşan beş kişilik ekip, Öcalan'ı koğuşunda muayene etti. Röntgen çekimi ve diş tedavisi de koğuşta yapılan Öcalan'ın sağlık raporu özel bir kurye ile Ankara'ya yollandı. 
     
     Başında beze varmış 
     Son zamanlarda sağlığının bozulduğu ileri sürülen ve başının her iki tarafında ceviz büyüklüğünde beze çıkan Öcalan'ın sağlık durumunu kontrol için, Bursa Yüksek İhstisas Eğitim ve Araştırma Hastanesi'nden beş kişilik heyet adaya getirildi. 
     Doktorlar tarafından koğuşunda muayene edilirken, röntgen çekimi ve diş tedavisi de aynı koğuşta gerçekleştirildi. 
     Cezaevi doktoru tarafından hergün, dahiliye uzmanı, psikolog ve kardiyolog tarafından 15 günde bir muayene edilen Öcalan, son olarak geçen yıl Ağustos'ta check-up'tan geçirilmiş ve son derece sağlıklı olduğu belirlenmişti. 
     
</TEXT>
</DOC>
