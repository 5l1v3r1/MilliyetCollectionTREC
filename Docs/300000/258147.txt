<DOC>
<DOCNO> 258147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/siyaset/siy01.html </URL>
<DATE> 2004/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasketli veda 
</HEADLINE>
<TEXT>


Delegeler, oylama sırasında Ecevit kasketlerini sallayarak 'Karaoğlan'ı uğurladılar... 


Ecevitler salonda "Halkçı Ecevit", "Ecevit nerede biz oradayız" sloganları eşliğinde ayakta alkışlandı. 
Korumalarının, kulaklıkla kurultayı oturduğu yerden açması yolundaki önerisini reddeden Ecevit, açılışı kürsüden kendisi yaptı. Yürümekte güçlük çeken Ecevit, saygı duruşu ve İstiklal Marşı'nın ardından Divan Başkanlığı seçimini de yaptırdı.Ecevit, konuşmasından sonra yerine otururken Popstar yarışmasının "veda şarkısı" olarak bilinen Levent Yüksel'in "Bu Gece Son" adlı şarkısı çaldı. Şarkının "Bu gece son, biraz sonra, bu kapıdan son kez çıkıp gideceğim" sözleri salondakileri ağlattı. 

'Çocuk yerine DSP' 

Kongrede, Alişan, İzzet Altınmeşe ve Belkıs Akkale konser verdi. Ecevit, Yemen Türküsü söylenirken Altınmeşe ve Akkale'ye eşlik etti ve tüm salonun türküyü bir ağızdan söylemesini istedi. Bu sırada adaylar Şükrü Sina Gürel ve Zeki Sezer ile çok sayıda partili gözyaşlarına boğuldu.Sinevizyon gösterimi sırasında, en yüksek alkışı Kıbrıs çıkarması, Abdullah Öcalan'ın yakalanması ve türbanlı milletvekili Merve Kavakçı'ya karşı TBMM'de yapılan eylem aldı.Sinevizyonda, Ecevitler'in Türkiye'ye adanmış bir yaşam nedeniyle çocuk sahibi olmadıkları, Türkiye'ye 19 yaşındaki DSP'yi bıraktıkları belirtildi.Gürel ve Sezer, Ecevitler'in sağına ve soluna oturdu. Delegelerden eşi Zeliha Gürel tarafından yönlendirildiği gerekçesiyle tepki alan Gürel, yanından ayırmadığı eşini kurultaya getirmedi.Salon, mavi beyaz tüllerle süslendi. 10 bin metre tül ve 100'ün üzerinde çiçek ve bayrak kullanıldı.DSP, kurultay için kesenin ağzını açtı. Delegelere, CD, deri çanta, kumanya, yelpaze ve şapka dağıtıldı. Salona KKTC bayrağı ile KKTC Cumhurbaşkanı Rauf Denktaş'ın posteri asıldı. Atatürk - Denktaş ve Ecevit resimleri yan yana durdu.Oylamaya geçildiğinde Divan Başkanı Masum Türker, delegelerden kendilerine verilen çantalardaki Ecevit kasketlerini çıkarmalarını istedi. 900'den fazla delegenin aynı anda Ecevit kasketlerini sallaması ilginç görüntü oluşturdu. 

Bütçe açıklandı 91 trilyon 

DSP'nin trilyonluk bütçesi, ilk kez 6. Olağan Kurultay'da kamuoyuna açıklandı. Verilen bilgiye göre, DSP'nin 91 trilyonluk gelirinden, 15 trilyon lira harcama yapıldı. Partinin halen bankalarda değerlendirilmekte olan 76 trilyon lirası ve kasasında 26 milyar lirası bulunuyor. 

Salona mahkeme kararıyla girdi 

Kurultay sürecinde genel başkanlığa aday olacağını açıklayınca, DSP Genel Merkezi tarafından disipline verildiği için aday olamayacağı ve kurultay salonuna alınmayacağı açıklanan Aydın Tümen, mahkeme kararıyla salona girdi. Ankara 5. Asliye Hukuk Mahkemesi'nden ihtiyati tebdir kararı çıkarmak isteyen Tümen, bu yönde karar alamasa da adaylığının engellenmesi durumunda kurultayın iptal edilebileceği yönünde karar aldırmayı başardı. Tümen, kararı noter aracılığıyla genel merkeze de iletti. Tümen, böylece salona girdi. 


</TEXT>
</DOC>
