<DOC>
<DOCNO> 299674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonyas18.html </URL>
<DATE> 2004/12/21/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Harry Potter sevenlere yılbaşı müjdesi 
</HEADLINE>
<TEXT>

     En çok satan kitaplar listesinde kendisine uzun süre yer bulan ve sinema uyarlamasıyla milyonlarca kişiyi beyaz perdeye çeken Harry Potter serisinin yazarı J.K. Rowling, üstün yaratıcılığının son ürününü de tamamladı. 
     J.K. Rowling, ''Harry Potter ve Bulanık Prens'' adını verdiği serinin 6. kitabını tamamladığını açıklayarak okurlarına yeni yıl müjdesi verdi. 
     İngiliz yazar, internet sitesinde yer alan açıklamasında, ''Hepinizin, bunun Noel günü olmasını beklediğinizi biliyorum. Kutlayanların, Noel'de kitabımı okumaktan ziyade, yapacak daha iyi şeyleri olduğuna eminim. Noel'i kutlamayanlarsa kesinlikle 25'ine kadar beklemeyeceklerdir'' dedi. 
     Rowling'in Amerikalı yayımcısı Scholastic Inc.'in, kitabın piyasaya sürüleceği tarihi yakın bir zamanda açıklaması bekleniyor. Kitabın kaç sayfa olduğuna dair bir açıklama yapılmadı. 
     
     16 Temmuz'da yayınlanıyor 

     İngiliz yazar J.K. Rowling'in ünlü Harry Potter serisinin merakla beklenen 6. cildinin İngiltere ve ABD'de 16 Temmuz 2005'te yayınlanacağı açıklandı. 
     Rowling, kendi internet sitesinde yer alan açıklamasında ''Harry Potter ve Bulanık Prens'' adını verdiği serinin 6. kitabını tamamladığını açıklamış, ancak kitabın ne zaman yayınlanacağı belirtilmemişti. 
     Rowling'in İngiltere'deki yayıncısı Bloomsbury Publishing ve ABD'deki yayıncısı Scholastic şirketinden yapılan açıklamada, kitabın 16 Temmuzda yayınlanacağı belirtildi. 
     Harry Potter'ın 6. cildinin yayın tarihinin açıklanması, İngiltere borsasında da olumlu etki yaptı ve Rowling'in İngiliz yayıncısı Bloomsbury'nin hisseleri bütün zamanların en yüksek düzeyine yükselerek 2.94 Pound'u 5.69 dolar buldu. 
     Rowling'in açıklaması, satışları azalan kitapçıları da memnun etti. Serinin 5. kitabı olan Zümrüdü Anka Yoldaşlığı satışa konulduktan sonra 24 saat içinde 5 milyon kopya satarken, tüm serilerin şu ana kadar 100 milyondan fazla kopyası satıldı. Sinemaya uyarlanan ilk 3 seriyse milyonlarca kişiye beyaz perdeye çekti. 
     
</TEXT>
</DOC>
