<DOC>
<DOCNO> 295154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/soneko11.html </URL>
<DATE> 2004/12/06/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Paranın dolaşımı Kasımda kıpırdadı 
</HEADLINE>
<TEXT>

     Piyasaların nabzını ölçmekte önemli bir gösterge olan paranın dolaşım oranı, kasım ayında kıpırdadı. 
     Ekim ayı ortalamasında 2.63 olan sözkonusu oran, kasım ayı ortalamasında 2.67'ye yükseldi. Bu oran, kasım ayı içinde 3.14'e kadar ulaştı. 
     ANKA'nın Merkez Bankası verilerinden yaptığı belirlemeye göre, kasım ayında Elektronik Fon Transferi EFT -Elektronik Menkul Kıymet Transferi EMKT sisteminden yapılan toplam ödemeler, bir önceki aya göre yüzde 1.5 artarak 473.5 katrilyon liraya çıktı. 
     Merkez Bankası'ndan EFT-EMKT'ye çıkan para miktarı da sözkonusu ay yüzde 0.1 artarak 177.2 katrilyon lira düzeyinde oluştu. 
     
     PARANIN DOLAŞIM ORANI 
     Paranın dolaşım oranı, kasım ayında bir miktar artış gösterdi. Ekim ayı ortalamasında 2.63 olan sözkonusu oran, kasım ortalamasında 2.67'ye yükseldi. Paranın dolaşım oranı, ocakta 2.64, şubat ve martta 2.46, nisanda 2.54, mayısta 2.55, haziranda 2.61, temmuzda 2.67, ağustosta 2.58, eylülde 
     ise 2.62 olmuştu. 
     Günlük olarak incelendiğinde ise paranın dolaşım oranı 30 Kasım'da 3.14'e kadar çıktı. Bu oran, 11 ve 25 Kasım'da 
     ise 2.24'le en düşük düzeyinde oluştu. 
     
     NE ANLAMA GELİYOR 
     Paranın dolaşım oranının düşük olması piyasalardaki durgunluğu, yüksekliği ise canlanmayı gösteriyor. Bu oran, EFT-EMKT sisteminden yapılan ortalama ödemelerin, Merkez Bankası'ndan EFT-EMKT'ye çıkan ortalama para miktarına bölünmesiyle bulunuyor. 
     Bu oran, önceki yılların büyük ölçüde gerisinde bulunuyor. 1999'da 4.75'le en yüksek düzeyine çıkan paranın dolaşım oranı, izleyen dönemde hızla azalarak 2000 yılı ortalamasında 4.31, 2001 ortalamasında 2.57, 2002 ortalamasında 2.47, 2003 ortalamasında 2.39 olmuştu. 
     
</TEXT>
</DOC>
