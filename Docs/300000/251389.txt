<DOC>
<DOCNO> 251389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sondun15.html </URL>
<DATE> 2004/06/28/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Zebari Irak hükümeti güvenliği koalisyondan daha iyi sağlayacak 
</HEADLINE>
<TEXT>

     Irak Dışişleri Bakanı Hoşyar Zebari, Irak'ın geçici hükümetinin Irak'ta güvenliği sağlamak için koalisyondan daha iyi bir çalışma sergileyeceğini belirtti. 
     Zebari, NATO zirvesi dolayısıyla bulunduğu İstanbul'da, koalisyon yönetiminin, egemenliği Irak'ın geçici hükümetine devretmesinden önce BBC radyosuna yaptığı açıklamada, ''Koalisyondaki dostlarımızın şimdiye kadar yaptıklarından daha iyi bir çalışma sergileyeceğimiz konusunda size söz verebilirim. Biz kendimize güveniyoruz, bu kapasiteye sahibiz. Bu bizim halkımız, bizim kültürümüz, ülkede durumun nasıl idare edileceğini koalisyondaki ortaklarımızdan daha iyi biliyoruz. Onların da desteğiyle durumun hakimi olacağız'' dedi. 
     Egemenliğin Iraklılara devrinden sonra şiddetin duracağı konusunda hiçbir garantinin olmadığına dikkat çeken Zebari, Irak'ta ocak ayında yapılması planlanan genel seçimlerin, BM'nin desteğiyle, ''doğru ve güvenli'' bir ortamda düzenlenmesi için ellerinden geleni yapacaklarını kaydetti. 
     
</TEXT>
</DOC>
