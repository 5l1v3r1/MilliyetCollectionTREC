<DOC>
<DOCNO> 287373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sondun11.html </URL>
<DATE> 2004/11/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Irak en kanlı günlerinden birini yaşıyor... 
</HEADLINE>
<TEXT>

     Irak, ABD Başkanı George Bush'un, ana muharebenin bittiğini açıkladığı 1 Mayıs 2003 tarihinden bu yana, en kanlı günlerinden birini yaşıyor. 
     El Kaide bağlantılı Ürdünlü terörist Ebu Musab Zerkavi yanlıları ile Irak dışından gelen militanların yuvalandığı Felluce'de çatışmalar sürerken, Bağdat ve Bakuba kentleri de şiddet olaylarına sahne oluyor. 
     Bazı uzmanlar tarafından ABD'nin, Vietnam'dan sonra en büyük savaşı olarak gösterilen Felluce'de, Irak Başbakanı İyad Allavi'nin saldırıya yeşil ışık yakmasından sonra dün öğle saatlerinde başlayan çatışmalar halen devam ediyor. 
     Kent dışında mevzilenen Amerikalı askerler, Irak kuvvetleri ve hava desteğiyle başlattıkları saldırıda kent içine kadar ilerledi. 
     Savaş uçakları tarafından bombalanan ve karadan da topçu bataryaları tarafından dövülen kente batı bölgelerden girmeyi başaran Amerikalı askerler, şiddetli çarpışmalar sonucu Felluce'deki tren istasyonunu ele geçirdi. 
     Kentin en az bir kilometre içine giren ve kuzeyden ilerleyen Amerikan güçlerinin, Hey Nayib El Dubat ve El Naziza bölgelerine ulaştıkları, patlamalarla sarsılan kentten dumanlar yükseldiği belirtiliyor. 
     Amerikan askerlerinin kentte elektrikleri kestiği ve jenaratörlerin çalışmadığı kaydedilirken, Felluce halkı susuzluktan şikayet ediyor ve yiyecek stoklarının tükenmesinden endişe ediyor. 
     Amerikan ordusunun ''Fantomun Öfkesi'' adını verdiği saldırıda, direnişçileri sindirmek için düzenlenen saldırıda, kentteki bir klinik de bombalandı ve çok sayıda kişi öldü ve yaralandı. 
     Amerikalı askerlerin, kentin kuzeyine giden yolu temizleyerek saldırıda ilk hedeflerine ulaştıkları, bir direnişçi mevzisine düzenlenen saldırıda 20-25 direnişçinin öldürüldüğü, bir çatışmada da 4 deniz piyadesinin yaralandığı belirtilirken, Amerikan ordusundan yapılan açıklamada, çokuluslu güce ait bir helikopterin düşürüldüğü iddiası yalanlandı. 
     
     COLAN'DA ŞİDDELİ DİRENİŞ 

     Felluce operasyonunun kısa bir zamanda bitmeyeceğine dair ilk işarete, kentin kuzeybatısındaki Colan'da rastlandı. 
     Irak'taki Amerikan tank birliğinin komutanı Yüzbaşı Robert Bodisch, Colan'da şiddetli direnişle karşılaştıklarını belirterek, ''Bu insanlar çetin ceviz. Şiddetli bir savaş sergiliyor'' dedi. 
     Bir görgü tanığı da kentin kuzey bölgesinde şiddetli sokak çatışmaları olduğunu, en az 2 Amerikan tankını alevler içinde gördüğünü söyledi. 
     10 bin Amerikan ve 2 bin Iraklı askerin katıldığı saldırı öncesinde 300 bin nüfuslu Felluce'de halkın yarısından fazlası kenti terk etti. Saldırının başlangıcından bu yana kaç kişinin öldüğüne dair kesin bilgi edinilemedi. 
     
     BAKUBA'DA 45 KİŞİ ÖLDÜRÜLDÜ 

     Iraklı askerlerin desteklediği Amerikan odusunun Felluce'ye yönelik saldırısı devam ederken, başkent Bağdat ve Bakuba'daki eylemlerde de kan döküldü. 
     Direnişçilerin, Bağdat'ın kuzeydoğusundaki Bakuba'daki karakollara düzenlediği saldırılarda çoğu polis memuru 45 kişi öldü. 
     Vahda, Tahrir ve Mafrak polis karakollarına düzenlendiği belirtilen saldırılarda onlarca kişi de yaralandı. 
     Başkent Bağdat'ta da sabah saatlerinde şiddetli bir patlama oldu. Görgü tanıkları, kentin kuzeydoğusunda meydana gelen patlamanın ardından bir duman bulutunun yükseldiğini söylerken, Reuters ajansı, patlamanın Irak geçici hükümetinin bazı üyelerinin ve diğer yetkililerin ikamet ettiği yere yakın bir bölgede olduğunu bildirdi. 
     Patlamaya neyin yol açtığı ya da can kaybı olup olmadığı konusunda bir bilgi verilmedi. 
     45 polisin ölmesiyle sonuçlanan saldırıları, Ebu Musab El Zerkavi'ye bağlı bir grup üstlendi. 
     Irak Cihadı El Kaide Örgütü adlı grubun bir internet sitesinde yayınlanan bildirisinde örgüte bağlı militanların Bakuba'da 3 polis karakoluna saldırdığı ve 45'den fazla polisi öldürdüğü belirtildi. 
     
     RAMADİ'DE SALDIRI 7 ÖLÜ, 5 YARALI 

     Bağdat'ın batısındaki Ramadi'de de bomba yüklü araçlarla düzenlenmek istenen saldırıda, 7 direnişçinin öldürüldüğü, 5 Amerikan askerinin yaralandığı bildirildi. 
     ABD ordusu sözcülüğünden yapılan açıklamada, Amerikan deniz piyadelerinin 2 bomba yüklü aracı fark edip ateş açtıkları ve bu sırada 5 askerin yaralandığı kaydedildi. 
     
     KERKÜK'TE İNTİHAR SALDIRISI 2 ÖLÜ, ÇOK SAYIDA YARALI 

     Kerkük kentinde bu sabah düzenlenen intihar saldırısında ise 2 Iraklı öldü, çok sayıda kişi yaralandı. 
     Irak Ulusal Muhafız yetkilisi, Kerkük'ün kuzeyinde bir Irak askeri noktası inşaatına düzenlenen intihar saldırısında en az 2 Iraklının öldüğünü, çok sayıda Iraklının yaralandığını belirtti. 
     Ölenlerin işçi olduğu, inşaatın önündeki çok sayıda aracın da hasar gördüğü belirtildi. 
     
</TEXT>
</DOC>
