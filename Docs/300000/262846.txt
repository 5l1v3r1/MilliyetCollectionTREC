<DOC>
<DOCNO> 262846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonspo38.html </URL>
<DATE> 2004/08/12/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Ve Zidane Fransa'yı bıraktı 
</HEADLINE>
<TEXT>

     Birçok futbolsevere göre dünyanın en iyi futbolcusu Zinedine Zidane, artık Fransa Milli Takımı formasını giymeyecek. 
     Fransa ile bir Avrupa Şampiyonluğu, bir de Dünya Şampiyonluğu yaşayan Cezayir asıllı oyuncu, bugün milli formayı bıraktığını açıkladı. 
     İlk kez 1994 yılında milli olan 32 yaşındaki Zidane, kendi web sitesinde "Bu kararı almak için uzun süre düşündüm. Ama bir yerden sonra durmayı bilmek gerekir" açıklamasını yaptı. 
     Zidane, açıklamasında "Bu benim Fransa ile uluslararası kariyerimin sonu. Bu bir döngünün sonu. 2000 ve 2002 yılında birçok iyi oyuncu milli formayı bıraktı. Ve sıra bana geldi. Bu kararımı Euro 2004'ten önce almıştım, sonuçtan bağımsız olarak Fransız Milli Takımı'yla yollarımı ayırıyorum. Tabi ki, bunu kaybederken yapmak kazanırken yapmaktan çok daha kolay" dedi. 
     Sitede yer alan habere göre milli takım teknik direktörü Raymond Domenech'in, bu kararından dönmesi için ikna edemediği Zidane, 2007 yılının sonuna kadar, sözleşme imzaladığı İspanya Birinci Ligi takımlarından Real Madrid'de oynamaya devam edecek. 
     Zidane, 1998 yılında Fransa'nın ev sahipliği yaptığı Dünya Kupası final maçında, Brezilya'ya karşı milli takımdaki yerini almış ve rakip fileleri 2 kez havalandırmıştı. Fransa'nın kupayı almasıyla beraber Zidane da Fransa futbol tarihine geçmiş ve büyük bir hayran kitlesine sahip olmuştu. 
     Son dönemde yaprak dökümü yaşayan ve birçok yıldızını kaybeden Fransa Milli Takımı'nı, efsanevi kadrodan Marcel Desailly, Lilian Thuram ve Bixente Lizarazu da yakın zamanda bırakmıştı. 
     

İşte muhteşem kariyer 1972 yılında Marsilya'da doğdu Cannes, Bordeaux, Juventus ve Real Madrid formalarını giydi. Milli formayla ilk kez 1994'te tanıştı. 93 kez milli oldu, 26 gol attı Milli takımla Dünya ve Avrupa Şampiyonluğu yaşadı. Dünyada 1998, 2000 ve 2003'te yılın futbolcusu seçildi. Yine 1998'de Avrupa'da yılın futbolcusuydu...      

     
</TEXT>
</DOC>
