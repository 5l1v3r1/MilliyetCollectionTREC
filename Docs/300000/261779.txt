<DOC>
<DOCNO> 261779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sonsiy06.html </URL>
<DATE> 2004/08/09/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Akıncı, Olimpiyatlar'a gidiyor... 
</HEADLINE>
<TEXT>

     KKTC'de çözüm yanlısı Barış ve Demokrasi Hareketi BDH Genel Başkanı Mustafa Akıncı, Olimpiyatlar'a katılmak üzere 12 Ağustos Perşembe günü Rum kesimi üzerinden Atina'ya gidecek. 
     Akıncı, Rum basınında yer alan haberleri doğrulayarak, aldığı davet üzerine perşembe günü Atina'ya Olimpiyatlar'ın açılışına gideceğini söyledi. 
     Kendisinde Kıbrıs Rum kesiminin bazı KKTC'li vatandaşlara verdiği Rum pasaportu bulunmadığını, bunun için Atina'ya önce İstanbul'dan gitmeyi düşündüğünü belirten Akıncı, ancak sonradan Larnaka'dan uçuşuna TC pasaportuyla izin verileceğinin söylenmesi üzerine, Rum kesimi üzerinden gitmeye karar verdiğini bildirdi. 
     Akıncı, daveti kabul etmekteki amacını ''Olimpiyatlar'ın barışçı ruhuna katkıda bulunmak'' olarak açıklayarak, Olimpiyat meşalesinin KKTC'den geçmesine izin vermeyen Rum kesiminin büyük bir yanlış yaptığını, ancak yanlışa yanlışla yanıt vermenin de doğru olmadığını söyledi. 
     BDH Başkanı Akıncı, Rum kesimindeki Larnaka Havaalanı'nı kullanarak, Rum kesimi üzerinden Atina'ya gidecek olan ilk Kıbrıslı Türk politikacı olacağı haberlerini de doğruladı. 
     Rum kesimindeki Fileleftheros gazetesi, bugün manşetten verdiği haberde, KKTC'den bazı siyasilerin Yunanistan'da yapılacak Olimpiyatlar'ın açılış törenine katılmak üzere resmi davetli olarak Atina'ya gideceklerini bildirmişti. 
     Gazete, Barış ve Demokrasi Hareketi Başkanı Mustafa Akıncı'nın, Olimpiyatlar'ın açılış törenine gidişinin hali hazırda düzenlenmiş olduğunu ve Akıncı'nın Atina'ya Larnaka Havaalanı'ndan gideceğini, böylece Larnaka Havaalanı'nı kullanan ilk Kıbrıslı Türk politikacı olacağını savundu. 
     Gazete ayrıca, davetliler listesine diğer Kıbrıslı Türk üst düzey parti yetkililerinin dahil edilmesi için temasların sürdürüldüğünü ve KKTC siyaset dünyası dışında bazı kişilerin davet edilmesi ihtimalinin de bulunduğunu yazdı. 
     
</TEXT>
</DOC>
