<DOC>
<DOCNO> 255332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sondun35.html </URL>
<DATE> 2004/07/14/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Ezzerkavi'den Allavi'ye yine ölüm tehdidi 
</HEADLINE>
<TEXT>

     El Kaide örgütü liderlerinden Ebu Musab Ezzerkavi, Irak Başbakanı İyad Allavi'yi yine ölümle tehdit etti. 
     Radikal dinci bir internet sitesine bugün gönderilen, 8 Temmuz tarihli ve Ezzerkavi imzalı açıklamada, ''Sana zarar vereceğiz Allavi. Evine yağan ölüm füzelerinden kaçmayı başardın ancak Allah'ın izniyle daha fazla saldırı olacak'' denildi. 
     Açıklamada, Allavi'nin ''ölümden kaçamayacağı'' ve ''huzuru tatmasına izin verilmeyeceği'' ifade edildi. 
     Allavi'nin Bağdat'taki evine ve diğer hedeflere bu ayın başında roketli saldırıda bulunulmuş, 7 kişi yaralanmıştı. 
     Ezzerkavi, geçen ay bir internet sitesine gönderilen video kasette, Allavi'nin öldürüleceği tehdidinde bulunmuştu. 
     Ezzerkavi'ye bağlı Tevhid ve Cihad örgütü, son aylarda Iraklı ve Amerikalı yetkililere yönelik saldırıları ve birkaç intihar saldırısının sorumluluğunu üstlenmişti. Örgüt ayrıca, Bulgar, Amerikalı ve Güney Koreli rehineleri öldürmüştü. 
     
</TEXT>
</DOC>
