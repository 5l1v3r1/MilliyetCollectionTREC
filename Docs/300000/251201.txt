<DOC>
<DOCNO> 251201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/spor/spo04.html </URL>
<DATE> 2004/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Taviz yok ayırım var 
</HEADLINE>
<TEXT>


Trabzonspor Yönetim Kurulu oyuncularının ücretlerinde iyileştirme yapmama kararı alırken, Mehmet Yılmaz ve İbrahim Ege ayrı tutuldu 


Gizli toplantı 
GÖKDENİZ ve Fatih Tekke'nin anlaşması sonrasında iyileştirme isteyen Trabzonsporlu futbolculardan Hüseyin Çimşir, Mehmet Yılmaz, Erdinç Yavuz ve Volkan Bekiroğlu, Teknik Direktör Ziya Doğan ile bir görüşme yaptı, zam talep etti. Doğan, oyuncuların talebini Gerede kampına giden Asbaşkan Nevzat Şakar, Transfer Komitesi Üyesi Ömer Sarı ve Kafile Başkanı Süleyman Atal'a iletti. 

'Konuyu kapatın' 
YÖNETİM ise futbolcuların iyileştirme talebine ret yanıtı verdi. Bunun üzerine oyuncularla bir görüşme yapan idareciler, "Zam yapma gibi bir niyetimiz yok. Bu konuyu artık kapatın. Ancak Şampiyonlar Ligi'ne kalırsak o zaman düşünebiliriz" dedikleri öğrenildi. Buna karşın Bordo - Mavililer'de Mehmet Yılmaz ile İbrahim Ege'de iyileştirmeye gidileceği öğrenildi. 

Kamp bitiyor 

TRABZONSPOR, ilk etap kamp çalışmalarını bugün noktalayacak Bordo - Mavililer 30 Temmuz'da ikinci dönem çalışmalara başlayacak. Yönetim bir süre önce anlaşma sağladığı Adanasporlu Serkan'ın sakat çıkması nedeniyle transferinden büyük ihtimalle vazgeçecek. 

Trabzon'da Tomas ısrarı 

TAKIMA katılacak yeni yabancılarda öncelikli olarak Fenerbahçeli Tomas'ın işini bitirmek isteyen Trabzonspor, eski oyuncusu Güney Koreli Lee Young'ta da sona yaklaştı. Bu oyuncunun yarın ya da salı günü Türkiye'de olabileceği öğrenilirken, Young, üç yıllık anlaşma karşılığında alacağı 1 milyon 200 bin dolardan 200 bin dolarını kulübü Samsung'a bırakabileceğini açıkladı. 


</TEXT>
</DOC>
