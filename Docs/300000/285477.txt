<DOC>
<DOCNO> 285477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonspo20.html </URL>
<DATE> 2004/11/02/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Juanfran Türkler artık Del Bosque'yi anladılar... 
</HEADLINE>
<TEXT>

     Beşiktaş'ın İspanyol futbolcusu Juanfran Garcia, ''Türkler artık Del Bosque'yi anladılar'' dedi. 
     UEFA Kupası'nda perşembe günü yapacakları Athletic Bilbao maçı öncesinde El Mundo Deportivo gazetesine demeç veren Juanfran, Beşiktaş'ın yaşadığı kötü günlerin artık geride kaldığını savundu. ''Çok iyi davransalar da sizin olmayan bir ülkedesiniz. Takım iyi gitmezse halk sizi rahatsız ediyor, ama artık her şey geçti'' diyen Juanfran, Türk futbolseverlerin farklı bir futbol kültürü olduğunu, ancak Del Bosque'nin metotlarına uyum sağladığını ileri sürdü. 
     İspanyol futbolcu, ''Kimbilir belki de Beşiktaş, daha fazla ileriye dönük olan bir orta saha oyuncusuna ihtiyaç duyuyordu. Celta'da tüm sol kanat benimdi'' şeklinde konuştu. 
     Eski takımı Celta Vigo ile Athletic Bilbao'yu karşılaştırırken, ''Athletic, Avrupa kupalarında daha acımasız'' ifadesini kullanan Juanfran, şu anda 2. ligde olan Celta'nın 1. ligde daha rahat oynayabilmesi için tüm futbolcularının Athletic'te olduğu gibi ''Basklı'' olması gerektiğini kaydetti. 
     İstanbul'un çok güzel ve modern bir kent olduğunu söyleyen Juanfran, İspanyolları bu kenti seyahat etmeye çağırdı. 
     Öte yandan, Beşiktaş'ın 2002 Ekim ayında UEFA Kupası'nda karşılaştığı İspanyol ekibi Alaves'in yardımcı antrenörlüğünü yapan Angel Garitano, İnönü Stadı'ndaki atmosferin Avni Aker'den çok daha güçlü olduğunu söyleyerek, Athletic Bilbao'lu futbolcuları uyardı. 
     Garitano, ''Beşiktaşlı taraftarlar Galatasaraylılar gibi 2 saat öncesinden stada girip bağırmaya başlıyorlar. Yedek kulübesinden sağa doğru baktığınızda, neredeyse kornere kadar ateşli taraftarı görüyorsunuz. Korner veya faul atışlarında seyirciler büyük baskı kuruyor. Orada taraftarlar 12. futbolcu. Aynı zamanda ikinci kaleci diye adlandırıyorlar. Bilbao'nun sahaya çok konsantre olmuş olarak çıkması gerek'' dedi. 
     İspanyol teknik adam, Türkiye'de Fenerbahçe taraftarını Real Madridlilere, Galatasaraylıları Barcelonalılara ve Beşiktaş taraftarını da Athletico Madridlilere benzetti. 
     Bu arada, Athletic Bilbao Kulübü Başkanı Fernando Lamikiz'in, perşembe günü yapılacak İspanyol Profesyonel Futbol Ligi'nin toplantısına katılacak olmasından dolayı İstanbul'a gelemeyeceği, Athletic Bilbao heyetinin başkan yardımcısı bayan Ana Urquijo'nun başkanlığında İstanbul'a hareket edeceği bildirildi. 

     
</TEXT>
</DOC>
