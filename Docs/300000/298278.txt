<DOC>
<DOCNO> 298278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sontur16.html </URL>
<DATE> 2004/12/16/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İstanbul'da ''dini motifli terör örgütü'' operasyonu .. 
</HEADLINE>
<TEXT>

     İstanbul'da ''dini motifli terör örgütü''ne yönelik düzenlenen operasyonda, Mardin ve Diyarbakır'da 4 kişinin öldürülmesi olaylarına karıştıkları öne sürülen 3 kişi yakalandı. 
     İstanbul Terörle Mücadele Şube Müdürlüğü'nden yapılan açıklamada, İstihbarat Şube Müdürlüğü ile ''dini motifli terör örgütü''nün askeri ve siyasi kanadında faaliyet gösterdikleri belirlenen kişilerin yakalanması amacıyla 3 gün önce operasyon başlatıldığı, bunun sonucunda Diyarbakır ve Mardin emniyet müdürlüklerince aranan ve biri hakkında Diyarbakır DGM'ce verilmiş gıyabi tutuklama kararı bulunan 3 kişinin yakalandığı bildirildi. 
     Açıklamada, yakalanan bu kişilerin üzerlerinde ve gösterdikleri yerlerde yapılan aramalarda, 1 adet sahte nüfus cüzdanı ile 3 adet örgütü övücü mahiyette hazırlanmış kitapçık ele geçirildiği belirtildi. 
     Açıklamada, bu kişilerin, 2 Mayıs 1992 tarihinde Mardin'de bir kişinin öldürülmesi, 19 Ağustos 1992'de Diyarbakır'da bir kişinin öldürülmesi, 1998 yılında Diyarbakır'da bir spor lokalinde 2 kişinin öldürülmesi, örgüt tarafından sorgulanmak üzere adam kaçırılması, örgüt adına sığınak hazırlanması, örgüte kendi el yazılarıyla özgeçmiş raporu ile diğer faaliyetlerine ilişkin doküman verilmesi olaylarına karıştıkları ifade edildi. 
     Terör örgütü ''Hizbullah'' üyesi oldukları ifade edilen 3 kişi, polisteki işlemleri tamamlandıktan sonra Beşiktaş'taki İstanbul Cumhuriyet Başsavcılığı'na gönderildi. 
     
</TEXT>
</DOC>
