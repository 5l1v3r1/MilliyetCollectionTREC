<DOC>
<DOCNO> 262127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonspo30.html </URL>
<DATE> 2004/08/10/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Kulüpler Birliği'nin yeni başkanı Cavcav... 
</HEADLINE>
<TEXT>

     Ankaragücü Kulübü Başkanı Cemal Aydın'ın istifasıyla boşalan Birinci Süper Futbol Ligi Kulüpler Birliği başkanlığına Gençlerbirliği Kulübü Başkanı İlhan Cavcav seçildi. 
     Kulüpler Birliği'nin Swiss Otel'de yapılan toplantısında Cavcav oybirliği ile başkanlığa seçilirken, Malatyaspor Kulübü Başkanı Hikmet Tanrıverdi ise asbaşkan oldu. 
     Yaklaşık 1 saat süren toplantı sonrası bir açıklama yapan İlhan Cavcav, Cemal Aydın'ın istifasının ardından genel kurul toplantılarını yaptıklarını belirterek, ''Oybirliği ile başkanlığa seçildim. Asbaşkanımız da Hikmet Tanrıverdi oldu'' dedi. 
     Cavcav, amaçlarının Futbol Federasyonu'na yardımcı olmak ve Türk sporuna hizmet etmek olduğunu sözlerine ekledi. 
     Toplantıya Galatasaray Kulübü Başkanı Özhan Canaydın, Beşiktaş Kulübü İkinci Başkanı Murat Aksu, Fenerbahçe Kulübü Genel Sekreteri Vedat Olcay ile Samsunspor ve Gaziantepspor takımları dışındaki tüm Birinci Süper Lig takımlarının temsilcileri katıldı. 
     
</TEXT>
</DOC>
