<DOC>
<DOCNO> 250798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sondun16.html </URL>
<DATE> 2004/06/25/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Eğitim rezaleti Sınav soruları 1000 sterline satıldı... 
</HEADLINE>
<TEXT>

     İngiltere'de, ''A Level'' adı verilen lise bitirme sınavının sorularının 1000 sterline satıldığı öne sürüldü. 
     Bütün ülkede bugün aynı anda yapılacak biyoloji sınavının sorularının dün karaborsada alıcı bulduğunu iddia eden İngiliz basını, bu durumu ''eğitim rezaleti'' olarak yorumladı. 
     The Daily Telegraph, biyoloji dersinin sınav sorularının, 1000 sterlin ödeyerek satın alan bir grup öğrenci tarafından kendilerine getirildiğini açıkladı. 
     Veliler de liseyi bitiren gençlerin üniversitelere kabulünde büyük önem taşıyan bu sınavların gayri ciddi yapılmasının bütün eğitim sistemini allak bullak edeceğini belirttiler. 
     Kimya dersinin sınav sorularının geçen hafta karaborsaya düştüğünün anlaşılmasından sonra bu sorunun yinelendiğini hatırlatan sınav komisyonu Edexel'in sözcüsü, biyoloji sorularını yenileyip, soru kağıtlarını yeniden baskıya gönderecek zamanlarının olmadığını söyledi. 
     İngiliz basını, bu nedenle sınavın tekrar edilmek zorunda kalınabileceğini öne sürüyor. 
     
</TEXT>
</DOC>
