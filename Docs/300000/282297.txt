<DOC>
<DOCNO> 282297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonyas19.html </URL>
<DATE> 2004/10/21/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
"Alo Fetva" hattına kadın ilgisi... İşte ilginç sorular... 
</HEADLINE>
<TEXT>

     Erzurum'da ''Alo Fetva'' hattına soru yöneltenlerin büyük kısmının kadınlardan oluştuğu bildirildi. 
     Erzurum Müftülüğü'nün Alo Fetva Hattı, ramazan nedeniyle yoğun ilgi görüyor. Normal zamanda günde 4-5 soru yöneltilen hatta, ramazanda günde 50-60 telefon geliyor. 
     Fetva hattı görevlisi merkez vaizi Ramazan Çiftçi, 5 vaizin sırayla görev yaptığı fetva hattına gelen soruların büyük bölümünün zekat ve oruçla ilgili olduğunu söyledi. 
     Fetva hattını arayanların yüzde 80'ine yakınının kadınlardan oluştuğunu belirten Çiftçi, kadınların ilgisinin, telefonla daha rahat soru yöneltebilmelerinden kaynaklandığını söyledi. 
     Erkeklerin dini konularla ilgili bilgilere daha rahat ulaşabildiklerini kaydeden Çiftçi, ''Kadınlarımız ise bilgi sahibi olabilmek için fetva hattını arıyor. Telefonda, yüz yüze olmadığı için, sorularını sıkılmadan rahatça sorabiliyorlar. Ayrıca kadınlar dini konularda erkeklerden daha hassas'' diye konuştu. 
     
     ''HATMİN RAYİCİ...'' 
     Fetva hattına yöneltilen sorulardan ilginç sorulardan bazıları da şöyle 
     ''Uyumak abdesti bozar mı '', ''Bu yıl evde hatim okutmanın rayici kaç lira'', ''Arabam çok lüks, zekatını vermem gerekir mi '', ''Kocam 3'den 9'a şart etti Boşanmış olur muyuz '', ''Oruçluyken diş çekilir mi '', ''Kocam beni öptü, orucumuz bozuldu mu ''. 
     
</TEXT>
</DOC>
