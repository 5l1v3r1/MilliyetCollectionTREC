<DOC>
<DOCNO> 289816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/soneko12.html </URL>
<DATE> 2004/11/18/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Avea Telecom Italia, Türk Telekom'un potansiyel alıcılarından 
</HEADLINE>
<TEXT>

     Avea Genel Müdürü Cahit Paksoy, ''Türk Telekom'un kısa sürede özelleştirilmesinin hayati önemi var. Telecom Italia da piyasadaki potansiyel alıcılardan bir tanesidir'' dedi. 
     Paksoy, telekomünikasyon sektöründe bu yıl tahminlerin ötesinde gelişmeler olduğunu ifade ederek, pazarda hareketlenme yaşandığını ve pastanın büyüdüğünü belirtti. 
     Türkiye'de yüzde 40 olan cep telefonu kullanma oranının hızla arttığını söyleyen Paksoy, ''Önümüzdeki yıl sonunda penetrasyonun yüzde 50'yi geçeceğini tahmin ediyorum'' diye konuştu. 
     Ekonomideki pozitif gelişmenin telekomünikasyon sektörüne ve mobile yansıdığını vurgulan Paksoy, Avea olarak getirdikleri tarifelerle cep telefonu kullanımının lüks olmaktan çıktığını kaydetti. 
     Avea'nın 2005 yılında güçlenerek gelişmesini sürdüreceğini dile getiren Paksoy, Aralık ve Ocak ayı ile birlikte abonelerine yeni projeler sunacaklarını, onların ihtiyaçlarını daha iyi karşılayacak uygun paketler ve teknolojik modeller getireceklerini anlattı. 
     Paksoy, Avea'nın bu yılla birlikte 2.5-3 yıl için 600 milyon dolarlık yatırım planı olduğunu ve yatırımlarının hızlanarak devam ettiğini belirterek, ''2005 yılı mobilde, bu yıldan daha canlı geçecek. Rekabetin gerçek anlamda yaşanacağı yıl olacak. Bunun pozitif etkileri tüketiciye yansıyacak'' dedi. 
     
     2005 İÇİN 2 İSTEK 

     Pazardaki gelişmeyi etkilecek bazı hususlar da bulunduğunu ifade eden Paksoy, şunları kaydetti 
     ''Telekomünikasyon artık bir ihtiyaç. Önümüzdeki yıl için iki şey istiyoruz, Telekomünikasyon Kurumu'ndan numara taşınabilirliğini çıkarmasını, bir de vergilerin gelişen ekonomi paralelinde aşağı çekilmesini istiyoruz. 
     Biz, kendimize düşeni yapacağız. Bir de isteklerimiz olursa, 2005 telekomünikasyonda özellikle mobilde halkımız için refah yılı olacaktır. Bu iki olayın, 2005 için kilit olduğunu düşünüyoruz. Avrupa'da vergiler ortalama yüzde 24'lerde, bizde yüzde 66. Dünyanın farkı var.'' Avea'nın abone sayısının 5 milyonun üzerinde olduğunu bildiren Paksoy, ''Hedefimiz 2006 yılında pazar payımızı yüzde 30'a çıkarmak'' dedi. 
     Paksoy, numara taşınabilirliği ve vergilerin düşürülmesinin, telekom pazarının büyümesini ve abonelerin artmasını sağlayacağını vurgulayarak, ''Bunlarla birlikte hedefimizi öne çekmiş, yüzde 30'a daha erken ulaşmış olacağız'' diye konuştu. 
     
     ''TELEKOM ÖZELLEŞTİRMESİYLE SEKTÖRÜN ÖNÜ AÇILACAK'' 

     Türk Telekom'un özelleştirilmesinden bahsederken, Avea olarak Türk Telekom'un özelleştirmesinde rol almalarının mümkün olmadığını belirten Paksoy, ''Ancak Avea'nın ortaklarından birisinin Türk Telekom'u alabilmesi olabilir. Telecom Italia, bu yönde pozitif çalışmaları olduğunu deklare etti. Onlar da piyasadaki mevcut potansiyel alıcılardan bir tanesidir'' dedi. 
     Paksoy, Türk Telekom'un kısa sürede özelleştirilmesinin hayati öneme sahip olduğunu, bunun pazara ve tüketiciye yansımasının pozitif olacağının altını çizerek, ''Çünkü, sektörün önü açılacak'' diye konuştu. 
     Cahit Paksoy, şöyle devam etti 
     ''Türk Telekom, Türkiye'nin güzide bir şirketi. Ancak, devlet eliyle ticaret yapmanın sıkıntılarını, zorluklarını yaşamakta. 
     Bu özelleştirmeden sonra pazarda rekabet artacak. Telekom'un sunacağı hizmetler ve ürünler genişleyecek. Yabancı sermayenin gelişi, ekonomik açıkların kapatılması, dış ve iç piyasaya verilecek güven, daha stabil bir ekonomiye geçiş açısından belki de en büyük pozitif etkiyi Türk Telekom yapacaktır.'' 

     
</TEXT>
</DOC>
