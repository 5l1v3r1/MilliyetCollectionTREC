<DOC>
<DOCNO> 297905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/soneko42.html </URL>
<DATE> 2004/12/15/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Airbus, siparişleri Boeing'e kaptırmıyor... 
</HEADLINE>
<TEXT>

     Avrupalı uçak üreticisi Airbus, havayollarının yeni siparişlerini ABD'li rakibi Boeing'e kaptırmıyor. 
     Geçen yıl tarihinde ilk kez Boeing'den daha fazla uçak teslim eden Airbus, bu yıl da hızlı sipariş toplamayı sürdürerek liderliği uzun süre kaptırmayacağının sinyallerini veriyor. 
     Orta Amerika ülkelerinden El Salvador'un TACA havayollarıyla 16 A320 ile beşer A319 ve A321 olmak üzere toplam 26 uçak satışı anlaşması imzalayan Airbus, teslimatları 2005-2009 arasında tamamlayacak. 
     Hızla büyüyen Uzakdoğu pazarında da konumunu güçlendirmek isteyen şirket, Malezya'nın AirAsia havayollarıyla etiket fiyatı 4 milyar euroyu bulan 40 A320 uçağı satışı konusunda uzlaşma sağladı. 
     Airbus bu yıl içinde Çin, Vietnam, Birleşik Arap Emirlikleri, Tayland, İngiltere ve Türkiye başta olmak üzere bir çok ülke havayolunun uçak ihalesini kazanmıştı. 
     Airbus, yılın ilk 9 ayında da havayollarına 224 uçak teslim ederek 218 uçakta kalan rakibi Boeing'in üzerinde yer almıştı. 
     Merkezi Fransa'nın Toulouse kentinde bulunan Airbus'ın yüzde 20'si İngiliz savunma şirketi BAE Systems, yüzde 80'i ise Alman, Fransız ve İspanyolların ortak olduğu Avrupa Havacılık ve Uzay Şirketi'ne EADS ait bulunuyor. 
     
</TEXT>
</DOC>
