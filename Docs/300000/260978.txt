<DOC>
<DOCNO> 260978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/guncel/gun02.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Cenaze parası istediler 
</HEADLINE>
<TEXT>


Musul Devlet Hastanesi, katledilen Türk şoför Osman Alişan'ın cenazesini teslim etmek için 9 milyar lira istedi 

OSMANİYE DHA 

Irak'ta öldürülen Osman Alişan'ın tanker şoförlüğünü yaptığı Ulaşlı Petrol'ün sahibi Ahmet Ulaşlı, cenazeyi getirmek için 3 gün önce Musul'a giderek işlemlere başladı. Ancak Musul Devlet Hastanesi morgunda bulunan cenazenin teslimi için Ulaşlı'dan 6000 dolar yaklaşık 9 milyar lira istendi. Ulaşlı, şoförünün cenazesini almak için uğraşırken, 60 yaşındaki babası Hulusi Ulaşlı da kalp krizinden yaşamını yitirdi. Kardeşleri, Ulaşlı'ya ulaşamayınca babalarının cenazesini defnettiklerini belirterek "Babamız olaylara çok üzülüyordu. Ahmet Irak'a gittikten bir gün sonra yaşamını yitirdi. Ancak ağabeyimize ulaşamadık" dedi. Kardeşi İdris Alişan da, Ulaşlı ile bir gün önce yaptığı telefon konuşmasında aldığı bilgiye göre, firmadan bir başka şoförün yaralandığını, bir tankerin şoförünün de kayıp olduğunu dile getirdi. 
Alişan, kiraladığı arsalarda çiftçilik yaptı, Hardallık Tarım Kredi Kooperatifi'nden de kredi çekti. Borcu faiziyle birlikte 15 milyar liraya çıkınca hakkında icra işlemi başlatılan Alişan, çareyi tanker şoförlüğü yapmakta buldu. 


</TEXT>
</DOC>
