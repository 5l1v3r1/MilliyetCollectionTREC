<DOC>
<DOCNO> 256239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/spor/aspo.html </URL>
<DATE> 2004/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
KOŞA KOŞA GELİRİM 
</HEADLINE>
<TEXT>


Celta Vigolu futbolcu, İspanya'dan iki teklif daha aldığını, ancak kendisiyle bire bir görüşen Del Bosque'nin takımını tercih ettiğini söyledi. Yıldız oyuncu, "Hazırım, bekliyorum" dedi 

ÖZEL RÖPORTAJ MEHMET ÇİFTÇİ 


Tele - röportaj 
BEŞİKTAŞ'IN transferini bitirmek üzere olduğu Celta Vigolu Juanfran, MİLLİYET'le yaptığı tele - röportajda, "Koşa koşa gelirim" dedi. İspanya'nın en iyi sol ayaklarından biri olarak bilinen ve hırslı, ancak efendi kişiliği ile tanınan İspanyol futbolcu, kendisiyle önce Del Bosque'nin yardımcılarından birinin temasa geçtiğini söyledi. Juanfran, "Bu kişiye, 'Kulübümle konuşun. Ben gelirim, hiç sorun olmaz' yanıtını verdim. Ardından, üç gün önce Del Bosque aradı. Ona da aynı sözleri söyledim. Benden önce de Celta Vigo'yu aramış, durumumu öğrenmiş" diye konuştu. 

'Kiralık da olabilir' 
DEL Bosque'nin, Real Madrid'i çalıştırdığı dönemlerde, Roberto Carlos'un arkasında oynatmak için kendisini transfer etmeye çalıştığını bildiren Juanfran, iki yıllık sözleşmesi olduğunu hatırlattı. İspanyol oyuncu, "Bana, kulübümün transfere sıcak baktığını söylediler. Kiralık gelip, gelemeyeceğimi sordular. 'Sorun olmaz' dedim. Zaten bu olay kulübümün inisiyatifinde. Del Bosque'ye, Türkiye'de futbol oynamak konusunda tereddütlerim olduğunu söyledim. Bana, kısa süre kalmasına rağmen, ilk izlenimlerini aktardı ve 'Harika bir ülke' dedi" ifadesini kullandı. 

'Del Bosque için' 
JUANFRAN, İspanya'dan iki kulüpten daha teklif aldığını belirtti ve şöyle devam etti "Ancak Beşiktaş'ın bana teklif ettiği ücret, bu kulüplerden daha iyi. Şu anda Celta Vigo'dan aldığım paranın çok üzerinde 1 milyon Euro tahmin ediliyor . Bir de Beşiktaş'a 'Evet' dememde, Del Bosque'nin rolü büyük. Türkiye'ye onun için geleceğim. Menajerim, Beşiktaşlı yöneticilerle kesin anlaşmaya vardı. Türkler, bana da iki gün içinde, kulüple el sıkışacaklarını, bu nedenle haber beklememi söylediler. Şu anda tüm teklifleri dondurdum bekliyorum". 

Sabrın sonu transfer .. 

BİLAL MEŞE 

Carew taktiği 
BEŞİKTAŞ yönetimi, Juanfran'ın transferi konusunda yoğun uğraş verirken, anlaşmada yüzde 70'lik bir aşamaya gelindiği öğrenildi. İspanyol oyuncu için Carew'in transferinde olduğu gibi, son dakikaya kadar beklemeyi tercih eden yöneticiler, "Carew konusunda acele etseydik 1 milyon Euro daha fazla ödeyecektik. Sabırlı olduk ve işi 1 milyon Euro eksiğine bitirdik. Sokağa atacak paramız yok. Juanfran konusunda da çok dikkatliyiz" diye konuştular. 

Celta'dan açıklama 
CELTA Vigo yönetimi de, Juanfran konusunda Beşiktaş ile anlaşma aşamasına geldiklerini açıkladı. Kulübün sorumlu bir yöneticisi, ismini vermediği, Beşiktaş'ı temsil eden bir yöneticinin kendilerini aradığını doğruladı ve "Bizden Juanfran'ın durumu hakkında bilgi aldı. Kendisine, bu oyuncunun sözleşmesinin sürdüğünü, ancak talep olduğu takdirde satış listesine koyabileceğimizi bildirdik. Bu kişi, bizi tekrar arayacaklarını söyledi" dedi. 

Hedef 2 milyon 
İSPANYOL yetkili, Beşiktaşlı yöneticiden sonra Teknik Direktör Del Bosque'nin de kendilerini aradığını ifade etti, "Bizden, Juanfran'ın transferi konusunda kulübün yaklaşımını öğrendi. Kendisine de 'Kesinlikle sıcağız. Anlaşırsak, veririz" bilgisini verdik. Artık kendilerinden kesin teklif bekliyoruz" diye konuştu. Bu arada 5 milyon Euro'dan kapı açan Celta Vigo'nun 3 milyon Euro'ya kadar indiği, ancak Beşiktaş'ın 2 milyon Euro'yu hedeflediği bildirildi. 

Emre bekleyişi 
SİYAH- Beyazlı yönetimin, Emre Belözoğlu ile sıcak teması sürdürdüğü vurgulandı. Yöneticiler, İngiltere'nin son şampiyonu Arsenal'ın da, milli futbolcu için Inter'e teklifte bulunduğunu duyduklarını belirttiler, "Emre'nin bu teklife sıcak baktığını biliyoruz. Ancak biz de peşini bırakmış değiliz. Belki Emre'yi alarak transfere noktayı koyabiliriz" dediler. Bu arada Emre'nin, Türkiye'ye gelmesi halinde Beşiktaş'ı tercih edeceği belirtildi. 

'Beşiktaş son durak' 

ORHAN YILDIRIM 

OKAN Buruk, Beşiktaş'taki ortamı öve öve bitiremedi. Başarılı futbolcu, "Beşiktaş'ta inanılmaz bir atmosfer buldum. Şimdi tüm alın terimi Beşiktaş için ortaya koyacağım, alınacak başarılara biraz tuz - biber katabilirsem, bu da beni inanılmız mutlu kılacaktır" diye konuştu. Okan, "Üç yıllık sözleşme imzaladım. 31 yaşındayım. Yani Beşiktaş benim için son durak" dedi. 
BEŞİKTAŞ'IN ikinci evi olduğunu belirten Okan, "Bana kucak açılan bu yuvaya hizmet büyük şereftir" diye konuştu. Siyah - Beyazlı futbolcu, bazı Galatasaraylılar'ın ihanet eleştirilerine ise şöyle yanıt verdi "Eski takımımla ilgili hiç kötü söz söylemedim, söylemem de... Kaldı ki Galatasaray'da oynarken aldığımın hakkını fazlasıyla verdim." 



</TEXT>
</DOC>
