<DOC>
<DOCNO> 255057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/soneko13.html </URL>
<DATE> 2004/07/13/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
TOKİ, 288 adet konutu satışa çıkardı... 
</HEADLINE>
<TEXT>

     Toplu Konut İdaresi Başkanlığı TOKİ , Sivas Toplu Konut Projesi kapsamında 288 adet konutu satışa çıkardı. 
     Kura yöntemiyle satışı yapılacak olan konutlar için başvurular 19-30 Temmuz 2004 tarihleri arasında Türkiye Halk Bankası A.Ş.'nin yetkili şubelerince kabul edilecek. 
     Brüt 110,98 metrekarelik 3 odalı konutların satış bedelleri, en düşük 35 milyar lira ile en yüksek 40 milyar lira arasında değişiyor. 
     Proje kapsamında yapılmakta olan konut adedinden fazla başvuru olduğu takdirde, başvuruların tamamlanmasından sonra başvuruda bulunanların konut alma hakkını ve seçme önceliğini belirlemek üzere, noter huzurunda ''Konut alma hakkı ve seçme önceliği kurası'' çekilecek. 
     Ancak konut sayısında daha az başvuru olduğu takdirde ise başvuruda bulunanların konut alma hakkını ve seçme önceliğini belirlemek üzere başvuru sırası esas alınacak. 
     İstenen şartları sağlayan kişiler, Türkiye Halk Bankası Yetkili Şubeleri'ne başvurarak 2 milyar lira tutarındaki başvuru bedelini 19-30 Temmuz 2004 tarihleri arasında ödeyerek satın alma talep ve yüklenim belgesi imzalayacaklar. 
     Kura sonucunda satın alma hakkı kazananlar, proje üzerindeki konut seçimini 16-27 Ağustos 2004 tarihleri arasında konut alma hakkı ve seçme önceliği kurası ile belirlenen sıralamaya göre gerçekleştirecekler. 
     Seçimini yapan konut alıcıları yüzde 10, 15 veya yüzde 25 peşinat bedelinden başvuru bedeli düşüldükten sonra kalan peşinat bedelini 17-31 Ağustos 2004 tarihinden itibaren, Halk Bankası Sivas Şubesi'ne yatırarak gayrimenkul satış sözleşmesini imzalayacaklar. 
     Borç bakiyesi ve aylık taksitler her yılın Ocak ve Temmuz aylarında olmak üzere yılda iki kez, bir önceki 6 aylık dönemdeki memur maaş artış oranına göre artırılacak. İlk taksitler Eylül 2004 tarihinde ödenecek, ilk 6 aylık dönemsel artış ise ocak 2005 tarihinden itibaren başlatılacak. 
     Kura sonucunda konut alma hakkı kazanamayanların başvuru bedelleri, başvuru sahiplerine 10 Ağustos 2004 tarihinden itibaren iade edilecek. 
     Konutların teslim süresi sözleşme tarihinden itibaren 12 ay olarak belirlendi. 
     Satış işlemleri, Türkiye Halk Bankası A.Ş. aracılığıyla yapılacak. 

     
</TEXT>
</DOC>
