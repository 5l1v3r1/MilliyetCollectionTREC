<DOC>
<DOCNO> 259251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun35.html </URL>
<DATE> 2004/07/30/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Bulgaristan'da mafya hesaplaşması 6 ölü, 4 yaralı... 
</HEADLINE>
<TEXT>

     Bulgaristan'ın başkenti Sofya'da bir lokantada mafya üyeleri arasında çıkan çatışmada 6 kişi öldü, 4 kişi yaralandı. 
     Bulgaristan Devlet Radyosu'nun BNR haberine göre, bugün saat 15.00 sularında ''Gradina'' Bahçe adlı bir lokantada mafya üyeleri arasında çıkan silahlı çatışmada, lokantada bulunan 6 kişi öldü. Yaralanan 4 kişi hastaneye kaldırıldı. 
     Ölenlerin arasında Bulgar mafyasının en ünlü kişilerden biri olan Milço Bonev'in de olduğu açıklandı. 
     ''Inforadio'' adlı bir özel radyo istasyonu, öldürülen 5 kişinin, Milço Bonev'in koruma görevlileri olduğunu duyurdu. 
     Olayın görgü tanıkları, üzerlerinde polis üniformasına benzeyen kıyafetler bulunan iki kişinin, uzun namlu otomatik silahlarla lokantadaki müşterilere ateş açtığını söylediler. Saldırganların, siyah bir otomobille olay yerinden kaçmayı başardığı bildirildi. 
     Sofya Askeri Hastanesi'ne kaldırılan yaralıların ikisinin durumunun ağır olduğu kaydedildi. 
     Bulgar Devlet Ajansı BTA, Bulgaristan İçişleri Bakanı Georgi Petkanov ve İçişleri Bakanlığı Genel Sekreteri General Boyko Borisov'un olay yerine gittiğini bildirdi. 
     
</TEXT>
</DOC>
