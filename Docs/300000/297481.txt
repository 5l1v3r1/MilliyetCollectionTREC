<DOC>
<DOCNO> 297481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sondun09.html </URL>
<DATE> 2004/12/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Guardian Erdoğan'ın çektiği şutlar gol oluyor 
</HEADLINE>
<TEXT>

     Dilek Kocabaş bildiriyor 

İngiltere'de yayımlanan The Guardian gazetesi, Başbakan Tony Blair'in hafta sonuna kadar Türkiye'nin AB üyeliği için bir dizi görüşmeler yapacağına dikkat çekti ve ''bu görüşmeler çerçevesinde Fransa ve Almanya'ya Türkiye'nin üyeliğiyle ilgili korkularını yenmeleri için bazı öneriler de sunulacak'' diye yazdı. 
     Blair'in ''Türk lokumu'' adı verilen önerilerini bu akşam Londra'da görüşeceği Almanya Başbakanı Gerhard Schröder'e ''ikram edeceğini'' belirten gazete, ''böylece Paris ve Berlin'in Türkiye'ye yeşil ışık yakmalarının sağlanacağını'' kaydetti. 
     Tony Blair'in bu çerçevede akşam yemeği sırasında Schröder'e müzakerelerin başlangıcının 2005 yılının ikinci yarısına kadar ertelenmesi ve böylece Paris'in AB anayasası üzerindeki referandumu rahat geçirmesinin sağlanmasını önereceğini ifade eden Guardian, ayrıca karar metnine ilerde aday ülkenin üyeliğinin reddedilebileceğine dair bir ifade eklenebileceği hususunun da Blair'in önerileri arasında yer alacağını öne sürdü. 
     Guardian, Blair'in mevzuatta değişiklik yapılmasını ve Türkiye'nin AB organlarındaki oylamalarda baskın olmasının engellenmesini de önereceğini iddia etti. 
     
     ''KİMSE BAŞARIYA BU KADAR YAKLAŞMADI'' 

     Gazetede, Türkiye'nin AB üyeliğiyle ilgili makalede ise Başbakan Recep Tayyip Erdoğan'ın futbol geçmişine değinilerek, ''Türk takımının kaptanı Avrupa savunmasını aşıyor'' benzetmesi yapıldı. 
     Türkiye'nin 40 yıllık Avrupa Birliği serüveni boyunca hiçbir liderin başarıya bu kadar yaklaşmadığını belirten Guardian yazarı Simon Tisdall, çok sayıda Avrupa hükümetinin Ankara'nın isteğini teorik olarak kabul ettiğini ve şimdi de blöflerinin görülmesinden rahatsızlık duyduklarını kaydetti. 
     Müzakerelere karşı olan çevrelerin hala ''son dakika şartları'' getirmeye ve görüşmelerin bir noktada askıya alınabilmesine olanak tanıyacak açık kapılar bırakmaya çalıştıklarını belirten Tisdall, bazılarının da Türkiye'ye tam üyelik yerine ''imtiyazlı ortaklık'' önerilmesinden yana tutum takındıklarına dikkat çekti. 
     İnsan hakları reformlarının uygulanmaması halinde görüşmelerin kesilmesini ve işçilerin serbest dolaşımına kısıtlama getirilmesini isteyenlerin de bulunduğunu hatırlatan yazar, Kıbrıs konusunun da bu çerçevede gündeme getirildiğine işaret etti. 
     Başbakan Erdoğan'ın ise 70 milyon nüfuslu Türkiye'nin ikinci sınıf muameleyi kabul etmeyeceğini tekrar tekrar vurguladığını kaydeden Simon Tisdall, ''O kendi köşesini nasıl savunacağını çok iyi biliyor'' dedi. 
     Erdoğan'ın bu hafta sonu Avrupa gazetelerine verdiği demeçlerinden alıntılar yapan Guardian yazarı, ''son düdüğün çalınmasından önce Brüksel'deki maçta dizliklerin takılması gerekebileceğini, maçın zorlu geçeceğini'' kaydetti. 
     ''Bu çok da harika olmayan maçta, her şey tam görüldüğü gibi değil'' diyen yazar, Başbakan Erdoğan'ın ve çok sayıda Türkün Avrupa'nın aslında tarıma verilen sübvansiyonlar ya da Kürt radyosunun yayınları konusunda kaygı duymadığını çok iyi bildiklerini yazdı. 
     Başbakan Erdoğan'ın zoru başardığını ve Türkiye'nin dini ve laik geleneğini demokratik modernleşme çevresinde birleştirdiğini yazan Simon Tisdall, İngiltere ve Türkiye yanlısı diğer ülkelerin bu gerçeği kabul ettiklerini bildirdi. 
     Türkiye'nin adaylığı konusundaki tartışmaların gereğinden uzun sürdüğünü, artık geriye dönüş olamayacağını belirten Simon Tisdall, şunları kaydetti 
     ''Avrupa için oyun bitti. AB zirvesinde Türkiye'ye yeşil ışık yakılacak. Ankara tarafından kabul edilmesi zor koşullar da getirilmeyecek. Başbakan Erdoğan Zinedine Zidane olmayabilir. Ama o bir siyaset yıldızı kalitesini taşıyor. AB savunması da sonunda, Erdoğan'ın çektiği şutların genellikle gol olduğunu öğrenmeye başladı.'' 
     
</TEXT>
</DOC>
