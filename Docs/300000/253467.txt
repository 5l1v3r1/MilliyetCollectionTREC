<DOC>
<DOCNO> 253467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/siyaset/asiy.html </URL>
<DATE> 2004/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aman bölünmeyelim' 
</HEADLINE>
<TEXT>


CHP'de 'yeni parti' tartışmaları başladı. Yeni partiye karşı çıkan Derviş, "Güçlü iktidar ve sağın karşısında, güçlü muhalefet ve sol olmalı" dedi 

Ezelhan Üstünkaya Ankara 


CHP Genel Başkanı Deniz Baykal'ın, önceki kurultaya göre daha az oy alarak "güvenoyu" tazelediği 12. Olağanüstü Kurultay sonrası solda yine yeni parti tartışmaları başladı. CHP İstanbul Milletvekili Kemal Derviş'e yakın milletvekilleri, "Baykal'la bu iş olmaz" görüşünü açık açık dile getiriyor. Derviş ise, bu aşamada yeni parti girişimine sıcak bakmıyor. Derviş'in kendisine yakın isimlere şu değerlendirmede bulunduğu belirtiliyor 
"Solda bütünleşme sağlanmalı. Avrupa'da bu oluyor, ancak Türkiye'de isimler arası anlaşmazlık nedeniyle olmuyor. Siyasetin sağlıklı olması için güçlü iktidarın karşısında güçlü muhalefet, güçlü sağın karşısında güçlü sol, sosyal demokrat parti olmalı. Güçlü, bütünleşmiş sol, sosyal demokrasi mevcut hükümetin alternatifi olmalı. Amip gibi bölünmek sosyal demokrasiye bir şey kazandırmaz. Bunun örnekleri görüldü, görülüyor." 

Tüzük kurultayı 
Baykal karşıtı muhalifler ise sonuna kadar parti içi mücadeleye devam edilmesi ve öncelikle genel başkanın değişmesi görüşünde. Tüzük kurultayıyla seçimli olağanüstü kurultaya gitmeyi hedefleyen muhalifler, sonuç alınamaması durumunda yeni parti fikrinin ele alınabileceğini ifade ediyor. 
Tüzük kurultayı çağrı metnine imza atmayan ancak toplanmasına sıcak bakan Derviş de, tüzükte öncelikle kadın ve gençlik kotasına ilişkin değişiklik yapılmasını istiyor. CHP'de olası genel başkan adayları olarak 3 isim üzerinde duruluyor. Şişli Belediye Başkanı Mustafa Sarıgül, Eskişehir Büyükşehir Belediye Başkanı DSP'li Yılmaz Büyükerşen ve Eski Gaziantep Büyükşehir Belediye Başkanı Celal Doğan. 

'Geçmiş olsun' 

Yanağını okşadı 
Fotoğraf MUSTAFA İSTEMİ 

Grupta Baykal'ı bu kez bir grup milletvekili de karşıladı. Baykal, memnuniyetini TBMM Başkanlık Divanı katip üyesi Türkan Miçoğulları'nın yanağını okşayarak gösterdi. Miçoğulları, geçirdiği hafif rahatsızlıktan ötürü Baykal'ın "geçmiş olsun" dediğini söyledi. 


</TEXT>
</DOC>
