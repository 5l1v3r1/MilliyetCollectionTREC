<DOC>
<DOCNO> 279772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonspo07.html </URL>
<DATE> 2004/10/13/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Beckham ''Kartı bilerek gördüm... Beynim olmadığını düşünenler yanıldı'' 
</HEADLINE>
<TEXT>

     İngiltere'nin Dünya Kupası elemelerinde Galler'le oynadığı maçta sarı kart görerek cezalı duruma düşen David Beckham, kartı bilerek gördüğünü açıkladı. Aynı maçta kaburgasından sakatlanan yıldız oyuncu, "Daha önce de aynı sakatlığı yaşadığım için, çarşamba akşamı Azerbaycan'a karşı oynayamayacağımı hissettim ve sarı kart görmeye karar verdim. Benim böyle bir karar verecek kadar beynim olmadığını düşünenler yanıldı" dedi. 
     
     BECKHAM SAHALARDAN 1 AY UZAK KALACAK 

     İspanya'nın Real Madrid ve İngiliz Milli Takımı'nın yıldız futbolcusu David Beckham'ın sakatlığından dolayı 1 ay sahalardan uzak kalacağı belirtildi. 
     2006 Dünya Kupası grup elemelerinde oynanan İngiltere-Galler maçında sol tarafındaki kaburga kemiklerinden ikisi kırılan Beckham'ın tedavisinin 3 veya 4 hafta süreceği açıklandı. Dünyanın en fazla kazanan futbolcularından biri olan Beckham, Galler maçında sakatlanmasının ardından salı günü Madrid'e gelerek, Real Madrid kulübünün doktorlarının kontrolü altına girdi. 
     Doktorlar, İngiliz futbolcunun şu anda dinlenip, hareket etmemesi gerektiğini, önümüzdeki hafta fiziksel çalışmalara başlanacağını söyledi. 
     Real Madrid'te diğer İngiliz futbolcu Jonathan Woodgate'in de sakatlığından dolayı en az 3 ay forma giyemeyeceği öğrenildi. 

     
</TEXT>
</DOC>
