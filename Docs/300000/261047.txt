<DOC>
<DOCNO> 261047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/yazar/sazak.html </URL>
<DATE> 2004/08/06/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Nazar 
</HEADLINE>
<TEXT>


Pamukova'daki 'hızlandırılmış' tren faciası için 'Her şey Allah'tan' diyen kaderci yaklaşım Meclis'teki gensoru görüşmelerine de yansıdı. AKP sözcüsü Nusret Bayraktar, 'iktidarın nazara geldiğini' savundu. 
İstanbul Milletvekili Bayraktar şöyle konuşmuş 'Ülkemiz güzel, icraatımız güzel, iktidarımız güzel. Güzelliklere Allah sizi kem gözlerden saklasın derler. Bu kaza kem gözlerin bir nazarıdır, ilahi takdir böyle tecelli etmiştir.' 
AKP Grubu, 'gensoru'yu işte bu mantıkla reddetti. 
Nazara gelen hükümetin bir bakanını, 'güvensizlik' önergesiyle düşürülmekten korudular. Nusret Bayraktar, Binali Yıldırım hakkında gensoru veren CHP yönetimini de 'Tatil sırasında TBMM üyelerinin bir araya gelip hasret gidermelerine vesile oldukları' için kutlamıştır. 
Şaka gibi... 
Tren faciasında 39 kişi öldü, 100'e yakın insan yaralandı. Eşlerini çocuklarını yitiren evlerde yas sürüyor, Meclis'in kazada ihmali olanlar hakkında soruşturma başlatıp yargı yolunu açması beklenirken, AKP sözcüleri 'Pamukova kazası olmasaydı, yaz ortasında hasret gideremeyecektik, CHP sayesinde toplandık' diyebiliyor. 
Meclis'in en etkili denetim mekanizmalarından biri olan 'gensoru' ancak bu kadar yozlaştırılabilir. 
Nazara gelen bir iktidar ve boşuna ölen 39 yolcu. 
Ulaştırma Bakanı, 320 oyla 'aklandığına' göre makinistleri cezalandırmaktan ve İstanbul - Ankara hattında 'hızlandırılmış' tren bileti alan yolcu yakınlarını suçlamaktan başka çare kalmıyor. 
Burası Türkiye... 
Muğla çevresi günlerdir 'deprem fırtınası'yla sallanıyor, asla dilemeyiz ancak ciddi bir yıkım olsa ve insanlar ölse AKP kadroları bu olayı da 'dini bütün' iktidarın nazara gelmesine mi bağlayacak 
Tren kazasıyla ilgili gensoru, insan yaşamına verilen değer açısından Meclis'in, özellikle de AKP Grubu'nun ilk önemli sınavıydı. Başbakan Erdoğan, ilk defa duygularının tutsağı oldu, belediyeden arkadaşı olan Binali Yıldırım'a arka çıkmak uğruna hükümetin kamu vicdanında yara almasına göz yumdu. Oysa siyasi kaygılar bir yana bırakılıp Pamukova soruşturması tamamlanıncaya kadar Ulaştırma Bakanı ve TCDD Genel Müdürü görevlerinden çektirilir, eğer aklanırlarsa eski koltuklarına iade edilirlerdi. 
Gensorunun reddiyle, sağlıklı bir soruşturma olanağı da ortadan kalkıyor, çünkü Meclis'te AKP Grubu'nun desteğini sağlayan Bakan, kaza raporlarına istediği gibi yön verebilecektir. 
AKP'ye güvensizlik açısından Meclis'teki oylamanın çıkardığı bir başka konu da şudur Geçen dönemin hükümet sorumlularını peş peşe Yüce Divan'a gönderen AKP Grubu, Ulaştırma Bakanı'nı korumakla bu tür olayların üzerine ancak seçimle iktidar değiştikten sonra gidilebileceği yargısını pekiştirmektedir. 
Demek ki, AKP döneminin hesabını da gelecek Meclis'ler soracaktır 



</TEXT>
</DOC>
