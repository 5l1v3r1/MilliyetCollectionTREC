<DOC>
<DOCNO> 254990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/yasam/axyas01.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hangisi doğru 
</HEADLINE>
<TEXT>


İSKİ'ye göre 78, Sağlık Müdürlüğü'ne göre 15 noktada denize girilebilir. Uzmanlar, doğal plajlardan yana. Vatandaş ise yine bildiğini okuyor 

GÜRKAN AKGÜNEŞ İstanbul 

Yazla birlikte İstanbul'da "Nerede denize girilir " tartışması başladı. İSKİ, İstanbul'daki su kirliliğini belirlemek için, İstanbul Üniversitesi Deniz Bilimleri Enstitüsü'ne su ölçümü yaptırıyor. Enstitünün 1 Temmuz'daki ölçümüne dayanarak açıklama yapan İSKİ Genel Müdürü Dursun Ali Çodur, İstanbul'da 78 noktadan denize girilebileceğini belirtti. Çodur, atıksuların engellenmesiyle bu sonuca ulaştıklarını söyledi. AB standartlarında ölçümlerin yapıldığını belirten Çodur, "Avrupa yakasında 27, Anadolu'da 29, Haliç'te 9, Adalar'da da 13 noktada standartları yakaladık" dedi. 

Sağlık Müdürlüğü'ne göre 15 
İl Sağlık Müdürlüğü de, Hıfzıssıhha Laboratuvarı'nda ölçüm yaptırdıktan sonra denize girilebilecek noktaları Maltepe, İdealtepe, Küçükyalı ve Dragos sahil şeritleri, Şile Uzunkum, Ağlayan Kaya, Kızlar Hamamı, Ayazma Plajı ve Yakamoz önleri, Kadıköy Deniz Otobüsleri İskelesi yanı, Dolmabahçe Sarayı önü, Büyükçekmece Halk, Gürpınar Albatros Halk, Mimar Sinan Halk ve Güzelce Halk plajları olarak sıraladı. İ.Ü. Deniz Bilimleri Enstitüsü'nden öğretim üyesi Doç. Dr. Erdoğan Okuş ise temiz çıkan her noktadan denize girilmesinin sakıncalı olduğunu dile getirdi. Doğal plajları öneren Okuş, Büyükçekmece, Tuzla, Adalar, Poyraz gibi doğal koy ve plaja sahip noktalardan denize girmenin uygun olduğunu söyledi. 

Vatandaş artık Beykoz'dan da denizi görecek 
GÖKHAN KARAKAŞ 
Beykoz Belediye Başkanı Muharrem Ergül, ilçe sahilindeki yalı duvarlarının vatandaşların denizi görmesini engellediğini belirtti ve bunun önleneceğini söyledi. Görevde 100 günü dolduran Ergül, düzenlediği basın toplantısında, bugüne kadar yaptığı icraatlarla hedeflerini anlattı. Boğaz kıyısına yapılan yalı ve köşklerin duvarlarının vatandaşların denizi görmesine engel olduğunu vurgulayan Ergül, şunları kaydetti "Sahilden uzun süre gidiyorsunuz, denizi göremiyorsunuz. Beykoz Belediyesi olarak, inisiyatifimizi kullanarak halka açılabilecek olan yerleri açıyoruz. Sahillerdeki yalı ve köşklerin duvarlarının yüksekliğinin yasal sınırı 1 metredir. Yalılar, köşkler onların olsun, ama biz de denizi görebilelim. Duvarların aşağıya inmesi için çalışma başlatıyoruz." 



</TEXT>
</DOC>
