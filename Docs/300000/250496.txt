<DOC>
<DOCNO> 250496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sondun41.html </URL>
<DATE> 2004/06/24/ </DATE>
<TIME> 21.08 </TIME>
<AUTHOR>  </AUTHOR>
<HEADLINE>
Essadr, Bağdat'ta tek taraflı ateşkes ilan etti. 
</HEADLINE>
<TEXT>

     Iraklı Şii lider Mukteda Essadr'a bağlı milisler, Bağdat'taki kaleleri Sadr Mahallesi'nde tek taraflı ateşkes ilan ettiler. 
     Yapılan açıklamada, ''Halkın çıkarları hatırına ve baskı altındaki Irak halkının içinde bulunduğu hassas durumu düşünerek Mehdi'nin Ordusu Komutası Sadr Mahallesi'nde askeri operasyonları askıya aldığını duyurur'' denildi. 
     Reuters'ın ele geçirdiği açıklamada, Mehdi'nin Ordusu'nun güvenliğin istikrara kavuşmasını istediği kaydedildi. 
     Ateşkes çerçevesinde, Essadr'ın milislerinin devriye gezen Amerikan konvoylarına ateş açmayacağı, ancak ''meşru savunma'' hakkını saklı tutacağı belirtildi. 
     Essadr'a yakın Şii politikacı Ali El Lami, Essadr'ın, Irak'ın önceliğinin istikrar olduğunu anlamaya başladığını, ''terörizmin durması gerektiğini kabul ettiğini'' söyledi. Sadr'da ateşkes ilanının, Mukteda Essadr'ın Bağdat'taki savaşçılarını pasifize etme niyetinin göstergesi olduğu belirtiliyor. 
     
</TEXT>
</DOC>
