<DOC>
<DOCNO> 256931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sonyas09.html </URL>
<DATE> 2004/07/20/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Hipertansiyon böbrekleri de vuruyor... 
</HEADLINE>
<TEXT>

     Uludağ Üniversitesi UÜ Tıp Fakültesi İç Hastalıkları Anabilim Dalı Başkanı Prof. Dr. Kamil Dilek, Türkiye'de diyaliz tedavisi gören hastaların yaklaşık yüzde 20'sinde böbrek yetmezliğinin nedeninin hipertansiyon olduğunu söyledi. 
     Dilek, AA muhabirine yaptığı açıklamada, kan basıncının normal değerlerin üzerinde ölçülmesi durumu olan hipertansiyonun, dünyada ve Türkiye'de en sık görülen, en çok iş gücü kaybına neden olan ve yüksek miktarda sağlık harcaması gerektiren hastalık olduğunu belirtti. 
     Yapılan sağlık taramalarında hipertansiyonun görülme sıklığının 25-35 yaş gurubunda yüzde 10, 55-65 yaş gurubunda ise yüzde 60 gibi çok yüksek oranda tespit edildiğini kaydeden Dilek, Türkiye'de 13 milyon hipertansiyon hastası olduğuna dikkati çekti. 
     Dilek, yüksek tansiyon hastaların ancak yüzde 30-35'inin hastalıklarının farkında olduğunu belirterek, ''Daha vahim olan durum ise toplumumuzdaki hastaların büyük bölümü ''hipertansif'' olduğunun farkında değildir'' dedi. 
     
     HİPERTANSİYONUN BÖBREKLERE ETKİSİ 
     Hipertansiyonun toplum sağlığı açısından ikinci önemli özelliğinin de birçok organın fonksiyonunu bozabilmesi ve yaşam kalitesi ve süresini kısaltabilmesi olduğunu anlatan Dilek, hipertansiyonun damar sertliği ve kalp hastalıklarının yanı sıra, böbrekleri de etkilediğini söyledi. 
     Tansiyonun başlangıçta idrarda albümin ve kanama, daha sonra da fonksiyon kaybı ve üre yüksekliğine neden olabildiğine işaret eden Dilek, ''Ülkemizdeki yaklaşık 23 bin civarındaki ileri evre böbrek yetmezlikli ve bu nedenle diyaliz tedavisi almakta olan hastaların yaklaşık yüzde 20'sinde böbrek yetmezliğinin nedeni hipertansiyondur. Tansiyon hastalığı genellikle önemsenmiyor. Ancak bu hastalığın etkisi öyle 3-5 günde çıkmıyor. Uzun vadede önemli sağlık problemlerine neden oluyor'' diye konuştu. 
     
     SICAKLARA DİKKAT 
     Dilek, bu hastalığın ilaçsız tedavisinde öncelikle tuz alımının kısıtlanması gerektiğini belirterek, ''Tuz kısıtlamasına ek olarak sebze ve meyve ağırlıklı beslenme de kan basıncının düşmesinde ciddi yararlar sağlamaktadır. Ayrıca hipertansif olan kişilerin ideal kilolarına inmeleri de önemlidir'' dedi. 
     Yine hipertansiyonla mücadelede düzenli fiziksel egzersizin kan basıncını düşürdüğünü ve kalp fonksiyonlarını olumlu etkilediğini kaydeden Dilek, şunları söyledi 
     ''Sıcaklığın çok arttığı bugünlerde egzersizler sabah erken saatlerde veya akşam saatlerinde yapılmalıdır. Hipertansif hastaların özellikle günün sıcak saatlerinde dikkatli olmaları gerekir. Yüksek tansiyon hastaları kesinlikle sigara içmemelidir. Sonuç olarak hipertansiyon gibi sessiz katil olarak adlandırılan bu hastalıktan korkmamak gerekir. Tüm bu ilaçsız tedavi ögeleri en güçlü tansiyon düşürücü ilaçtan çok daha fazla kan basıncını düşürebilir.'' 
     
</TEXT>
</DOC>
