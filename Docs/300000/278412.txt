<DOC>
<DOCNO> 278412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonsiy12.html </URL>
<DATE> 2004/10/08/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Baykal Bu rapor karşısında bayram yapmak kadar yanlış birşey yok 
</HEADLINE>
<TEXT>

     CHP Genel Başkanı Deniz Baykal, Avrupa Birliği AB Komisyonu'nun İlerleme Raporu karşısında ''Türkiye'de düğün bayram etmek kadar yanlış bir şey olmadığını'' söyledi. 
     Baykal, ''Böyle bir raporu Türkiye'nin 'dengeli' diye ilan etmesi, zina krizinden sonra ikinci kez kendi topuğunu vurmaktır'' dedi. 
     Deniz Baykal, CHP Genel Merkezi'nde düzenlediği basın toplantısında, önceki gün açıklanan AB Komisyonu İlerleme Raporu ile ilgili görüşlerini açıkladı. 
     Raporda, Türkiye ile AB arasında üyelik müzakerelerinin resmen başlaması tespitinin yapıldığını ve bunun olumlu bir yaklaşım olduğunu kaydeden Baykal, ancak raporun eleştirilecek birçok yanı bulunduğunu kaydetti. 
     ''Bu rapor karşısında Türkiye'de düğün bayram etmek kadar yanlış bir iş yoktur'' diyen Deniz Baykal, şöyle devam etti 
     ''Herkesin, başta hükümet, medya, sivil toplum kuruluşları, siyasi partiler, bu rapor karşısında, 'aman ne kadar güzel, istediğimiz buydu, büyük mutluluk içindeyiz' havasına girmesi, fevkalade yanlış olur. Bu iyi bir rapor değildir. Türkiye'nin hak ettiği bir rapor değildir. Başka herhangi bir ülkeye uygulanmış bir rapor değildir. Türkiye'nin üye olması kadar, üye olmamasını da öngören bir rapordur. Üye olması kadar, olmaması için de tedbir alan bir rapordur. Üyeliğin nihai amacını tam üyeliğin altına çekmeye çalışan bir rapordur. 
     Böyle bir raporu Türkiye'nin memnuniyetle, sevinçle karşılaması, bunu 'dengeli' bir rapor diye ilan etmesi, zina krizinden sonra ikinci kez kendi topuğunu vurmaktır. Orada kendi kendimizi vurmuştuk, şimdi burada da kendi kendimizi vuruyoruz.'' Türkiye'ye karşı, şimdiye kadar diğer aday ülkelere uygulanmayan bir yaklaşım sergilendiğini ifade eden Baykal, buna itiraz edilmemesi durumunda, daha büyük sorunlarla karşılaşılacağını kaydetti. 
     Baykal, ''Bu bir tavsiye raporudur. Nihai karar 17 Aralık'ta, zirvede alınacaktır. 17 Aralık'a kadar olan süre, Türkiye'de iktidarıyla, muhalefetiyle, bütün kuruluşlarıyla yanlışlıkların düzeltilmesi doğrultusunda değerlendirilmelidir. Herkes karşı çıkmalıdır. AB'ye inanan insanların bunu bastırmak, bunları böyle değilmiş gibi göstermek ya da önemsiz saymak kadar yapacağı başka bir yanlış yoktur'' diye konuştu. 
     Deniz Baykal, AB'ye inanan herkesin, ''Türkiye'nin hakkı bu değildir'' diye sesini yükseltmesi gerektiğini savundu. Baykal, şunları kaydetti 
     ''Biz, CHP olarak, şartlı, ulaşacağı sonuç tam üyelik dışında amaçlara da yönelik olabilen ve üyelik müzakere süreci politize edilmiş, fevkalade karmaşık, çok sıkıntı doğuracak, çifte standardı öngören bir rapor olduğu kanısındayız. 'Türkiye ile müzakereler başlasın' sözü memnuniyet verici. Ama, gireceğimiz sürecin iç yüzünün ne olduğunu da herkesin çok iyi anlaması lazım. Yabancıların da, ortaya çıkan raporu Türkiye'nin anladığını bilmesinde yarar var. Bunu anlamamış gibi yaparak, 'göç yolda düzelir' anlayışıyla yürümek elbette mümkündür. Ama, doğrusu itirazlarımızı ortaya koyarak, yanlışlıkların düzeltilmesi için bütün olanakları kullanarak çalışma yapmaktır. Türkiye'nin 17 Aralık'a kadar süresi var. Her gün değerlendirilmelidir. Çalışmalar kararlı bir şekilde sürdürülmelidir.'' Baykal, AB Komisyonu İlerleme Raporu'nda birçok kez müzakere sürecinin üyelikle sonuçlanmayabileceğinin ısrarla vurgulandığını, bunun ''kırıcı olduğunu'' söyledi. Baykal, ''Sanki üye olmamızı güvence altına alan değil de üye olmamamız için pek çok mekanizmayı tarif eden bir yaklaşım söz konusu'' dedi. 
     Deniz Baykal, CHP Genel Merkezi'nde düzenlediği basın toplantısında, önceki gün açıklanan AB Komisyonu İlerleme Raporu ile ilgili görüşlerini açıkladı. 
     Türkiye'nin AB ile ilişkilerinde yeni bir sayfa açıldığını ortaya koyan raporun, memnuniyetle karşılandığını belirten Baykal, iki gündür yaşanan heyecan, coşku ve sevincin ardından soğukkanlı bir değerlendirmeye ihtiyaç duyulduğunu söyledi. 
     AB'nin şimdiye kadar pek çok kez genişleme kararı aldığını anımsatan Deniz Baykal, şunları söyledi 
     ''AB ile üyelik müzakerelerine başlayan bütün aday ülkeler üye olmuşlardır. Bugüne kadar AB'ye aday ülkelerden herhangi birisiyle müzakere başlatılırken, 'senin üye olmama ihtimalin var' anlamında bir değerlendirme yapılmamıştır. Nişanlanıyorsanız evlenmeyi öngörüyorsunuz. Elbette her nişanlılık evlenmeyle sonuçlanmayabilir. Ama 'evlenmeyebiliriz' diye yola çıkarsanız, zaten orada bir sorun var demektir. 
     Raporda, birçok yerde bu müzakere sürecinin üyelikle sonuçlanmayabileceğinin ısrarla vurgulanması kırıcı, gereksiz, yanlış olmuştur. Ayrıca müzakerelerin askıya alınmasına yönelik mekanizmalar tarif edilmiş, metotlar ortaya konulmuştur. Bu vurgulamanın sık sık ortaya konulması Türkiye ile başlatılan üyelik müzakeresinin bundan önceki üyelik müzakerelerinin tümünden farklı, kendine özgü bir müzakere tablosu olduğunu göstermektedir.'' 
     
     ''TEKNİK DEĞİL SİYASİ BİR SÜREÇ'' 

     Baykal, raporda, ''Türkiye'nin üyelik müzakereleri başlatmanın şartlarını henüz gerçekleştirmemiş kabul edildiğini ve bir ön hazırlık döneminden geçirilmesi gerektiğinin vurgulandığını'' söyledi. 
     Türkiye'nin gerçek anlamda diğer aday ülkelerin başlattığı müzakere aşamasına gelinceye kadar daha çok çalışma yapması gerektiğinin raporda öngörüldüğünü kaydeden Baykal, ''Bu raporda yeni bir katılım ortaklığı belgesinin yanı sıra bir tarama sürecinin de müzakere başladıktan sonra ele alınması öngörülmüştür. Diğer aday ülkelerde tarama çalışması daha önce yapılır, müzakere bunun üzerine gerçekleştirilirdi'' diye konuştu. 
     Baykal, bundan önceki aday ülkelerle ilgili müzakere sürecinin ''Daha çok teknik ve idari bir çalışma'' olarak ele alındığını ancak Türkiye'nin üyelik müzakere sürecinin siyasi nitelikte bir müzakere süreci olduğunu savundu. 
     Raporda, müzakere edilecek konuların her birisiyle ilgili olarak, nasıl askıya alınacağı ve askıya alınan konun nasıl müzakere edileceğine ilişkin ayrıntılar bulunduğuna dikkat çeken Baykal, şöyle devam etti 
     ''Aralık ayında oybirliğiyle üyelik müzakeresi kararı almalarını bekliyoruz. Ama başlayan üyelik müzakeresi oybirliği olmadan nitelikli çoğunlukla askıya alınabilecek. Sanki üye olmamızı güvence altına alan değil de üye olmamamız için pek çok mekanizmayı tarif eden, ballandırarak anlatan bir yaklaşım söz konusu. 
     
     'TAM ÜYELİKTEN BAŞKA BİR SONUÇ'' 

     AB'nin 4 temel kriterinden birisini oluşturan serbest dolaşımın Türkiye için ebediyen gündem dışında tutulabilmesine imkan verecek düzenlemelerin yapılabileceğinin raporda ifade edildiğine işaret eden Baykal, sözlerini şöyle sürdürdü 
     ''Bunu hiçbir şekilde anlamak kabul etmek mümkün değildir. Bir geçiş döneminde serbest dolaşımla ilgili bir kısıtlamayı anlamak belki mümkündür. Ama ebediyen sürekli olarak serbest dolaşım hakkından yoksun bırakılabileceğinin öngörülmesi, bütün diğer engeller aşılsa bile varılabilecek sonucun tam üyelikten başka bir sonuç olduğunu ifade etmektedir. 
     Ayrıca, AB'nin Türkiye'nin üyeliğinin yaratacağı sıkıntılar, sorunlar ve mali yükü müzakereler bittikten, asgari 13 yıl geçtikten sonra değerlendirme hakkı mahfuz tutulmaktadır. Böyle bir ifade AB'ye girmiş ülkelerin hiçbirisi için söz konusu edilmemiştir. Sadece, 'Türkiye'yi almama hakkını' neredeyse derfiş eden bir düzenlemeyi buraya getirmişlerdir.'' 
     
     AZINLIKLAR TARTIŞMASI 

     Raporla ''Azınlıklar tartışmasının'' gündeme getirildiğini kaydeden Baykal, şunları kaydetti 
     ''Her ülkeye Türkiye üzerinde ne kadar arazi davası varsa gündeme getirme ve pazarlığını yapma fırsatını tanıyan bir müzakere yönteminin ortaya konulmasının yaratacağı sonucun, sadece Türkiye'deki insan hakları, demokrasi, hukuk eksikliklerini düzetmeye yönelik olmanın ötesinde her ülkenin Türkiye ile özel sorunlarını, sıkıntılarını bu vesileyle kendi çıkarları doğrultusunda çözmek için fırsat kullanma durumuna getirilmesi sonucunu doğuracaktır bu yanlış olur. Ülkeler arasındaki ikili sorunlarla Türkiye'nin AB üyeliği meselesini birbirinden ayırmaya ihtiyaç vardır.'' 
     
     ''ZİNA KRİZİ MALZEME OLARAK KULLANILMIŞTIR' 

     Baykal, raporla ilgili dikkat çektiği tüm olumsuzlukların ''AB içinde Türkiye ile ilgili tam üyelik konusunda henüz tam bir siyasi irade, karar oluşumunun gerçekleşemediğini gösterdiğini'' söyledi. 
     AB'nin Türkiye ile bilinen anlamda, diğer ülkelerle gerçekleştirilen biçimde bir üyelik müzakeresi için henüz olgun bir noktaya gelmediğinin anlaşıldığını savunan Baykal, Türkiye'ye yönelik tepkilerin kesilip atılamadığını kaydetti. 
     Türkiye'de yaz aylarında yaratılan ''meşhur zina krizinin'' AB içinde Türkiye'ye karşı çevrelerin kullanabileceği, istismar edebileceği bir malzeme olarak kullanıldığını kaydeden Baykal, ''O krizden sonra zaten Türkiye'ye yönelik atış serbest hale gelmiştir. Türkiye'ye yönelik engel çıkarma çabaları haklı, meşru, doğal karşılanır hale gelmiştir'' dedi. 
     
     REFERANDUM KAYGISI 

     Baykal, Fransa'da başlayan referandum tartışmalarına da dikkat çekerek, bu yöndeki girişimlerin başarıyla sonuçlanmasının raporda yer alan güçlükleri doruk noktasına ulaştıracağını söyledi. 
     Deniz Baykal, Fransa'nın bu girişimden vazgeçmesi için ikna edilmesi gerektiğini belirterek, aksi halde başka ülkelerde de benzer girişimlerin gündeme gelebileceğini kaydetti. 
     Basın toplantısında gazetecilerin sorularını da yanıtlayan Baykal, bir soru üzerine bir ihtiyaç doğması halinde rapora ilişkin görüşlerini hükümete de iletmeye, paylaşmaya hazır olduğunu söyledi. Baykal, ''Bu tablo karşısında ne gibi bir milli çalışma yapılması, ulusal bir kampanya götürülmesi gerekirse, CHP her türlü işbirliğine açıktır'' dedi. 
     Bu konuda önümüzdeki günlerde uluslararası temaslarda bulunacağını anlatan Baykal, katılacağı Sosyalist Enternasyonal toplantısında görüşmeler yapacağını ve bazı önemli sosyal demokrat devlet adamlarını Türkiye'ye çağırmayı planladığını söyledi. 
     Deniz Baykal, rapor ile Lozan Barış Antlaşması'nın tartışmaya açılmasına fırsat verildiğine yönelik yorumlar yapıldığının anımsatılması üzerine, ''AB, Lozan'da ortaya çıkan anlayışla taban tabana zıttır demek mümkün değildir. AB anlayışını biz bağımsız bir Türkiye Cumhuriyeti Devleti temelinden yola çıkarak öngörüyoruz. AB yapılanmasına katkı vermeye hazırız ama bunun başka amaçlarla kullanılacak bir sürece dönüştürülmesi elbette bizi de rahatsız eder'' yanıtını verdi. 
     Baykal, bir gazetecinin, ''Hep raporda yer alan olumsuzluklara dikkat çektiniz. Raporda Türkiye'nin lehine hiçbir bölüm yok mu'' sorusuna, ''Elbette var, olmaz olur mu Raporda bizi en memnun eden nokta Türkiye ile üyelik müzakerelerinin başlamasının tavsiye edilmiş olmasıdır'' diye karşılık verdi. 
     
</TEXT>
</DOC>
