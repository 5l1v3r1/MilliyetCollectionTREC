<DOC>
<DOCNO> 270044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/soneko14.html </URL>
<DATE> 2004/09/08/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
İnşaat sektöründe canlanma 
</HEADLINE>
<TEXT>

     1999'dan itibaren durgunluğa giren inşaat 
     sektöründe bu yıl canlanma eğilimi görülüyor. Yılın ilk altı ayında verilen yeni inşaat ruhsatlarının sayısı, geçen yılın aynı dönemine göre önemli ölçüde arttı. Devlet İstatistik Enstitüsü'nün verilerine göre, bu yılın ilk altı ayında 28 bin 194 bina için inşaat ruhsatı alındı. İnşaat ruhsatlarının sayısı, geçen yılın aynı dönemine göre yüzde 46.8 oranında arttı. Geçen yıl ocak- haziran döneminde 19 bin 200 inşaat için ruhsat alınmıştı. Bu yılın ilk altı ayında ruhsat alınan inşaatlar toplam 25.9 milyon metrekarelik alanı kapsıyor. Binaların toplam değeri 8.6 katrilon liraya yaklaşıyor. Yeni alınan ruhsatlarla 119 bin 481 daire inşa edilecek. Yılın ilk altı ayında geçen yılın aynı dönemine göre, ruhsat alınan inşaat alanlarının yüzsölçümünde yüzde 50.2'lik, değerinde yüzde 71.6'lık, daire sayısında da yüzde 57.1'lik artış oldu. İnşaat sektörünün uzun bir durgunluk döneminden çıkması bu yılın GSMH büyüme hızının yüksek seyretmesine katkıda bulunacak. 
     
     YAPI KULLANMA İZİN BELGELERİ 
     Yeni alınan inşaat ruhsatlarının sayısındaki yüksek oranlı artışa karşın, yapı kullanma izin belgesi verilen inşaat sayısı hemen hemen yerinde saydı. Bu da, önceki yıllarda alınan inşaat ruhsatlarının sayısının düşük olmasından kaynaklandı. Yılın ilk altı ayında, belediyelerce, yaklaşık 70 bin daireyi kapsayan 17 bin 321 bina için yapı kullanma izin belgesi düzenlendi. İzin belgelerinin saısı, geçen yılın aynı dönemine göre yalnızca yüzde 1.4 oranında arttı. 
     Yapı kullanma izin belgesi düzenlenen binaların toplam yüzölçümü 13.3 milyon metrekareyi, değeri de 4.2 katrilyon lirayı buluyor. 
     
</TEXT>
</DOC>
