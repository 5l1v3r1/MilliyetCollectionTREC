<DOC>
<DOCNO> 251866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sondun22.html </URL>
<DATE> 2004/06/30/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
İran, Bush'un İstanbul'da yaptığı konuşmalara tepki gösterdi 
</HEADLINE>
<TEXT>

     Selahattin Oğuz bildiriyor 

İran, ABD Başkanı George Bush'un İstanbul'da Tahran yönetimi aleyhine yaptığı konuşmanın bir ülkenin devlet başkanına yakışmadığını bildirdi. 
     İran resmi haber ajansı İRNA'nın haberine göre, Dışişleri Bakanlığı sözcüsü Hamid Rıza Asefi yaptığı açıklamada, ''Bush'un mahkeme kararıyla ABD başkanı olduğunun, özellikle son aylarda uluslararası alanda izlediği tek yanlı politikalar ve bencilce davranışları nedeniyle sürekli eleştirilere maruz kaldığının unutmaması gerektiğini'' söyledi. 
     Ülkesinde de aydınların Bush'u demokratik olmayan ve bencilce izlediği yanlış politikalar yüzünden sorunlarla karşı karşıya kalabileceği konusunda uyardığını söyleyen Asefi, ''Bush, hedeflediği amaçlara ulaşamadığı, sürekli yenilgiye uğradığı ve aşırı sinirli olduğu için başka ülkeler hakkında bu tür açıklamalar yapıyor'' dedi. 
     Bush, İstanbul'da NATO zirvesi sırasında yaptığı konuşmada, İran'ın kitle imha silahları elde etme peşinde olduğunu ve terörizmin yayılması konusunda faaliyet gösterdiğini, bu yüzden dünya barışını tehdit ettiğini söylemişti. 
     
</TEXT>
</DOC>
