<DOC>
<DOCNO> 275317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/soneko34.html </URL>
<DATE> 2004/09/27/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
TOFAŞ, 2004'te 1.6 milyar euro ciro hedefliyor... 
</HEADLINE>
<TEXT>

     TOFAŞ Ceo'su Diego Avesani, bu yıl 1 milyar 600 milyon euro ciro hedeflediklerini bildirdi. 
     Avesani, Bursa Ticaret ve Sanayi Odası'nda BTSO düzenlenen ''İtalya-Türkiye İşbirliği, Yatırım, İhracat İmkanları'' konulu toplantıda, TOFAŞ'ın 1968 yılında kurulduğunu ve 1971'de üretime geçdiğini anımsatarak, bugün Türkiye'nin en büyük otomobil fabrikası konumunda bulunduğunu belirtti. 
     Fabrikanın, 2 milyar dolarlık bir yatırım olduğunu, yılda 250 bin araç üretme kapasitesine sahip bulunduğunu ve 4 bin 700 kişiye istihdam sağladığını kaydeden Avesani, TOFAŞ'ta bugüne kadar 2 milyon 250 bin araç ürettiğini söyledi. 
     Avesani, ''2004 yılında 1 milyar 600 milyon euro ciro hedefliyoruz'' derken, Türkiye'nin Gümrük Birliği'ne girmesiyle birlikte sektörde büyük bir rekabet başladığını, TOFAŞ yöneticilerinin bu süreçte yaşanan pazar kaybını ihracat ile telafi etme yoluna gittiklerini ve bu noktadan sonra ihracatın ön plana geçtiğini anlattı. 
     ''Doblo'' projesinin ihracat kaygısından doğduğunu ifade eden Avesani, 2000 yılından itibaren sadece Türkiye'de üretilen ''Doblo''nun, FIAT'ın satıldığı her yerde pazarlandığını söyledi. 
     Avesani, ''Doblo''nun daha çok AB ülkelerine ihraç edildiğine işaret ederek, hafif ticari araç segmentindeki bu modelin yıllık ihracatı 750 milyon euro olduğunu bildirdi. 
     Yabancı girişimci olarak bunları yaparken, ''devletin ve yerel yöneticilerin de yatırım imkanlarını ve koşullarını iyileştirme yönündeki çabalarını artırmaları gerektiğini'' vurgulayan Avesani, ''Çünkü diğer ülkelerde yatırım imkanları daha uygun ve kolaydır. Slovakya, Çek Cumhuriyeti ve diğer eski doğu bloku ülkelerinde daha avantajlı koşullar var'' dedi. 
     
     YENİ MODEL HAZIRLIĞI 
     Avesani, ''TOFAŞ'ta yeni model üretimi konsundaki çalışmalarınız ne aşamada '' yönündeki soruya karşılık, ''Yeni model üzerinde çalışmalarımız var. Uzun süredir üzerinde çalışıyoruz. Ancak şu aşamada bilgi veremiyoruz. Resmi açıklamayı daha sonra yapacağız'' demekle yetindi. 
     Türk Pirelli Genel Müdürü Carlo Costa da, lastik sektöründe bu yıl yüzde 20 oranında bir gelişme olduğunu, satışların ise yüzde 5 oranında arttığını belirterek, 2005 yılında yüzde 4'lük büyüme beklediklerini kaydetti. 
     Costa, yılın son döneminde sektörde bir düşüş yaşandığını, bunun ise hükümetin ekonomiyi yavaşlatma tercihinden kaynaklandığını ifade ederek, bu tercihin kendilerini doğrudan etkilediğini söyledi. 
     Toplantıya ayrıca, İtalya'nın Ankara Büyükelçisi Carlo Marsili, Unicredito Genel Müdürü Frederico Ghizzoni ve Alitalia Satış ve Pazarlama Müdürü Oşin Elagöz de katıldı. 
     
</TEXT>
</DOC>
