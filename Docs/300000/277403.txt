<DOC>
<DOCNO> 277403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sondun29.html </URL>
<DATE> 2004/10/05/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
'Eveet, ilk dersimiz casusluk ' 
</HEADLINE>
<TEXT>

     BBC 
Avustralya Başbakanı John Howard, bir casus okulu kurmayı planladığını söyleyerek, ulusal güvenliği bir kez daha seçim gündemine taşıdı. 
     Howard, Cumartesi günü yapılacak seçimleri kazanması halinde, Asya-Pasifik bölgesinde teröristlerle savaşmak için bir eğitim merkezi kurmayı planladığını açıkladı. 
     14 milyon dolardan fazla bir tutara mal olacak olan merkez, bölgedeki Avustralya istihbarat ajanlarının yerleştirilecekleri noktaları öngörecek ve yabancı güvenlik servislerine ev sahipliği yapacak. 
     Verilen tekliflere göre, Arapça ve Güneydoğu Asya dillerinde verilecek eğitimler için ilave fonlar da ayrılabilecek. 
     Cumartesi günü çekişmeli geçmesi beklenen genel seçimlerde yarışacak olan Başbakan Howard, teröre karşı savaşta hiçbir şeyin istihbarat kurumlarını güçlendirmektan daha önemli olmadığını söylüyor. 
     Howard'ın rakibi Mark Latham ise, Başbakan'ı Avustralya'yı daha az güvenli bir yer haline getirmekle suçladı. 
     Latham, Irak'taki Avustralya birliklerinin geri çekilmesi çağrısında da bulundu. 
     Avustralya, şimdiye kadar doğrudan bir terör saldırısına hedef olmamıştı. 
     Ancak Endonezya'da düzenlenen son bombalı saldırılarda Avustralyalılar hedef alınmışlardı. 
     Bali'de 2002 yılında gerçekleşen saldırıda 88 Avustralyalı ölmüştü. 
     Geçtiğimiz ay Endonezya'nın başkenti Cakarta'da da Avustralya Büyükelçiliğine patlayıcı yüklü bir araçla saldırı düzenlenmiş, saldırı sonucu 9 Endonezyalı hayatını kaybetmişti. 
     Her iki saldırıdan Cemaat-i İslami grubu sorumlu tutulmuştu. 
     
</TEXT>
</DOC>
