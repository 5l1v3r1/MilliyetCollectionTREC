<DOC>
<DOCNO> 292699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sontur43.html </URL>
<DATE> 2004/11/27/ </DATE>
<TIME> 21.44 </TIME>
<AUTHOR>  </AUTHOR>
<HEADLINE>
Kendini üsteğmen olarak tanıtıp dolandırıcılık yaptı 
</HEADLINE>
<TEXT>

     Bursa'nın merkez Osmangazi İlçesi'nde kendisini üsteğmen olarak tanıtarak bir cep telefonu bayiinden 2 cep telefonu dolandırdığı bildirilen kişi, tutuklandı. 
     Alınan bilgiye göre, Santral Garaj Mahallesi Kıbrıs Şehitleri Caddesi üzerindeki Sait Tosun'a ait cep telefonu bayiine gelen Selçuk Ak, kendisini üsteğmen olarak tanıtıp 2 cep telefonu aldı. 
     ''Telefonları eşime gösterip geleceğim'' dedikten sonra dükkandan ayrılan Selçuk Ak, kayıplara karıştı. 
     Ak'ın geri dönmemesi üzerine dolandırıldığını anlayan Sait Tosun, durumu polis merkezine bildirmeye giderken otobüs durağında gördüğü Selçuk Ak'ı, devriye gezen polislere ihbar edip yakalattı. 
     Gözaltına alınan Selçuk Ak'ın üzerinde yapılan aramada, askeri kimlik, nüfus cüzdanı ve PTT görevlisi olduğuna dair kendi adına düzenlenmiş sahte kimlik kartları çıktı. 
     Selçuk Ak, emniyetteki sorgusunun ardından ''sahtecilik ve dolandırıcılık'' suçlarından sevk edildiği nöbetçi mahkemece tutuklandı. 
     
</TEXT>
</DOC>
