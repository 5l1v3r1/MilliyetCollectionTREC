<DOC>
<DOCNO> 260144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/yasam/yas04.html </URL>
<DATE> 2004/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Niğde'den de bir UFO ihbarı geldi 
</HEADLINE>
<TEXT>


Mersin'in ardından Bor yakınlarında parlak renkli bir cismin görüntüleri kaydedildi... 

UĞUR MART Niğde DHA 

Niğde'de, UFO olduğu öne sürülen ışıklı bir cisim görüldü. Bor'un Kemerhisar beldesinde organize tarım yapan Metin Karaca, misafirleriyle bahçede otururken Hasan Dağı üzerinde parlak bir ışık kütlesi belirdi. 

'Fişek sandık' 
Görüntüleri kamerayla kaydeden Karaca, cisimle ilgili şunları söyledi "Önce havai fişek sandık ama patlamadı. Kırmızı bir top güllesi şeklindeydi. Çok belirgin bir ışıktı. Hiç bir metal parçası görülmüyordu. 15 - 20 saniye içerisinde Bor'un üzerinden kayboldu". UFO olduğu iddia edilen cismin Bor ve Ulukışla ilçelerinden de görüldüğü belirtildi. 

'Görülen, doğa olayı olamaz' 

SERHAT OĞUZ İstanbul 
Sirius UFO Uzay Bilimleri Araştırma Merkezi, Mersin Emniyet Müdürlüğü ekiplerinin 20 Temmuz'da sabaha karşı görüntülerini kaydettiği ışıklı cismin bir UFO'ya ait olduğunu iddia etti. Olay Yeri İnceleme ve Kimlik Tespit Müdürlüğü ekiplerince video kamerayla tespit edilen 13 dakikalık görüntü, Emniyet Müdür Yardımcısı Mehmet Baydoğan tarafından Sirius'a gönderilmişti. Görüntüleri inceleyen Haktan Akdoğan, 'bunun doğa olayı olamayacağı' sonucuna vardıklarını açıkladı. Akdoğan, o tarihte Venüs ya da başka bir parlak gezegenin gökyüzünde olmadığını, cismin hareketlerinden de atmosferde yer aldığını tespit ettiklerini belirtti. 



</TEXT>
</DOC>
