<DOC>
<DOCNO> 295264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonspo29.html </URL>
<DATE> 2004/12/06/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
15. hafta maçlarını tribünlerden toplam 36 bin 901 taraftar izledi... 
</HEADLINE>
<TEXT>

     Birinci Süper Futbol Ligi'nde, 15. hafta maçlarında toplam 36 bin 901 biletli taraftar takımlarına destek vermek için tribünlerdeki yerini aldı. 
     Ligde, Beşiktaş-İstanbulspor ve Diyarbakırspor-Konyaspor maçları seyircisiz oynanmasına karşın ortaya çıkan seyirci sayısının bir önceki haftaya yakın olduğu dikkati çekti. Geçen hafta da tribünlerde toplam 37 bin 540 taraftar maçları izlemişti. 
     Lider Fenerbahçe'nin Ankaragücü ile İstanbul'da yaptığı ve farklı kazandığı maç, 13 bin seyirciyle en fazla taraftar çeken karşılaşma oldu. 
     Galatasaray'ın, başkentte Gençlerbirliği ile oynadığı karşılaşmayı ise 9 bin 170 biletli kişi izledi. 
     Trabzonspor'un, kendi sahasında Çaykur Rizespor ile yaptığı mücadelede ise toplam 6 bin 950 biletli seyirci tribündeki yerine aldı. 
     Ligin iyi futbol oynayan ekiplerinden Denizlispor ile Malatyaspor'un karşılaşması ise en az seyirci çeken karşılaşma oldu. Bu mücadeleyi bin 50 kişi takip etti. 
     
     AVRUPA'DA MAÇLARA EN FAZLA İLGİ ALMANYA'DA 
     Avrupa futbolunun önde gelen liglerinden Almanya, İngiltere, İspanya ve İtalya'daki maçları ise toplam 1 milyon 134 bin 156 kişi izledi. 
     Bu ligler arasında en fazla ilgi Almanya Birinci Futbol Ligi maçlarına oldu. Bu ülkede yapılan 8 maçta tribünlerde toplam 367 bin 359 taraftar yer aldı. 
     İngiltere'deki 9 karşılaşmayı 313 bin 587, İspanya'daki 10 maçı 274 bin 879, İtalya'daki 7 maçı da 178 bin 331 kişi takip etti. 
     
     Birinci Süper Lig'de geçen hafta yapılan maçlar ve seyirci sayıları şöyle 
     Fenerbahçe-Ankaragücü 13 bin. 
     Gençlerbirliği-Galatasaray 9170. 
     Trabzonspor-Çaykur Rizespor 6950. 
     Sakaryaspor-Kayserispor 2628. 
     Büyükşehir Belediyesi Ankaraspor-Samsunspor 2248. 
     Gaziantepspor-Akçaabat Sebatspor 1855. 
     Denizlispor-Malatyaspor 1050. 
     
</TEXT>
</DOC>
