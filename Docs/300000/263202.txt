<DOC>
<DOCNO> 263202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur15.html </URL>
<DATE> 2004/08/13/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
MEB, 9 bin 267 öğretmen alacak... 
</HEADLINE>
<TEXT>

     Milli Eğitim Bakanlığı, 48 branşta 9 bin 267 öğretmen alacak. 
     Alınan bilgiye göre, 2004 yılı için belirlenen 18 bin öğretmen kadrosunun 10 binini Şubat ayında kullanan Bakanlık, kalan 8 bin için atama yapacak. Şubat dönemindeki atamalar sonrasında boş kalan 1267 kadro da bu dönemde kullanılacak. 
     Bakanlık en fazla sınıf, Türkçe, İngilizce ve bilgisayar öğretmeni alacak. 
     En az kontenjan ayrılan alan ise 2 öğretmen kadrosuyla tekstil. Bunu, 5 kişilik kontenjanla matbaa, tesisat teknolojisi, trikotaj izliyor. 
     
     BAŞVURULAR HAFTAYA BAŞLIYOR 

     Öğretmen adaylarının başvuruları, 18-27 Ağustos günleri arasında kabul edilecek. 
     Adaylar, ''http personel.meb.gov.tr'' adresindeki ''2004-2 İlk Atama Elektronik Başvuru Formu'' ve ''2004-2 Açıktan, Kurum İçi ve Kurumlar Arası Atama Elektronik Başvuru Formu''nu dolduracak. Doldurulan formlar, illerdeki en yakın başvuru bürolarında onaylatılacak. Bu işlemler sırasında hiçbir şekilde ücret alınmayacak. 
     Son başvuru gününe kadar ''hastalıkları, yurtdışında bulunmaları veya muvazzaf askerlikleri'' nedeniyle şahsen başvuru yapamayacak olanlar, gerekli koşulları taşımaları şartıyla vekalet yoluyla başvurularını gerçekleştirebilecekler. 
     Başvuru ve atamalara ilişkin detaylar, ''2004-2 Öğretmenlik İçin Atama Kılavuzu''nda açıklanacak. Kılavuz da başvuru formları gibi ''http personel.meb.gov.tr'' adresinde yer alacak. 
     Atamalar yapıldıktan sonra sonuçlar da yine aynı internet adresinde yayımlanacak. Milli eğitim müdürlükleri tarafından il içi görev yerleri belirlenenler de bu adresten bilgi alabilecek. 
     
</TEXT>
</DOC>
