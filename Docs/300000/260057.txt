<DOC>
<DOCNO> 260057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sontur46.html </URL>
<DATE> 2004/08/02/ </DATE>
<TIME> 20.47 </TIME>
<AUTHOR>  </AUTHOR>
<HEADLINE>
Afgan kaçaklar yangın çıkardı 
</HEADLINE>
<TEXT>

     Balıkesir'in Ayvalık İlçesi'ne bağlı Yumurtalık Adası'nda Afgan uyruklu kaçakların, gece serin olması sebebiyle ısınmak için yaktığı ateş yangına sebep oldu. Yangın ihbarı üzerine olay yerine giden jandarma ekipleri, yasa dışı yollarla Yunanistan'a geçmek isteyen Afganistan uyruklu 6 kişiyi yakaladı. 
     Alınan bilgiye göre, Ayvalık'a bağlı Yumurtalık Adası'nda yangın çıktığı ihbarı üzerine harekete geçen jandarma ve belediye ekipleri, kısa sürede adaya gitti. Ormanlık alana sıçramak üzere olan yangın, itfaiye ekipleri ve askerlerin çabasıyla söndürüldü. Yangında, 4.5 hektarlık alan zarar gördü. 
     Olay yerinde araştırma yapan jandarma devriyeleri, adada saklanan yabancı uyruklu 6 kişiyi yakaladı. Yapılan sorgulamalarında Afgan uyruklu oldukları ve Yunanistan'a geçmeye çalıştıkları tespit edilen kaçaklar gözaltına alındı. 
     Yunanistan'a geçmek isteyen bu kişilerin denize açıldıklarında şişme botlarının parçalandığı, bu sebeple geri döndüğü, gece ısınmak için ateş yakarken de yangına sebebiyet verdikleri belirlendi. 
     Kaçakların sınır dışı edilecekleri bildirildi. 
     
</TEXT>
</DOC>
