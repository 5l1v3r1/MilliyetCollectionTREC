<DOC>
<DOCNO> 266040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonspo16.html </URL>
<DATE> 2004/08/24/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Beşiktaş bugün kanatlardan organizasyon gol çalışması yaptı 
</HEADLINE>
<TEXT>

     Beşiktaş, Gaziantepspor ile hafta sonunda İzmit İsmetpaşa Stadı'nda oynayacağı lig maçının hazırlıklarına iki günlük iznin ardından başladı. 
     Teknik Direktör Vicente Del Bosque yönetiminde, BJK Nevzat Demir Tesisleri'nde gerçekleştirilen idmana kondisyon ve pas çalışmasıyla başlayan siyah-beyazlılar, daha sonra kanatlardan yapılan organizasyonlarla gol çalışması yaptı. Del Bosque, idmanın son bölümünde ise futbolcularına çift kale maç oynattı. 
     Sakatlıkları süren Tayfun ve Okan salonda çalışırken, Pancu, Carew ve Juanfran takımdan ayrı koşu yapmakla yetindi. 
     
     SAKAT FUTBOLCULARIN DURUMU 
     Kulüp doktoru Ayhan Optur, Tayfun ve Okan'ın önemli sakatlıklarının bulunmadığını ve yarından itibaren takımla birlikte çalışmalara başlayacaklarını söyledi. 
     Juanfran'ın sağ üst adalesinde gerilme olduğunu ve bu futbolcunun da durumunun önemli olmadığını söyleyen Dr. Optur, sağ kasığında ağrıları bulunan Pancu ile geçen hafta sağ ayağından küçük bir operasyon geçiren Carew'in Gaziantepspor maçında oynayıp oynamayacaklarına hafta içinde karar vereceklerini ifade etti. 
     Bu arada antrenman maçı sırasında Ahmet Yıldırım'ın eli gözüne gelen Ali Güneş, idmanı yarıda bırakmak zorunda kaldı. 
     Gözüne buz tedavisi uygulanan Ali Güneş'in ciddi bir sorununun olmadığı bildirildi. 
     Siyah-beyazlılar bu akşam yapacakları antrenmanla Gaziantepspor maçı hazırlıklarını sürdürecek. 
     
     SERGEN ''LUCESCU'NUN ÖVGÜLERİ BENİ GURURLANDIRDI'' 
     Beşiktaş'ın yıldız futbolcusu Sergen Yalçın, eski teknik direktörü Mircea Lucescu'nun kendisi için yaptığı övgüler nedeniyle gururlandığını söyledi. 
     ''İyi bir değerlendirme yapmış, ama ben böyle şeyleri kovalamıyorum'' diyen Sergen, Gaziantepspor ile çok zorlu bir maç oynayacaklarını ve ligdeki ilk galibiyetlerini almak için ellerinden geleni yapacaklarını ifade etti. 
     Kaleci Oscar Cordoba ise sol bileğindeki sorunlar nedeniyle oynayamadığını, ancak bu sorununun yavaş yavaş geçtiğini belirterek, ''Teknik direktörüm görev verirse oynamak istiyorum'' dedi. 
     
</TEXT>
</DOC>
