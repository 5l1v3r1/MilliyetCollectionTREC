<DOC>
<DOCNO> 283069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/yazar/akyol.html </URL>
<DATE> 2004/10/25/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Ölümünün 80. yılında Ziya Gökalp 
</HEADLINE>
<TEXT>


FELSEFE tarihimizin büyük isimlerinden Hilmi Ziya Ülken, son dönem Osmanlı düşüncesinde iki düşünürü "yüksek seviyeli" olarak niteler Prens Sabahaddin ve Ziya Gökalp... İkisi de sosyolog... 
Sabahaddin kurtuluşu "şahs teşebbüs ve ademi merkeziyet"te görür, liberaldir. Merkeziyetçi ve otoriter İttihat ve Terakki'ye şiddetle karşıdır. Ben Sabahaddin'in sosyolojisine çok önem veririm ama fikirleri yaşadığı zaman için gerçekçi değildir. 
İttihatçı Ziya Gökalp ise, bireyci değil, toplumcudur, siyasi merkeziyetçidir, Türkçüdür... Kemalizmi çok etkilediği sanılır ama tam doğru değildir bu. 
Niyazi Berkes, Erol Güngör, Taha Parla gibi akademisyenlere göre, Gökalp Kemalizmden epey farklı görüşlere sahipti. Hatta Şevket Süreyya'ya göre Gazi, Gökalp'e soğuk davranmıştı. 
Gökalp öyle bir "Türkçü"dür ki, Hilmi Ziya Ülken onu "Modernist İslamcılar" başlığı altında inceler. Gökalp hilafetin kaldırılmasından altı ay evvel Halk Fırkası için yazdığı "Yeni Hayat" broşüründe hilafeti savunur, fakat onun tarif ettiği hilafet, onun anladığı laikliğe uygundur. Gökalp laikliği "İçtimai usul-i fıkıh" dediği metotla İslamın içinden üretir. Kemalizminki "laikleştirme"dir, Gökalp'inki "laikleşme"dir. Devrim, evrim farkı bir bakıma... 

TÜRKÇÜ Gökalp, Diyarbakır'da bir Kürt etnografya müzesi kurmak ister, Kürtlerin Türk kültürüne nasıl kaynaştırılacağının ilk adımı olarak "Kürt Aşiretleri Hakkında Tedkikler"i yazar bugün de hala değerli bilimsel bir araştırmadır. 
Müslüman Arnavutların Osmanlı'ya isyanı, Gökalp'e sosyal entegrasyonun önemini öğretmişti. 
Gökalp, Kürt aşiretleri hakkındaki bu araştırmayı Mustafa Kemal ve Rıza Nur'un isteğiyle yapmıştır ama maalesef Gökalp'in erken vefatıyla bu alanda büyük bir proje boşluğu doğmuş ve hatalar yapılmıştır. 
Prof. Büşra Ersanlı'ya göre, Gökalp öldükten sonra, Osmanlı tecrübesinden gelmeyen Kazanlı Yusuf Akçura Türk milliyetçiliğinin etnik yorumunu öne geçirmişti. 
Gökalp, Tek Parti fikrine karşıdır, "Fırkalar İçtimaiyatı" adlı makalesinde, muhafazak r, radikal ve liberal partilerin yer alacağı çok partili sistemi savunur. 
Ve Gökalp, siyasi gerçekçilik alanında "Türkiyecilik" fikrini savunur, Turancılığı ise kendi deyimiyle "hayal sahasında"dır. Kemalizm ise bu konuda tamamen gerçekçidir. 

GÖKALP bir yıkılışın ve tamamını göremediği bir kuruluşun sosyoloğu ve düşünürüdür. O bakımdan, dönemin bütün aydınları gibi, onun da görüşlerinde çelişkiler ve değişmeler görülür. Bazı görüşleri ise eskimiş veya yeni araştırmalarla yanlışlığı görülmüştür. 
Ama Gökalp'in sosyolog olarak büyüklüğü devam ediyor. "Milletleşme"yi aşiret ve feodal teşkilatlanmalardan kurtulma, memur ve köylü bir toplum olmaktan çıkarak müteşebbis bir toplum haline gelme, milli kültürün teşekkülü, rasyonelleşme ve eğitim gibi süreçlere bağlaması h l fevkalade değerli tezlerdir. 
Bizde akademik sosyolojinin kurucusu Gökalp'tir. 
Yahya Kemal, Ziya Gökalp'in beynini "radyum"a benzetirdi. Millet kimliğimizin teşekkülüne çok büyük fikr ve ilm katkılarda bulunan Gökalp, 25 Ekim 1924'te yoksulluk içinde vefat etmiştir. Köy köy Türkiye'yi dolaşarak yazmayı tasarladığı "Türkiye İçtimaiyatı"nı yazamamış, ondan sonra da böyle bir araştırma kimsenin aklına gelmemiştir. 
Saygı ve rahmetle anıyorum. 



</TEXT>
</DOC>
