<DOC>
<DOCNO> 294143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/soneko47.html </URL>
<DATE> 2004/12/02/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
TEBA'da üretim durdu... Şirket hisse satışı planlıyor... 
</HEADLINE>
<TEXT>

     Teba Şirketler Grubu'nun İzmir'deki iki fabrikasına haciz uygulandığı belirtildi. 
     Alınan bilgiye göre, klima ve elektrikli ev aletleri üretimi yapan Gruba, tedarikçiler, bankalar ve yan sanayicilere olan 200 milyon euro civarındaki borcun ödenememesi nedeniyle 100'e yakın icra davası açıldı. Şirketten alacaklı olan MNG Bank ve Finansbank'ın açtığı davalar sonucu Pancar ve Görece Beldeleri'ndeki fabrikalarda, haciz işlemi uygulandı ve üretim durdu. 
     TEBA Yönetim Kurulu Başkanı Teoman Baygan'ın alacaklılarla bir ödeme planı üzerinde anlaşmaya çalıştığı kaydedildi. Buna göre yan sanayici, tedarikçi ve bankalarla yapılan görüşmelerden olumlu yanıt alındığı ifade edildi. Baygan'ın ödeme planı konusunda ''danışmanlarla yapacağı çalışma sonrası 1-2 hafta içinde somut bir program açıklayacağı'' belirtildi. 
     Baygan'ın bankalarla yaptığı görüşmede, fabrikalara yönelik hacizlerin durdurulmasını istediği kaydedildi. 
     
     STRATEJİK ORTAKLIK 
     Şirketin krizden çıkabilmek amacıyla stratejik ortaklık planı üzerinde durduğu, bu çerçevede görüşmelerin sürdüğü kaydedildi. Program çerçevesinde bazı firmalara hisse satışı yapılabileceği bildirildi. 
     Grup şirketlerinin satışının ise söz konusu olmadığı açıklandı. 
     Geçen yıl Türkiye'nin pişirici ev aletleri grubunda ihracatının yüzde 75'ini gerçekleştiren grubun tüm ihracatını durdurduğu, müşteri portföyünün kaybedilmemesi için çalışma yürütüldüğü kaydedildi. 
     Klima santrali üretiminde ABD'de Pentagon ve NASA binalarında yaptığı uygulamalarla ismini duyuran şirkete, Dünya Bankası yatırımcı kuruluşu IFC yüzde 9 oranında ortak olmuştu. 
     Grup içindeki Günkol Güneş Enerjisi ve Klima Sanayi A.Ş. Haziran ayında halka açılma talebiyle SPK'ya başvurmuştu. Grubun İngiltere'deki şirketi Teba Plc.'nin de İngiltere borsasında halka arzı planlanıyordu. 
     
</TEXT>
</DOC>
