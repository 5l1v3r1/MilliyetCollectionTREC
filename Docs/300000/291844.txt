<DOC>
<DOCNO> 291844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sontur42.html </URL>
<DATE> 2004/11/24/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Antalya'da fırtına uyarısı .. 
</HEADLINE>
<TEXT>

     Meteoroloji Bölge Müdürlüğü'nce, Antalya'da hafta sonu fırtına ve don olayı beklendiği bildirilerek, vatandaş ve ilgililerin tedbirli olmaları istendi. 
     Meteoroloji Bölge Müdürlüğü'nden yapılan açıklamada, bu geceden itibaren yurdun, Balkanlar üzerinden gelen yeni bir soğuk ve yağışlı havanın etkisine gireceği bildirildi. 
     Bu akşam saatlerinden itibaren Antalya'nın batı bölgelerinde başlayacak sağanak yağışın yarın sabah yer yer etkili olduktan sonra aynı gün öğle saatlerinden itibaren yerini kuvvetli kuzey hava akımlarına bırakacağı kaydedilen açıklamada, yağışların sahilde sağanak ve gök gürültülü sağanak, iç kesimlerde yağmur ve karla karışık yağmur şeklinde olacağı belirtildi. 
     Açıklamada, yarın sabah yağış anında güney yönlerden kuvvetli olarak esmesi beklenen rüzgarın, öğleden sonra kuzey ve kuzeybatı yönlerine dönerek fırtına şeklinde eseceği vurgulandı. 
     Karayel fırtınasının, özellikle Antalya Körfezi'nde 27 Kasım Cumartesi öğle saatlerine kadar etkili olacağı ifade edilen açıklamada, rüzgarın hızının saatte 25 ila 45, zaman zaman 70 ila 80 kilometreye ulaşacağının beklendiği bildirildi. 
     Açıklamada, 25-27 Kasım tarihlerinde sahilde hafif, iç kesimlerde ise orta ve yer yer kuvvetli don olayının beklendiği de kaydedilerek, vatandaşların ve ilgililerin tedbirli olmaları istendi. 
     
</TEXT>
</DOC>
