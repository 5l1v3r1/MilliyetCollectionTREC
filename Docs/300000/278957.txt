<DOC>
<DOCNO> 278957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sonyas06.html </URL>
<DATE> 2004/10/10/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Kargalar durdurulamıyor .. 
</HEADLINE>
<TEXT>

     İZMİT'te, demiryolunun sahile kaydırılmasıyla yürüyüş yoluna dönüştürülen ve kentin ortasından geçen Hürriyet Caddesi'ndeki 100 yıllık tarihi çınarları mesken tutan kargalar kentte sorun oldu. 
     Özellikle akşam saatlerinde kalabalık sürüler halinde ağaçlara gelen ve çıkardıkları gürültünün yanı sıra yürüyenlerin üzerine pisleyen kargaların buradan uzaklaştırılması için çare aranıyor. 
     Kocaeli Büyükşehir'in alt belediyesi Saraybahçe Belediye Başkanı Halil Vehbi Yenice, daha önce yapılan çalışmaların çözüm olmadığını, şimdi ise kargaları korkutmak için çınar ağaçlarının üzerine misinadan ağ gereceklerini söyledi. 
     Yenice, "Daha önce birçok proje üretilmiş. Ancak sonuç alınamamış. Şimdi yeni bir projeyi uygulamaya koyacağız. Kargaların konmalarını engellemek içn çınarların üst dallarına misina ağ gereceğiz. Kargalar bunu görmediği için dokunduğunda korkup kaçacak. Misina kargalara zarar vermeyecek. Bunda da başarılı olamazsak yapacak bir şey yok'' diye konuştu. 
     
</TEXT>
</DOC>
