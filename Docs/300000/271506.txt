<DOC>
<DOCNO> 271506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sonyas11.html </URL>
<DATE> 2004/09/13/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Son isteğini internette dile getir 
</HEADLINE>
<TEXT>

     Son isteklerini yerine getirmek isteyen insanlar artık ölümlerinin ardından bu dileklerini internet aracılığıyla yerine getirebilecekler. 
     ABD'nin Dallas kenti merkezli ve yaklaşık bir yıldır faaliyet gösteren ''LastWishes.com'' adlı internet sitesi müşterilerine ölümlerinden sonra yakınlarına e-mail yoluyla kişisel mesaj, fotoğraf ve görüntü gönderme olanağı sağlıyor. 
     Daha ilk yılında 12 bin müşteri edinen ''son istek servisi''nin kurucuları Jonathan Yeo ve Simon Shurmer, bir arkadaşlarının ölümünden sonra bu siteyi kurma fikrinin doğduğunu belirtiyorlar. 
     Birçok müşterinin ölümünden sonra geride bıraktığı listede adı geçen yakınlarına e-mail gönderilmesini arzu ettiğini belirten kuruculardan Yeo, bazılarının geride kalan hayvanlarının bakımıyla ilgili talimatlar, bazılarının cenaze törenine çağrılacak isimler gibi isteklerde bulunduklarını kaydediyor. 
     Kimilerinin son isteklerinde yaşamlarında büyük bir gizlilik içinde sakladıkları sırlarını açığa vurduklarını belirten Yeo, İsviçre bankalarında gizli bir hesap gibi örneklere de rastlandığını söylüyor. 
     LastWishes.com'un en gözde son isteklerinden birisi de Web sitesinin açılışında görülen tanıtımlardan birinde gösterildiği gibi vefat sonrası iyilik yapma isteği. 
     Sitenin tanıtımında görülen, ''Eric, gardropdaki kahverengi ayakkabımın içinde 200 dolar var. Git al, senindir. En iyi dileklerimle. Ben.'' ifadesi de bunu doğruluyor. 
     Büyük ilgi çeken web sitesinin resmi söylemiyse şöyle 
     ''Hayatta iki şeyden kaçılmaz ölüm ve vergi.'' 
     
</TEXT>
</DOC>
