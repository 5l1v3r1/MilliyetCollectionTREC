<DOC>
<DOCNO> 263967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/guncel/gun08.html </URL>
<DATE> 2004/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Uçakta bomba değil fırtına anons edildi' 
</HEADLINE>
<TEXT>


Budapeşte'ye acil iniş yapan Lufthansa uçağının yolcuları arasında bulunan Alman parlamenter Ozan Ceyhun, uçakta ve havaalanındaki gergin dakikaları anlattı 

GÜRSEL KÖKSAL Frankfurt 

İstanbul-Frankfurt seferini yaparken bomba ihbarı nedeniyle Budapeşte'ye acil iniş yapan Lufthansa uçağının 169 yolcusu arasında, eski Avrupa Parlamentosu Milletvekili Ozan Ceyhun'un da bulunduğu öğrenildi. Bomba ihbarından haberdar olmadığını belirten Ceyhun, "Bize fırtına nedeniyle iniş yapılacağını söylediler. Bomba ihbarını sonra öğrendik" dedi. 
Asılsız bomba ihbarı nedeniyle önceki akşam acil iniş yapan 3 uçaktan birinde olan Ceyhun, yaşadıklarını şöyle anlattı 
"Uçak Yugoslavya üzerindeyken, fırtına nedeniyle Belgrad'a iniş yapılacağı anons edildi. Daha sonra tehlike kalmadığı için yola devam edileceği bildirildi. Ardından pilot yine aynı nedenle Budapeşte Havaalanı'na inileceğini anons etti." 
Budapeşte'ye indiklerinde itfaiye araçları ile ambulansları görünce arıza nedeniyle iniş yapıldığını tahmin ettiğini söyleyen Ceyhun, "Sonradan pilot bomba ihbarı nedeniyle indiğimizi anons etti" diye konuştu. 
Budapeşte'de havaalanında beklediklerini, bomba arama işlemleri bittikten sonra Frankfurt'a devam ettiklerini açıklayan Ceyhun, Macarların davranışlarına da tepki gösterdi. Ceyhun, "Böylesine acil durumlar için önlemlerin yetersiz olduğu görülüyordu. Örneğin bizi götürdükleri bölümde tuvalet yoktu. İnsanlar polis kontrolünde tuvalete götürülüp getirildi" diye konuştu. 

Arıza isyan ettirdi 

ADANA DHA 
THY'nin Adana-İstanbul seferini yapan "Kahramanmaraş" adlı uçağın kapısı arızalanınca, tahliye edilen 30 yolcu isyan etti. Airbus A320-200 tipi uçak, dün İstanbul'dan Adana'ya gelirken bir kapısı arızalandı. 13.45'te Adana - İstanbul seferi için yer ayırtan 145 yolcudan sadece 115'i uçağa alındı. Tahliye edilen yolculardan bazıları tepki gösterdi. 


</TEXT>
</DOC>
