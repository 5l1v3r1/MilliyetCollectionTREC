<DOC>
<DOCNO> 250942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sontur35.html </URL>
<DATE> 2004/06/25/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Refüje çarparak alev alan otomobildeki genç çift feci şekilde can verdi 
</HEADLINE>
<TEXT>

     Denizli merkeze bağlı Bağbaşı Beldesi yakınlarında meydana gelen trafik kazasında, yanan otomobilin içinde bulunan genç çift feci şekilde can verdi. 
     Alınan bilgiye göre, Fethiye'den dönen Mustafa Kileci'nin 25 kullandığı 34 KP 980 plakalı otomobil, aşırı hız nedeniyle kontrolden çıkarak orta refüje çarptı. 
     Daha sonra şarampole yuvarlanan otomobil, çarpmanın etkisiyle alev aldı. İçinde sıkışan sürücüyle, bir süre önce boşandığı, ancak yeniden evlenme kararı aldığı eski Elfine Özçiçek 24 yanarak öldü. 
     
     MURATCAN ÖKSÜZ KALDI 

     Öte yandan, kaza bir aile dramını da ortaya çıkardı. Genç çiftin yakınlarının anlattığına göre, Mustafa Kileci ile Elfine Özçiçek 1.5 yıl önce şiddetli geçimsizlik nedeniyle boşandı. 
     Genç kadın, oğlu Muratcan'ı da yanına alarak Bakırlı Mahallesi'nde oturan ailesinin yanına döndü. Ekonomik sıkıntı çeken ailesine yük olmamak için de çalışmak isteyen genç kadın, Denizli'de iş bulamayınca bir ay önce Fethiye'ye gitti. Bir eğlence mekanında iş bulan Elfine Özçiçek, çocuğunun ihtiyaçları için ailesine para göndermeye başladı. 
     Arkadaşından aldığı ödünç otomobille Fethiye'ye giden Kileci, Elfine Özçiçek'e barışma teklif etti. Olumlu yanıt alınca da birlikte dönmek üzere yola çıktılar. Ancak yolda geçirdikleri kaza, oğulları Muratcan'a ulaşmalarını engelledi. 
     Genç çiftin cesetleri otopsi için Denizli Devlet Hastanesi'ne kaldırılırken, kazayı duyan yakınları hastanede sinir krizleri geçirdi. 

     
</TEXT>
</DOC>
