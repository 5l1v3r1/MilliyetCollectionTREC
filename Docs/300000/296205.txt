<DOC>
<DOCNO> 296205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun55.html </URL>
<DATE> 2004/12/09/ </DATE>
<TIME> 21.21 </TIME>
<AUTHOR>  </AUTHOR>
<HEADLINE>
Uçaklarda cep telefonu yasağı kalkıyor... 
</HEADLINE>
<TEXT>

     ABD'de yolcuların uçaklarda cep telefonu kullanabilmesine olanak verecek düzenlemenin yapılması yönünde bu ay içinde ilk adımın atılacağı bildirildi. 
     Amerikan haber kanalı CNN'de yer alan habere göre, 15 Aralık'ta toplanacak ABD Federal İletişim Komisyonu'nun uçaklarda cep telefonu kullanımını yasaklayan düzenlemeyi gözden geçireceği ve bunun söz konusu yasağın kaldırılması yönündeki ilk adımı teşkil edeceği ifade edildi. 
     Uçakların seyir kabiliyetlerini olumsuz etkilediği gerekçesiyle uçaklarda yasak olan cep telefonu kullanımına izin verilmesinin havayolları şirketleri tarafından da desteklendiği belirtildi. Havayolları şirketlerinin bu sayede cep telefonu ve İnternet kullanımıyla yerle bağlantısını koparmak istemeyen yolcuları da çekebilmeyi hesapladıkları kaydediliyor. 
     American Airlines ve cep telefonu üreticisi Qualcomm tarafından Temmuz ayında yapılan bir tanıtımda, uçağın içine monte edilen küçük bir baz istasyonu ile dünyanın neresinde olunursa olunsun kabin içinde cep telefonuyla konuşmanın mümkün olduğu gösterilmişti. Özel cep telefonlarıyla uçak yolcularının hem istedikleri herhangi bir yeri aramaları, hem de aranmalarının imkan dahilinde olduğu belirtilmişti. 
     
</TEXT>
</DOC>
