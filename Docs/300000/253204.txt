<DOC>
<DOCNO> 253204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/spor/spo03.html </URL>
<DATE> 2004/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Zaferi bilenler kazanır 
</HEADLINE>
<TEXT>


Hagi, "Başarıyı sağlayan futbolcular, zaferin ne olduğunu bilen oyunculardır" dedi, tecrübeli isimlere olan güvenini tekrarladı. Rumen hoca ferdi yeteneklerin değil, birlikte hareket etmenin şampiyonluğu getireceğini ifade etti 

ERHAN TELLİ 


Basın toplantısı yaptı 
İKİ haftadır yeni sezon hazırlıklarına devam eden ve Hollanda'da çalışmalarını sürdüren Galatasaray'ın Teknik Direktörü Gheorghe Hagi, dün bir basın toplantısı düzenledi. Takımın durumundan, yapılacak transferlere kadar her şeyi açıklayan Rumen çalıştırıcı, "Bu sezon tecrübeli oyunculardan beklentilerim çok fazla. Onlara şahsen çok güveniyorum. Çünkü başarıyı sağlayan oyuncular, zaferin ne olduğunu bilen oyunculardır" diye konuştu. 

Bütünleşme çağrısı 
YÖNETİMİN en iyi transferleri yapacağına inandığını da belirten Rumen çalıştırıcı, "Daha zamanımız var. Zaten Türk futbolcuların en iyisi bizim takımımızda" diye konuştu. Hagi şöyle devam etti "Ben de değerli bir oyuncuydum ama kolektiflik her zaman için önde gelir. Benim sadece kendisini düşünen egoist oyunculara ihtiyacım yok. Galatasaray geçmişte büyük başarılar kazandıysa, gruplaşarak, bu bütünlük sayesinde kazanmıştır." 

'Yolun başındayız' 
KAMP yeri ve iklim olarak çok iyi bölgede çalıştıklarını vurgulayan Hagi, "Daha yolun başındayız, birçok konuda çalışmamız gerekiyor" dedi. Yapılan hazırlık maçlarını birer antrenman olarak değerlendirdiğini belirten Galatasaray çalıştırıcısı, her şeye rağmen idmanların kendisi için daha önemli olduğunu söyledi, "Çünkü her şeyi orada öğreniyoruz. İdmanlara katılımın da yüzde yüz olmasını isterim" ifadesini kullandı. 

İkinci sınav 
HOLLANDA kampındaki ilk hazırlık maçını Vatanspor ile yapan Galatasaray, ikinci sınavını bugün Capelle karşısında verecek. Hollanda 3. Ligi'nde yer alan rakiple yapılacak maç, TSİ 20.30'da başlayacak ve Show TV'den naklen yayınlanacak. Teknik Direktör Hagi, bu maçta da oyuncuların son durumunu görme fırsatı bulacak. 

Şimdi de İbrahim 
VATANSPOR maçında sakatlanan ve kampı kapayan Sabri'den sonra, dün sabah da yeni transfer İbrahim Yavuz, koşu çalışmasında sağ ayak bileğini burktu. Buz tedavisi yapılan futbolcunun durumunun ciddi olmadığı, 2-3 gün dinleneceği ifade edildi. Sarı - Kırmızılı futbolcu, Sabri ile birlikte bugünkü Capelle karşılaşmasında da forma giyemeyecek. 

Parasızlık sona erdi 
ÖDEMELERİN gecikmesi nedeniyle Hollanda kampına huzursuz giden Galatasaraylı futbolcular, İstanbul'dan gelen müjdeli haberle rahatladı. Yönetimin, oyuncu yakınlarına Florya Metin Oktay Tesisleri'nde elden ödeme yaptıkları belirtildi. Geçmiş dönemden kalan alacağın yüzde 80'inin yaklaşık 5 milyon dolar dağıtılacağı ifade edildi. Vatanspor ile önceki gün oynadığı maçı 7-1 kazanan Sarı - Kırmızılılar, dünü de çift antrenmanla geçirdi. 

Mahkemeden 93 taraftara ceza 
KADIKÖY 6. Asliye Mahkemesi 93 Galatasaray taraftarına birer milyar lira para ve altışar ay maçlara girmeme cezası verdi. Cezanın geçtiğimiz yıl Kadıköy'de oynanan Fenerbahçe derbisinde çıkan olaylar nedeniyle verildiği bildirildi. Öte yandan www.ultraslan.com ve www.gshaber.net sitelerinde düzenlenen anketlerde Sarı - Kırmızılı taraftarların büyük bölümü yönetimin transfer politikasından memnun olmadığını belirtti. 

'Çirkin bir ilk' 
GALATASARAY Başkanı Özhan Canaydın'ı istifaya davet etmek için tam sayfa ilan veren "Her şey Galatasaray için platformu"na yönetimden tepki geldi. Tüm üyelerin imzasıyla yapılan açıklamada, bu hareketle Galatasaray tarihinde bugüne kadar rastlanmamış çirkin bir ilke imza atıldığı vurgulandı. 

Song'ta Rus ruleti 

Galatasaray, Kamerunlu futbolcuyla anlaştı. Fransız kulübü Lens'i ikna etmek için uğraşırken, bir Rus takımı Cim - Bom'un iki kat fazlasını önerince iş çıkmaza girdi 


2 milyon dolar istediler 
TRANSFERDE şanssızlık Galatasaray'ın yakasını bırakmıyor. Fransa'nın Lens takımında oynayan Song'u transfer etmek için kolları sıvayan Sarı - Kırmızılılar, Kamerunlu futbolcuyla prensip anlaşmasına vardı. Fransız ekibi, ilk görüşmede bonservis bedeli olarak 2 milyon dolar istedi. Bunun üzerine aracıları devreye sokan Başkan Özhan Canaydın, indirim talebinde bulundu. 

Tam fark kapanmışken... 
CİM - BOM ile Lens arasındaki pazarlıklarda fark 200 bin dolara kadar indiği sırada, hesapta olmayan bir teklif bir anda transferi karıştırdı. Rusya Ligi'nde yer alan ancak adı açıklanmayan bir ekip, Song için Lens'e Galatasaray'dan iki kat daha fazla öneride bulundu. Song, Galatasaray'a gelmek istediğini bildirmesine rağmen, Fransız ekibinin kafası karıştı, transfer zora girdi. 



</TEXT>
</DOC>
