<DOC>
<DOCNO> 293799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/soneko34.html </URL>
<DATE> 2004/12/01/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Sigarada vergi kavgası... Arıoğlu Yükümlülük varsa yerine getirin dedik 
</HEADLINE>
<TEXT>

     Gelirler Genel Müdür Vekili Osman Arıoğlu, sigara üreticileriyle ortaya çıkan vergi anlaşmazlığı konusunda, ''Tütün Kurumu, üretici firmalara Benden izin almadınız diyor. Biz de kendilerine bunu hatırlattık. Yükümlülük varsa yerine getirin dedik'' açıklamasında bulundu. 
     Arıoğlu, 2004 Yılı Katılım Öncesi Ekonomik Programın açıklandığı basın toplantısı çıkışında gazetecilerin, ''harman değişikliğine giderek, özel tüketim vergisinde düşük tarifeye inen sigara üreticisi firmalar ile Maliye arasında ortaya çıkan anlaşmazlık'' konusundaki sorularını yanıtladı. 
     Tütün Kurumu'nun 19 Kasım'da bir duyuru yaptığını ve firmalara harman değişikliği için ''Benden izin almadınız'' dediğini kaydeden Arıoğlu, dün sigara firmalarıyla Maliye Bakanlığı'nda gerçekleştirilen toplantıda üreticilere bunu hatırlattıklarını söyledi. 
     Bunun, firmalar için ''Böyle bir olay varsa, buna uyun'' anlamına geldiğini kaydeden Arıoğlu, ''Kurum, 19 Kasım'da bir karar almış. Benden izin almadınız diyor. Biz de firmalara, Yükümlülüğünüz varsa yerine getirin dedik. Bize göre böyle bir yükümlülük var. Onlar Yok diyorsa bakarız'' diye konuştu. 
     Arıoğlu, harman değişikliği ile ne kadarlık bir vergi kaybının ortaya çıktığına ilişkin bir rakam vermezken, ''Netice itibarıyle yapı değiştirerek düşük beyan olmuşsa, oradan bir avantaj sağlanmıştır. Biz hukuki olarak bir şey varsa onun yapılmasını istedik'' dedi. 
     
</TEXT>
</DOC>
