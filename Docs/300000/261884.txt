<DOC>
<DOCNO> 261884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sonyas13.html </URL>
<DATE> 2004/08/09/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Saunada en uzun yine bir Finli kaldı... 
</HEADLINE>
<TEXT>

     İnsanı yakacak kadar sıcak bir saunada en uzun süre kalma yarışmasını, Finlandiyalı bir erkek ve Beyaz Rusya'dan bir kadın kazandı. 
     Finlandiyalı 56 yaşındaki Leo Pusa, 110 derece sıcaklıktaki bir saunada 12 dakika kalarak şampiyon olurken, Beyaz Rusya'dan 36 yaşındaki Natalya Tryfanava 8 dakikayı biraz geçerek kadınlar kategorisinde birinciliği elde etti. 
     Finlandiya'nın başkenti Helsinki'nin 130 kilometre kuzeyindeki Heinola kasabasında düzenlenen yarışmaya, 12 ülkeden 90 dayanıklı yarışmacı katıldı. 
     Yarışmacılar, sauna kabininin içinde sıcağa dayanmaya çalışırken, binlerce izleyici favorileri olan yarışmacıları büyük bir ekrandan izleyerek destek verdi. 
     Kadın şampiyon Tryfanava, saunada bulunduğu sırada mümkün olduğu kadar rahatlamaya çalıştığını, nefesini düzenlediğini ve yanmamak için uğraştığını, ancak yine de eğlendiğini söyledi. 
     Saunada kalma yarışmasının erkekler bölümünde zafer her zaman bir Finlinin oluyor. 5 milyon nüfusu olan Finlandiya'da, 2 milyondan fazla sauna hizmet veriyor. 
     
</TEXT>
</DOC>
