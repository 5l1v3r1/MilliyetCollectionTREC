<DOC>
<DOCNO> 282365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/spor/axspo01.html </URL>
<DATE> 2004/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kilyos çıkarması 
</HEADLINE>
<TEXT>


Beşiktaş yönetimi, Kilyos'taki 2 milyon metrekarelik arazi için bugün Ankara'da Başbakan Recep Tayyip Erdoğan'ın kapısını çalacak, birçok bakan ve bürokratlarla temasa geçecek 

ORHAN YILDIRIM 


Düğmeye bastılar 
GALATASARAY'IN Seyrantepe'nin tapusunu alması üzerine harekete geçen ve Kilyos'ta 2 milyon metrekarelik bir arazi belirleyen Beşiktaş yönetimi, bugün Ankara'da temaslara başlayacak. Başkan Yıldırım Demirören ile yöneticiler, Başbakan Recep Tayyip Erdoğan ile diğer bakan ve bürokratlarla görüşmeler yapacak. Demir ören iftar yemeğinde de Ankaralı kongre üyeleriyle bir araya gelecek, sorunlarını dinleyecek. 

Akatlar tamam 
GEÇTİĞİMİZ yıl başında kulübe devredilen Akatlar Tesisleri'nin tadilatı da tamamlandı. Eski yönetici Ahmet Kavalcı'nın büyük uğraşları sonrası bitme aşamasına gelen tesislere yeni yönetim son noktayı koydu. 25 Ekim pazartesi günü tesisler basına tanıtılacak. Bu arada Fulya'da yapılması planlanan iş merkezinin önündeki tüm engeller kalktı. Anakent Belediyesi'nden sonra Beşiktaş Belediyesi de projeye onay verdi. 

Forvet aranıyor 

Problem çok 
TEKNİK Direktör Del Bosque, Ankaragücü maçı öncesi büyük sıkıntı yaşıyor. İspanyol hoca, Carew'in yorgun ve formsuz olması, Sergen'in dün çekilen MR'ında ayağında ödem tespit edilmesi, Veysel'in maç eksikliği nedeniyle ileri uçta kimi oynatacağına karar veremedi. Son maçlarda yedek kulübesine çekilen İbrahim Akın'ın ise yine ilk on birde görev alacağı öğrenildi. 

Tahkim'den ret 
FENERBAHÇE derbisine sorunsuz çıkmak isteyen Del Bosque'nin Sergen, Pancu, Carew, Tayfur ve Cordoba'yı riske etmek istemediği de kaydedildi. Ankaragücü maçının hazırlıklarını dün tek antrenmanla sürdürürken kaleci Cordoba Bodo maçından buyana ilk kez takımla birlikte çalıştı. Bu arada Tahkim Kurulu Beşiktaş'ın İbrahim Toraman ile ilgili yaptığı itirazı reddetti. 

Sergen dalya peşinde 

BEŞİKTAŞ'IN yıldızı Sergen Yalçın kariyerine altın bir sayfa açmak için geri sayıma geçti. Birinci Lig'de 14. sezonunu geçiren başarılı oyuncu, 2 gol daha atması durumunda "100'ler Kulübü"ne girecek. Sergen ayrıca kariyeri boyunca Beşiktaş, Fenerbahçe, Galatasaray ve Trabzon'da oynayan ilk ve tek futbolcu unvanına da sahip. 

Bilbao iyi başladı 2-0 

UEFA Kupası'nda Beşiktaş'ın da yer aldığı B Grubu'nda dün gece iki maç oynandı. Athletic Bilbao evinde Parma'yı 2 - 0 yenerek grup maçlarına iyi bir başlangıç yaparken İspanyol ekibinin golleri Gurpegi ve Horno'dan geldi. Romanya'nın Steaua Bükreş takımı ise Belçika'nın Standard Liege ekibine kendi evinde geçit vermedi, ikinci yarıda Dragutinoviç k.k ve Neaga'nin attığı goller ile galibiyeti yakaladı. 


</TEXT>
</DOC>
