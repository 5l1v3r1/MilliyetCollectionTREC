<DOC>
<DOCNO> 270769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sontur35.html </URL>
<DATE> 2004/09/10/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Yeni makinistler yetişmeye çalışıyor... 
</HEADLINE>
<TEXT>

     TCDD ve diğer raylı ulaşım sistemlerinin ihtiyaç duyduğu nitelikli iş gücünü ve özellikle makinist ihtiyacını gelişen teknolojiye uygun olarak karşılamak amacıyla Anadolu Meslek Liseleri bünyesinde kurulan ''Raylı Sistemler Teknolojisi'' bölümü bu öğretim yılında açılıyor. 
     TCDD'den yapılan yazılı açıklamada, ''Raylı Sistemler Teknolojisi Bölümü'nün, bu öğretim yılında ilk etapta Eskişehir Atatürk, İstanbul Haydarpaşa ve Erzincan Merkez Anadolu Meslek Liselerinde açılacağı bildirildi. 
     Açıklamada, ilk yılı yabancı dil hazırlık olmak üzere 4 yıl eğitim yapacak bölümden mezun olanların, Avrupa Birliği standartlarında belirlenmiş ehliyet ve sertifikalar için aranan yeterlikte olacağı belirtildi. 
     TCDD'nin Milli Eğitim Bakanlığı tarafından seçilen teknik öğretmenleri yeterli bilgi, beceri ve tecrübeye sahip olana kadar kendisine bağlı eğitim merkezlerinde eğiteceği kaydedilen açıklamada, bu öğretmenlerin yetişme süresince bölümlerdeki teknik derslerin TCDD öğretmenleri ve uzmanları tarafından verileceği ifade edildi. 
     Açıklamada, Eskişehir Eğitim Merkezi'ndeki Tren Simülatörü de dahil olmak üzere eğitim merkezleri ve diğer işyerlerinde staj imkanı tanınacağı kaydedilen açıklamada, ders kitaplarının da TCDD tarafından hazırlanacağı belirtildi. 
     TCDD'nin ihtiyaç duyduğu nitelikli ara personel yetiştiren Demiryolu Meslek Lisesi'nin faaliyetlerine 1998 yılında son verildiği anımsatıldı. Dönemin Milli Eğitim Bakanı Hasan Ali Yücel ve Ulaştırma Bakanı Ali Fuat Cebesoy'un katılımıyla 1942'de açılan bu liseden bugüne kadar 4294 öğrencinin mezun olduğu, bunlardan 3500'ünün halen TCDD bünyesinde görev yaptığı kaydedildi. 
     
</TEXT>
</DOC>
