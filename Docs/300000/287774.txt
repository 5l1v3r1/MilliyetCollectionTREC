<DOC>
<DOCNO> 287774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonsiy18.html </URL>
<DATE> 2004/11/10/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Kıvrıkoğlu'ndan da "Azınlık Raporu'na tepki... 
</HEADLINE>
<TEXT>

     Büyük Önder Atatürk, ebediyete intikal edişinin 66. yılında Marmara Üniversitesi MÜ Göztepe Yerleşkesi'nde de törenle anıldı. 
     Tören, MÜ Rektörü Prof. Dr. Tunç Erem'in, üniversite bahçesindeki Atatürk Anıtı'na çelenk koymasıyla başladı. 
     Saygı duruşunda bulunulması ve İstiklal Marşı'nın okunmasının ardından, İbrahim Üzümcü Kültür Merkezi'nde toplanıldı. 
     Atatürk'ün hayatı ve Kurtuluş savaşı yıllarını anlatan video gösteriminden sonra konuşan eski Genelkurmay Başkanı emekli Orgeneral Hüseyin Kıvrıkoğlu, Atatürkçü düşünce sisteminin, akılcı, bilimci, bağnazlıktan uzak, vicdan ve düşünce hürriyetine saygılı olduğunu ifade ederek, bunun yanı sıra milli beraberliğe ve sosyal dayanışmaya, yurtiçi ve dünyada barışının korunmasına önem veren bir sistem olduğunu söyledi. 
     Bütün bunlara rağmen cumhuriyet ve kazanımlarını yeterince demokratik bulmayanlar olduğunu vurgulayan Kıvrıkoğlu, sözlerine şöyle devam etti 
     ''Bu bağlamda Atatürk'ü eleştirmeyi ve O'na saldırmayı fikirlerinin odak noktası yapan bazı kişilerle, Türk ulusunun ulusal kimliğini ve buna yönelik düşüncelerini reddedip inanç sömürüsü yaparak cumhuriyet ve değerlerine açıkça savaş açan gerici ve bölücülere karşı ulusça uyanık ve tetikte olmak ve onlarla gerektiği gibi mücadele etmek hepimize düşen önemli bir görevdir.'' Kıvrıkoğlu, Türkiye Cumhuriyeti'ni, değeri her geçen gün daha da iyi anlaşılan Atatürk ilke ve inkılapları ışığında ilelebet yaşatmak ve daima ileriye götürmenin herkesin başta gelen ödevi olduğunu ifade etti. 
     Hüseyin Kıvrıkoğlu, şunları kaydetti 
     ''Son günlerde kamuoyunun gündemini meşgul eden AB Komisyonu raporları ile Başbakanlık İnsan Hakları Danışma Kurulu'nun hazırladığı ve büyük tepkilere neden olan raporun pek çok noktası, cumhuriyetimizin kuruluş felsefesi ve temel değerlerine ters düşmektedir. Türkiye her istenene 'evet' demek yerine, bir taraftan daha bilinçli ve şahsiyetli politikalar uygulamak, diğer taraftan daha planlı ve bilimsel çalışmalar yaparak ülkeyi süratle kalkındıracak adımlar atmalı ve aynı zamanda çağdaşlaşma yönünde reformları gerçekleştirmeye devam etmelidir. Bütün bunları AB'ye girmenin bir gereği olarak değil, ülkenin ihtiyacı olduğu inancıyla gerçekleştirirken, çıkarlarımızdan kesinlikle taviz verilmemeli, milli güvenliğimizin tehlikeye düşmesine asla göz yumulmamalıdır.'' AB'nin kendi refahı ve güvenilirliğinin artması için çevresindeki ülkeleri kendi çıkarlarına göre düzenleyeceği gerçeğinin daima hatırlanması gerektiğine işaret eden Kıvrıkoğlu, her ülkenin kendi özgün yolunu izleyerek uygarlığı yakalayabileceğini anlattı. 
     Kıvrıkoğlu, sözlerini şöyle tamamladı 
     ''Bugün toplumumuzda kamuoyu yaratılarak ilgi odağı haline getirilmek istenen etnik köken, mezhepler, dinsel yaşam ve tarihi sorgulamaya ilişkin toplumsal farklılıkların öne çıkarılmaya çalışılmasının, demokratik ve laik devlet yapımızı ve milli birlik ve bütünlüğümüzü zedelemesine asla izin vermeyiz. Yayınlanan son raporların Türkiye'yi azınlıklar ülkesine dönüştürmeye yönelik talepleri, ülkemiz için bu tehlikeleri de beraberinde getirebileceği dikkate alınarak reddedilmelidir.'' 
     
     REKTÖRÜN KONUŞMASI 
     MÜ Rektörü Prof. Dr. Tunç Erem de, küreselleşerek değişen dünya konjonktürünün 21. yüzyılda Atatürk'ü daha fazla anlamak, bilmek ve mirasına daha güçlü şekilde sahip çıkmayı gerektirdiğini söyledi. 
     2000'li yıllarda Türkiye Cumhuriyeti ve Türk ulusunun, her zaman Atatürk'ten ilham ve güç alarak, her alanda akılcı ve yapıcı olması gerektiğine işaret eden Prof. Dr. Erem, tüm ulusunun Atatürk'e layık olmaya çalışması ve mirasının hakkını vermesinin önemine değindi. 
     Prof. Dr. Erem, Türk gençliğinin, Atatürk'ün gösterdiği çağdaş uygarlık seviyesinin üzerine çıkmak hedefini her zaman öncelikli görev sayması gerektiğine de işaret etti. 
     Laik cumhuriyet ve laik eğitim konusundaki mücadelenin bundan böyle artarak süreceğine dikkat çeken Prof. Dr. Erem, Atatürk'e hitaben ''İrtica ve bölücülüğün karşısında her zaman kale gibi dikileceğimizden hiç kuşkun olmasın. Senin bize bıraktığın bu eşsiz mirasa ihanet etmek kimsenin haddi değildir'' dedi. 
     
     KIVRIKOĞLU'NA ''ATATÜRK ÖDÜLÜ'' 
     Konuşmalardan sonra MÜ Rektörü Prof. Dr. Tunç Erem, Atatürk ilke ve inkılaplarına ve ulusal bütünlüğün korunmasındaki duyarlılık ve katkılarından dolayı, rektörlük adına emekli Orgeneral Hüseyin Kıvrıkoğlu'na ''Atatürk Ödülü'' verdi. 
     Ödülü alan Kıvrıkoğlu, 47 yıllık meslek yaşamı boyunca yurtiçi ve yurtdışında pek çok ödül aldığını belirterek, Atatürk'ün adını taşıyan bu ödülü alırken hepsinden fazla gurur ve heyecan yaşadığını söyledi. 
     Törene eski Genelkurmay Başkanı emekli Orgeneral İsmail Hakkı Karadayı, öğretim üyeleri ve öğrenciler de katıldı. 
     
</TEXT>
</DOC>
