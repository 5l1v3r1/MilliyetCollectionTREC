<DOC>
<DOCNO> 266296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/soneko45.html </URL>
<DATE> 2004/08/25/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Merit Antique Otel'de tahliye gerginliği... 
</HEADLINE>
<TEXT>

     Laleli'de 5 yıldızlı otel olarak Laleli Otelcilik, Yatırım, Turizm ve Ticaret A.Ş LOYTAŞ tarafından işletilen Türk Hava Kurumu'na THK ait Tayyare Apartmanları'nın, tahliye işlemi ertelendi. 
     Bir icra memuru, THK yetkilileri ve avukatları, otelin tahliyesi için mahkeme kararının uygulanması için Merit Antique Otel'e geldi. Otele ilişkin daha önce mahkemelerin verdiği tahliye kararlarını inceleyen icra memuru, Net Holding'e bağlı LOYTAŞ'ın avukatlarıyla görüştü. 
     Görüşmeler sırasında zaman zaman Merit Otelleri Yönetim Kurulu Başkanı Reha Arar, Net Holding Genel Koordinatörü Ceyhun Yağlıcıoğlu ile icra memuru arasında tartışma çıktı. 
     NET Holding'e ait bir avukatın, ''İcra memuru bugün otelin tahliye edilmesine karar verdi'' demesi üzerine, Arar ve Yağlıcıoğlu, duruma tepki gösterdi. Yağlıcıoğlu, ''Herkes vereceği yanlış kararın bedelini öder'' demesi üzerine, icra memuru henüz tahliye yönünde bir karar vermediğini söyledi ve avukatlar dışındakilerin çevresinden uzaklaşmasını istedi. 
     THK avukatları ise bunun bir tehdit olduğunu belirterek, Yağlıcıoğlu'ndan icra memurunu etki altına almakla suçladı. 
     Bir süre daha durumu avukatlarla müzakere eden icra memuru, İcra İflas Kanunu'nun 276. maddesine göre, tahliyeye ilişkin dosyanın İcra Tetkik Mercii Hakimliği'ne gönderilmesine karar verdi. 
     
     20 YILLIĞINA KİRALANMIŞTI 
     Otelin kiracısı durumunda bulunan LOYTAŞ Genel Müdürü Hüseyin Pekdemir, yaptığı açıklamada, THK ait Tayyare Apartmanları'nın otele dönüştürülmek üzere 1985 yılında Göksel Denizcilik AŞ'ye 20 yıllığına kiralandığını söyledi. 
     Bu şirketin yatırımı gerçekleştirmek için finansman kaynağı bulmakta zorlanması üzerine Net Holding A.Ş bünyesinde LOYTAŞ'ın kurulduğunu ve bu şirketin yatırımı yaptığını anlatan Pekdemir, daha sonra Göksel Denizcilik'in LOYTAŞ'taki hisselerinin yüzde 99'unun NET Holding tarafından satın alındığını kaydetti. 
     Pekdemir, bu şirketin yönetim kurulu üyelerinden birinin notere giderek, LOYTAŞ'tan habersiz 8 Mayıs 2004 tarihinde binanın boşaltılacağı yönünde ''Tahliye Taahhüt Belgesi'' düzenlediğini ileri sürerek, buna ilişkin açılan davanın devam ettiğini bildirdi. 
     
     YILLIK 48 MİLYAR LİRA KİRA BEDELİ 
     THK'nın açtığı dava sonucunda ise Ankara 7. Sulh Hukuk Mahkemesi'nin otelin tahliyesi yönünde karar verdiğini ifade eden Pekdemir, daha önce THK ile yapılan sözleşmeye göre otelin tahliyesi için 2 yıllık bir sürenin daha bulunduğunu iddia etti. 
     Pekdemir, şöyle devam etti 
     ''1984 yılında yıllık 400 milyon lira ile kira başlamış. Her yıl yüzde 30 artmış. Ayrıca 1991 yılında THK'nın açtığı uyarlama davası neticesinde kira 1 milyar 140 milyon liradan, 1 milyar 850 milyona çıkmış. Bu tarihten sonra da yine yüzde 30 artışla bugünkü rakamlara gelmiş. Şu an biz binaya yıllık 48 milyar lira kira veriyoruz. Bu kiranın yıllık 1.5 milyon dolara çıkartılması için geçen hafta öneri götürdük ama kabul edilmedi.'' Otelin şu anki doluluk oranının yüzde 95 olduğunu ve toplam 220 personelin bulunduğunu ifade eden Pekdemir, ''Bundan sonra kanuna karşı yapacağımız bir şey yok. Eğer tahliye kararı çıkarsa oteli boşaltmak zorunda kalacağız. THK bina için yeniden ihaleye çıkacağını söylüyor. Binanın kiralanması için yeniden ihaleye girmek istiyoruz'' diye konuştu. 
     
     ''YARGININ KARARI UYGULANACAK'' 
     Pekdemir, şu an otelde İspanya, Hollanda ve Arap ülkelerinden turistlerin bulunduğunu belirterek, tahliye kararının, aynı zamanda Türk turizmine vurulmuş bir darbe olduğunu savundu. 
     Tahliye işlemlerinin başlatılması için otele gelen THK görevlisi Albay Recai Sevinç de, ellerinde Yargıtay tarafından da onanmış bir tahliye kararının bulunduğunu söyledi. 
     ''Yargının verdiği karar uygulanacak'' diyen Sevinç, otelde turistlerin bulunmasının kendilerini ilgilendirmediğini kaydetti. 
     Otel yönetiminin tahliye kararını 14 Mayıs 2004 tarihinden beri bildiğini vurgulayan Sevinç, ''Bundan sonra binayı ihaleye çıkaracağız. Kuruma gelir sağlayacak teklifi kim verirse binayı ona devredeceğiz'' dedi. 
     
     THK'NIN 2000'DEKİ ÖNERİSİ 
     Bu arada THK Yönetim Kurulu'nun, 17 Temmuz 2000 tarihinde LOYTAŞ'ın binayı yeniden kiralama talebi üzerine bir karar aldığı öğrenildi. 
     Bu karara göre, 2020 yılına kadar uzatılan sözleşmeyle ilk 15 yıl için şirketten 11 milyon dolar kira bedeli istendi. Bu paranın 6 milyon doları peşin, kalan 5 milyon doları ise 2001 yılının ilk 5 ayında ödenmesi istendi. 16. yıldan itibaren ise yıllık 1.2 milyon dolar kira ve ABD TÜFE yıllık artış oranının uygulanması önerildi. 
     LOYTAŞ'ın bu öneriyi bir süre THK ile müzakere ettiği, ancak daha sonra yaşanan ekonomik kriz nedeniyle görüşmelerin kesildiği öğrenildi. 
     Bu arada, tahliye kararını merakla bekleyen otel çalışanları, sessiz bir şekilde binanın bahçesinde bekledi. İcra memurunun, tahliyeye ilişkin kararının İcra Tetkik Mercii Hakimliği'nce verileceğini duyurması üzerine çalışanlar, otel yöneticilerinin uyarısıyla görevlerinin başına döndüler. 
     
</TEXT>
</DOC>
