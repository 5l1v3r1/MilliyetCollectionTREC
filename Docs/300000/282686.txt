<DOC>
<DOCNO> 282686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sondun14.html </URL>
<DATE> 2004/10/23/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Çinli uzmanlar, SARS'ın misk kedisinden geçtiğini teyit etti... 
</HEADLINE>
<TEXT>

     Çinli uzmanlar, 2002 yılı sonu ile 2003 yılının ilk yarısında Asya ülkelerine korkulu günler yaşatan akut solunum yetmezliği sendromu SARS salgınının, güney Çin'deki Guangdong eyaletinde bulunan misk kedilerinden geçtiğini teyit etti. 
     Çin'in güneyindeki Guangzhou şehrinden Prof. Zhong Nanshan, bir seminerde yaptığı konuşmada, ülke çapında 103 misk kedisinden toplanan kan örnekleri üzerinde yapılan incelemelerin, SARS'ın güneydeki kedilerden geçtiğini gösterdiğini belirtti. 
     Prof. Zhong, Guangdong eyaletinden toplanan örneklerin yüzde 70'inde SARS virüsüne rastlanırken, kuzeydeki Hıbey ve doğudaki Cianşi eyaletlerinden toplanan örneklerde virüs görülmediğini söyledi. 
     İlk SARS hastalarının misk kedileriyle temasta bulunan aşçılar ve yabancı tüccarlar olduğunu kaydeden Prof. Zhong, misk kedilerinin SARS'ın kaynağı olup olmadığının ve salgının insanlara nasıl geçtiğinin henüz kesinlik kazanmadığını ifade etti. 
     Yeni Çin Haber Ajansı'nın haberinde, yeni bir salgını önlemek için Guangdong eyaletinde lokantalarda misk kedisi satılmasının yasaklandığı hatırlatıldı. 
     
</TEXT>
</DOC>
