<DOC>
<DOCNO> 286473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sontur23.html </URL>
<DATE> 2004/11/05/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Köylüden rüşvet isteyen orman muhafaza memurlarına suçüstü .. 
</HEADLINE>
<TEXT>

     Bolu'da bir orman köylüsünden rüşvet isterken suçüstü yakalanan 2 orman muhafaza memuru hakkında soruşturma açıldı. 
     AA muhabirinin aldığı bilgiye göre, Çatakören Köyü'nde yaşayan orman köylüsü Abdullah Özkök, 2 orman memurunun rüşvet taleplerinden bunalınca jandarmayla ilişkiye geçerek, üzerine gizli kamera yerleştirip yanlarına gitti. Muhafaza memurları, Özkök'ten, yine ormandan topladığı ağaç kırıntılarını evine götürmesi karşılığında rüşvet istediler ve para vermemesi halinde de götürmesine izin vermeyeceklerini söyleyerek tehdit ettiler. Muhafaza memurları, bu sırada jandarma tarafından suçüstü yakalandı. 
     Köylüyle muhafaza memurlarının konuşmalarının kamera tarafından kaydedildiği belirtildi. 
     Bolu Orman Bölge Müdürü Veli Baraklı, konuyla ilgili olarak AA muhabirine yaptığı açıklamada, Abdullah Özkök'ten rüşvet isterken suçüstü yakalanan 2 orman muhafaza memuru hakkında soruşturma açıldığını söyledi. Baraklı, rüşvet olayına karıştığı iddia edilen 2 memur hakkında soruşturma açıldığını ve memurların, Bolu merkezdeki Orman İşletme Müdürlüğü'nde görevlendirildiğini söyledi. 
     Memurların durumunun, yapılacak soruşturma sonrasında netleşeceğini ifade eden Baraklı, ''Orman Genel Müdürlüğü tarafından, olayı soruşturmak üzere 2 müfettiş gönderildi. Bu soruşturma sonrasında memurlar hakkında gerekli işlem yapılacak'' diye konuştu. 
     
</TEXT>
</DOC>
