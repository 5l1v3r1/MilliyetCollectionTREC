<DOC>
<DOCNO> 258268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonsiy17.html </URL>
<DATE> 2004/07/26/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Dışişleri bakanı Kıbrıs Türklerine taahhütleri değerlendirdi 
</HEADLINE>
<TEXT>

     Dışişleri Bakanlığı, ''AB dışişleri bakanlarının 26 Nisan 2004'de yaptıkları toplantıda Kıbrıs Türkleri'ne yönelik tecridin giderilmesi hususunda siyasi taahhütte bulunduklarını, bugüne kadar bu taahhüdün hayata geçirilemediğini, bugünkü AB Dışişleri Bakanları Toplantısı'nın da bu anlamda değerli bir fırsat sunduğunu ancak bu fırsatın da kullanılamadığını'' bildirdi. 
     Dışişleri Bakanlığı'ndan yapılan açıklamada, Kıbrıs Türkleri'ne yönelik tecridin giderilmesi yönündeki karar doğrultusunda öneriler geliştirmesi için AB Komisyonu'na görev verildiği, komisyonun da KKTC'yle doğrudan ticarete ve mali yardımlara ilişkin iki tüzük taslağını 7 Temmuz'da açıkladığı, bunların yürürlüğe girmesi için, AB'ye üye ülkeler tarafından onaylanmaları gerektiği belirtildi. 
     Açıklamada, şöyle denildi 
     ''Komisyonun sunduğu taslaklar, KKTC'nin tecridinin giderilmesi yönünde başlatılan süreçte olumlu birer ilk adımdır. Ancak, AB dışişleri bakanlarının nisan ayında aldıkları kararı hayata geçirmeleri, şu ana kadar mümkün olamamıştır. Bugün yapılan AB Dışişleri Bakanları Toplantısı bu anlamda değerli bir fırsattı ancak, bu da kullanılamamıştır. 
     Bu durumda, tüzük taslaklarının en erken 13-14 Eylül'de yapılacak müteakip toplantıda gündeme alınabileceği anlaşılmaktadır. 
     Türkiye, tüzük taslaklarının bir an önce ve herhangi bir değişikliğe uğramadan yürürlüğe girişine büyük önem vermektedir. 
     Adada yapılan referandumlarda çözüm yönünde irade sergilemiş olan Türk tarafının hiçbir şekilde hak etmediği kısıtlamalarla karşı karşıya bırakılmasına son verilmesinin zamanı gelmiştir.'' 
     
</TEXT>
</DOC>
