<DOC>
<DOCNO> 277314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/guncel/gun03.html </URL>
<DATE> 2004/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine Türk rehine yine vahşi infaz 
</HEADLINE>
<TEXT>


Irak'ta yayımlanan görüntülerde, Türk kökenli Yılmaz Dabca, "Ben casusum" dedikten sonra kurşuna diziliyor 

DIŞ HABERLER SERVİSİ 

İslamcı militanlar, Türk kökenli Yılmaz Dabca 33 ile Türkmen kökenli Ayad Enver Vali adlı 2 İtalyan vatandaşı "casusu" Irak'ta kurşuna dizdiklerini iddia etti. Öldürülen kişiler, kamera karşısındaki "itirafta", "Türkiye, İsrail ve İran gizli servisleri hesabına çalıştıklarını söyledi. Teröristlerin 2 Ekim'de yapıldığını öne sürdüğü infaza ait video kasedi dün Fransız AFP ajansına iletildi. Kasette rehinelerden biri İsrail gizli servisinin uranyum ve kızıl cıva almak istediğini, Türklerin de kendisinden Kürt lider Celal Talabani'yi öldürmesini istediğini "itiraf" ediyor. Diğeri, kızıl cıva için Türk güvenlik güçlerinin kendisine 10 milyon dolar önerdiğini söylüyor. Bunun ardından 2 rehine kurşuna dizilirken görülüyor. 

Irak'ta bombalı saldırılar 21 ölü 

IRAK'IN başkenti Bağdat'ta dün bombalı araçlarla düzenlenen 2 saldırıda 21 kişi öldü, 100'den fazla kişi yaralandı. İlk saldırı Bağdat'taki Yeşil Bölge'nin girişinde bir asker kayıt merkezinin önünde düzenlendi. Olayda 15 kişi öldü, 84 kişi de yaralandı. İkinci bir bombalı araç, Bağdat'ın Sadun Caddesi'nde bir Amerikan askeri konvoyunun geçtiği sırada patlatıldı. İkinci saldırıda 6 kişinin öldüğü ve 17 kişinin yaralandığı açıklandı. 


</TEXT>
</DOC>
