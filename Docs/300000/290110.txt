<DOC>
<DOCNO> 290110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sondun37.html </URL>
<DATE> 2004/11/19/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Yunanistan'dan Türkiye'ye rest Rum Kesimi'ni tanımamak mantıksız 
</HEADLINE>
<TEXT>

     Yunanistan Hükümet Sözcü Yardımcısı Evangelos Andonaros, ''AB'ye aday bir ülkenin üye bir ülkeyi tanımamasının, siyasi ve kurumsal açıdan mantıksız olduğunu'' söyledi. 
     Andonaros, yaptığı basın toplantısında Ankara'dan yüksek düzeyde yapılan, Kıbrıs Rum kesiminin tanınmasının söz konusu olmadığına ilişkin açıklamalara değindi. 
     ''Bu tür bir yaklaşımın Avrupa'da kabulü mümkün değildir'' diyen Andonaros, gazetecilerin Atina'nın 17 Aralık'ta yapılacak AB zirvesinde Türkiye konusundaki tutumunun ne olacağına ilişkin sorularına ise yanıt vermedi. 
     Bu arada, Batı Trakya'daki Şahin köyünde salı günü bir dizi film çekimi için köye giden özel Alpha televizyonu ekibinin üyesi kadınların camide uygunsuz kıyafetle dolaştıkları haberinin yayılması üzerine meydana gelen olaylara da değinen Andonaros, bu olayın siyasal amacı olmayan münferit bir hadise olduğunu söyledi. 
     Andonaros, bu konu hakkında Türk hükümetinin Atina'dan bilgi istediğini de belirtti. 
     
</TEXT>
</DOC>
