<DOC>
<DOCNO> 279580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/ekonomi/aeko.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kreditör parayı bulamadı gözler Turkcell tarafında 
</HEADLINE>
<TEXT>


Çukurova Grubu, YKB'ye 130 milyon doları ödeyemedi. Eski anlaşmaya dönülebilir. Buna göre grup Turkcell hisselerini almak için ocak sonuna kadar 977 milyon dolar bulmak zorunda 

Finans atölyesi - SONGÜL HATISARU 

Çukurova Grubu, Yapı Kredi Bankası'na 115 milyon dolar tutarındaki taksiti ödeyemedi. Grup, TMSF ve YKB ile yaptığı yeni sözleşmede Northway üzerinden yapacağı 5 milyar dolarlık ödeme karşılığında borçlarını 2 yılda ödemek için anlaşma sağlamıştı. Fakat Northway 115 milyon dolar tutarındaki ilk taksiti toparlayamadı. BDDK Başkanı Tevfik Bilgin, ödemenin dün itibariyle yapılmaması durumunda yeni anlaşmanın feshedileceğini açıkladı. 
Daha önce yapılan açıklamalarda Çukurova Grubu'nun yükümlülüklerini yerine getirememesi durumunda eski anlaşmaya dönüleceği açıklanmıştı. Çukurova Grubu, Pamukbank'ın TMSF'ye devrinden sonra TMSF ve Yapı Kredi Bankası'na toplam 6.2 milyar dolar borçlandı. Eski protokole göre bu borçlanma, 15 yıla yayılan bir planla ödenecekti. Ancak eski anlaşmaya göre de Çukurova Grubu'nun yükümlülüklerini yerine getirmesi oldukça zorlu görünüyor. 

Turkcell'de azınlık olabilir 
Eski anlaşmaya göre Çukurova Grubu'nun, Ocak 2005 yılına kadar bankanın mülkiyetinde bulunan yüzde 13 oranındaki Turkcell hisselerini öncelikli olarak alma hakkı bulunuyor. Ancak bunun için grubun şirketin dünkü piyasa değerine göre, YKB'ye yaklaşık 977 milyon dolar tutarında bir ödeme yapması gerekiyor. Grup bu ödemeyi yapıp hisseleri almak zorunda değil. Ancak bu ödeme yapılmaz ise YKB'nin elindeki Turkcell hisselerini satma hakkı doğuyor. Sonera, daha önce bu hisseler için niyetli olduğunu açıklamıştı. Sonera'nın veya bir başkasının devreye girmesi ve YKB'nin elindeki hisseleri alması durumunda Çukurova Grubu Turkcell'de azınlık konumuna düşecek. Böylece grubun k rlı bir şirketi olan Turkcell'den alacağı gelir azalacak. Grubun, 6.2 milyar dolarlık borcu ödemek için kaynak yaratma kapasitesi de azalacak. 

Rehinli Turkcell hisseleri 
Eski anlaşmaya dönülmesi ve yükümlülüklerin yine yerine getirilmemesi durumunda YKB'nin teminatında duran yüzde 16.5 oranındaki Turkcell hisselerinin mülkiyeti de bankaya geçebilecek. Karamehmet'in 9 yıla yayılmış borcunu yeni anlaşma ile 2 yılda ödemek için Fon'a başvurmasının altında yatan temel motivasyon, değerli Turkcell hisselerini bankanın portföyünden kendi portföyüne almaktı. 

100 milyon dolar faiz 
Grup ayrıca yıl sonuna kadar eski anlaşmaya göre 6.2 milyar dolar tutarındaki borcuna karşılık bu yılın ocak ayına kadar YKB'ye 100 milyon dolar faiz ödemesi yapmak zorunda. Bunun dışında bildiğimiz kadarıyla Fon'a da ayrıca 15 milyon dolar ödeme yapılması gerekiyor. 

Danışman atanacak 
BDDK Başkanı, sözleşmenin fesih edilmesi durumunda dahi YKB'nin satışından geri dönüşün söz konusu olmadığını da açıkladı. Çukurova Grubu'nun bu ayın sonuna kadar bankanın satış işlemlerini yürütmek için bir yatırım bankası veya danışmana yetki vermesi gerekiyor. Grup, danışmanla birlikte bankanın satışını Ekim 2005 yılına kadar gerçekleştiremezse TMSF devreye girecek. TMSF Pamukbank'tan dolayı kendi mülkiyetine geçen yüzde 13 oranındaki YKB hissesiyle birlikte Çukurova'nın payının satışı işlemlerini tek yetkili olarak gerçekleştirecek. 

YKB neden rahat 
YKB'de rehinli hisselerle birlikte yaklaşık yüzde 30 oranında Turkcell hissesi bulunuyor. Turkcell'in dün itibariyle 7.6 milyar dolar tutarındaki piyasa değeri üzerinde bir hesaplama yapıldığında bu hisselerin parasal karşılığı 2.3 milyar dolara denk geliyor. Çukurova Grubu'nun yükümlülüklerini yerine getirememesi durumunda YKB bu hisseleri satıp alacağını nakde çevirebilir. Yani BDDK Başkanı'nın deyimiyle bankanın elindeki değerli Turkcell hisseleri çok güçlü bir teminat. 


</TEXT>
</DOC>
