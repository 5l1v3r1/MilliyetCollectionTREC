<DOC>
<DOCNO> 292957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/spor/spo01.html </URL>
<DATE> 2004/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşün yakamızdan 
</HEADLINE>
<TEXT>


İnönü'deki cinayetin izleri silinmeden bu kez Samsun'da futbol terörü çirkin yüzünü gösterdi. Stada biletsiz girişlerine izin verilmeyen Karadeniz ekibinin iki taraftar grubu arasındaki kavgada biri ağır iki kişi yaralandı 


Yine olay, yine bıçak 
GÜVENLİK güçlerinin, 19 Mayıs Stadı'nda olay çıkmaması için geniş önlemler almasına rağmen, bu kez futbol terörü dışarda kendini gösterdi. Maça biletsiz girmek isteyen Samsunsporlu iki taraftar grubu arasındaki çıkan tartışmada bıçakla yaralanan biri ağır iki kişi hastaneye kaldırıldı. Karşılaşmaya ücretsiz girmek isteyen "Şirinler" ve "Forsa Şimşekler" adlı iki grup maç başlamadan kısa süre önce Şeref Tribünü girişinde toplandı. 

Alçelik ağır yaralı 
POLİS bu kişilerin stada girişine izin vermezken, grup içinden Samsunspor yönetimi aleyhine protestolar yükseldi. Bu sırada gruplardan bazı taraftarların arkadaşlarını uyarmak istemesi üzerine tartışma çıktı, Çetin Alçelik 22 ve Şenel Kumcuoğlu 17 yaralandı. İki yaralı apar topar Samsun Devlet Hastenesi'ne kaldırıldı. Karnından yaralanan Alçelik'in durumunun ağır olduğu, Şenel Kumcuoğlu'nun sağlık durumunun ise iyi olduğu açıklandı. 

Altun aranıyor 
SIRTINDAN ve kolundan yaralanan Şenel Kumcuoğlu, hastanede "Bilet tartışması yüzünden kavga çıktı. Nasıl olduğunu ben de anlamadım" diye konuştu. İki kişiyi bıçakladığı iddia edilen Forza Şimşekler grubundan Volkan Altun'un, polis tarafından arandığı bildirildi. Oysa polis, olay çıkmaması için 19 Mayıs Stadı'nda kontrol noktaları oluşturmuş, maça 2.5 saat kala iki takım taraftarlarını tepeden tırnağa arayarak stada girmelerini sağlamıştı. 

Tansiyon yükseldi 
STAT içindeki tek sıkıntı ise maç öncesinde yaşandı. Samsunsporlu bir grubun, girişte 200 kadar rakip taraftar için "Katil Beşiktaş" diye tempo tutması havayı elektriklendirdi. Gerginleşen atmosferi güvenlik güçlerinin uyarıları yumuşattı. Cihat Aktaş için yapılan bir dakikalık saygı duruşu sırasında da konuk seyircilerin, "Cihatlar ölmez, çarşı bölünmez" şeklindeki tezahüratlarına Samsunspor tribünlerinden büyük tepki geldi. 

'Sana kırmızı çok yakışıyor ' 

Üç futbolcu sahada 
BEŞİKTAŞ, 25 Ocak'ta 5 kırmızı kart görerek hükmen mağlup olduğu olaylı maçın ardından Samsunspor ile ilk kez karşı karşıya geldi. O gün atılan beş futbolcudan biri olan Pancu 34. dakikada yine takımını yalnız bıraktı. Hakem Mustafa Çulcu, 4. hakem Tolga Özkalfa'nın talimatıyla kırmızı kartını kullandı. Kartal, bu sezon 6. kırmızı kartını da Samsun'da görmüş oldu. 

Pancu'dan savunma 
SAMSUNSPOR taraftarı, pozisyonun ardından Adnan'ın göğsüne basan Rumen futbolcuya tepki gösterdi, "Kırmızı - Beyaz" tezahüratınının ardından, "Pancu - Beyaz" diye tempo tuttu. Hoparlörden ise, "Sana kırmızı çok yakışıyor" şarkısından bir bölüm çalındı. Kendisini savunun Pancu, "Havada mı kalacaktım Anlayamıyorum. Manyakça bir kart" yorumunu yaptı. 


</TEXT>
</DOC>
