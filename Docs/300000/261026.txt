<DOC>
<DOCNO> 261026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/yasam/ayas.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Devletin Mercedes'ine biniyor 
</HEADLINE>
<TEXT>


Malvarlığına el konulan GP lideri Cem Uzan, Güneş Taner'in oğlunun düğününe son model bir Mercedes'le geldi. Mercedes'in, TMSF'nin el koyduğu 219 şirketten biri olan Mavi Turizm'e ait olduğu ortaya çıktı 

İSTANBUL Milliyet 

Hummer cip, Ferrari ve 2003 model BMW'lerin de aralarında bulunduğu otomobilleri Tasarruf Mevduatı Sigorta Fonu TMSF tarafından bugün satılacak olan Genç Parti GP lideri Cem Uzan'ın, halen kamu malı sayılan bir Mercedes kullandığı ortaya çıktı. 
Eski Devlet Bakanı Güneş Taner'in oğlu Kemal'le Atalar mağazalarının sahibi Fevzi Atabek'in kızı Aylin'in önceki akşam Esma Sultan Yalısı'nda yapılan düğününe gelen Uzan'ı taşıyan son model Mercedes'in, TMSF'nin el koyduğu 219 şirketten Mavi Turizm Yatırımları Ticaret AŞ üzerine kayıtlı olduğu belirlendi. 34 TE 3024 plakalı Mercedes otomobilin, şirketlerle birlikte TMSF'ye devredilmiş olması gerekirken, Uzan tarafından kullanılıyor olması kafaları karıştırdı. 
Milliyet'in görüştüğü Maliye yetkilileri, Uzan ailesi üyelerinin üzerine olan mallara ihtiyati haciz konulduğunu, TMSF'nin de şirketlerin yönetimine el koyduğunu belirterek şunları kaydetti 

'Sakladı mı ' 
"TMSF kayden haciz işlemi yapmış olabilir. Ama fiilen haciz işlemi başkadır. Ayrıca bilindiği gibi, ancak yapılan operasyon ve yakalamalarda ele geçirilen mallar kaldırılmaktadır. Eğer borçlu bunu saklamışsa, TMSF'nin de yapacak fazla bir şeyi yok. Bir parti liderinin kamu malı sayılan bir araca binmemesi gerekir." 
Mercedes'in üzerine kayıtlı olduğu Mavi Turizm Yatırımları Ticaret A.Ş'nin adresi, İstanbul Ticaret Odası İTO kayıtlarına göre, Rumeli Holding'in merkezinin bulunduğu İnönü Caddesi Star Sokak 2 Küçükçekmece. İTO kayıtlarına göre şirketin eski yöneticileri arasında Müştak Ayvaz, Metin Öner, Cem Uzan, Hakan Uzan ve Enis Zaimoğlu gibi isimlerin bulunduğu, bu şirket üzerinden GP'nin harcamalarının da yapıldığı tespit edilmişti. Uzan ailesinin İmar Bankası soruşturması kapsamında el konulan "Airwawes" ve "Frequency" adlı yatları da Mavi Turizm aracılığı ile kiraladığı belirlenmişti. 

8 koruma, plakayı kapattı 

Babası Kemal ve kardeşi Hakan yurtdışında kaçak olan Cem Uzan, Güneş Taner'in oğlunun düğününe eşi Alara Uzan'la birlikte katıldı. Uzan'ın sekiz koruması girişte patronlarının görüntüsünün çekilmemesi için adeta etten duvar ördü. Korumalar yalının bitişiğindeki otoparkın girişine park edilen eski milletvekili Melike Hasefe'nin otomobilinin yerine de Uzan'ın otomobilini koymak istedi. Bunu kabul etmeyen Hasefe'nin şoförü, Uzan'ın korumaları tarafından tartaklandı. Korumaları, Uzan'ın makam otomobili olarak kullandığı Mercedes'in plakasının görünmemesi için uzun süre önünde durdu. Düğünden ayrılırken Uzan'ın korumalarının şoförünü tartakladığını öğrenen Hasefe Cem Uzan'a tepki gösterdi. Hasefe "Bunlar herşeye sahip olacaklarını sanıyor. Bir kendilerine baksınlar, bir de bize. Biz şerefimizle yaşıyoruz. Böyle adamların nasıl yaşadığı belli" dedi. 

Düğünde buluştular 

DENİZ ALTUNTAŞ 
Eski Devlet Bakanı Güneş Taner'in küçük oğlu Kemal Taner'le Aylin Atabek'in önceki akşam Esma Sultan Yalısı'nda yapılan düğününe 8. Cumhurbaşkanı Turgut Özal'ın eşi Semra Özal, eski Başbakan Mesut Yılmaz'ın eşi Berna Yılmaz, eski ANAP'lı bakanlar Oltan Sungurlu ve Cavit Kavak'la eski Galatasaray Kulübü Başkanı Faruk Süren'in de aralarında bulunduğu 250 davetli katıldı. Şişli Belediye Başkanı Mustafa Sarıgül'ün kıydığı nikahta, damadın şahitliğini işadamı Şarık Tara, gelinin şahitliğini ise işadamı İskender Pisak yaptı. GP lideri Cem Uzan, düğüne eşi Alara Uzan'la birlikte geldi. 




</TEXT>
</DOC>
