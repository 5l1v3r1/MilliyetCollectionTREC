<DOC>
<DOCNO> 271235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/dunya/axdun01.html </URL>
<DATE> 2004/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Katillerin bayrağı 
</HEADLINE>
<TEXT>


Bir grup Bağdatlı, imha edilen Amerikan zırhlısının çevresinde Türk şoför Murat Yüce'yi de katleden Zerkavi'nin örgütü Tevhid ve Cihad'ın bayrağıyla dans etti 

DIŞ HABERLER SERVİSİ 


Şiddet ve kanla bezeli olağan günlerinden birini daha geçiren Irak'ın başkenti Bağdat'ta dün militanlar Amerikan güçlerinin üslendiği, "Yeşil Bölge"ye bugüne dek düzenledikleri en büyük havan saldırısını gerçekleştirdi. 13 Iraklının öldüğü, 55'inin de yaralandığı saldırılarda militanlar ABD'ye ait bir zırhlı aracı da imha etti. Yanan aracın üzerine çıkan insanların, El Kaide'nin Irak sorumlusu Ebu Musab El Zerkavi'nin Tevhid ve Cihad örgütüne ait bayrakları sallayıp dans etmesi dikkat çekti. Örgüt, aralarında Türk şoför Murat Yüce'nin bulunduğu birçok rehinenin öldürülmesinden sorumlu tutuluyor. Sevinç gösterisi yapan Bağdatlıların bu örgüte ait bayrakları sallaması, Tevhid ve Cihad'ın tabanının Irak'ta güçlenmeye başladığı şeklinde yorumlandı. Saldırı sonrasında bölgeye gelen 2 Amerikan helikopterinin göstericilere ateş açması sonucu, olayı görüntüleyen Filistinli Mazen El Tomazi adlı gazeteci de öldü. Kentte dün toplam 5 bombalı araç saldırısı olduğu ve 104 kişinin yaralandığı kaydedildi. 
Bu arada İslamcı bir internet sitesinde Zerkavi'ye ait olduğu sanılan bir ses kasedi yayımlandı. Kasette Zerkavi, yabancı militanlara çağrıda bulunarak Irak'taki direnişe katılmalarını istedi. 
Irak Başbakanı İyad Allavi ise, Irak'taki saldırılarda 3 binden fazla kişinin öldüğünü, 12 binden fazla kişinin yaralandığını söyledi. Bu sayıların hangi dönemle ilgili olduğu hakkında ayrıntı vermeyen Allavi'nin, geçen yılın nisan ayından bu yana ölen ve yaralananlardan söz ettiği sanılıyor. 




</TEXT>
</DOC>
