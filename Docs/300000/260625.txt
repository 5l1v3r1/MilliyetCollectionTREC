<DOC>
<DOCNO> 260625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sontur48.html </URL>
<DATE> 2004/08/04/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Tren faciasında ölü sayısını hatalı söyleyen yetkili istifa etti 
</HEADLINE>
<TEXT>

     Sakarya Sağlık İl Müdürü uzman doktor Aziz Öğütlü, görevinden istifa etti. 
     Öğütlü, AA muhabirine yaptığı açıklamada, 22 Temmuz 2004 tarihinde Sakarya'nın Pamukova İlçesi Mekece Köyü yakınlarındaki hızlandırılmış tren kazasından sonra ölü sayısı konusunda sürekli eleştirilere maruz kaldığını belirterek, istifa dilekçesini Sağlık Bakanlığı'na sunduğunu ve Bakanlık tarafından onaylandığını söyledi. 
     Öğütlü, şunları kaydetti 
     ''Olaydan bir gün sonra Bakanlığa istifa dilekçemi sundum. Bakanlık bugün bana istifamın kabul edildiğini bildirdi. Ben kamu vicdanını rahatlatmak için görevimden istifa ettim. Olayda sağlık elemanlarımız büyük özverili çalışmalar yaptı. Ancak, rakam hatası yaptılar. Bu hatayı ben yapmış gibi kabul ederek görevimden istifa ettim.'' Öğütlü, Sağlık Bakanlığı'nın kendisini Sakarya Devlet Hastanesi'nde Uzman Doktor olarak atadığını sözlerine ekledi. 
     
</TEXT>
</DOC>
