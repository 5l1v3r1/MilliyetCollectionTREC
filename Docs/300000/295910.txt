<DOC>
<DOCNO> 295910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonsiy15.html </URL>
<DATE> 2004/12/08/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
CHP memura zam istedi, AKP "hayır" dedi 
</HEADLINE>
<TEXT>

     ANKARA Milliyet 

CHP milletvekilleri, Meclis Plan ve Bütçe Komisyonu'na 2005 yılı memur maaşlarının yüzde 22 oranında artırılmasını öngören bir önerge verdi. Önerge , komisyonda AKP'li üyelerinin oylarıyla reddedilirken, Maliye Bakanı Kemal Unakıtan, "Bütçe açıklarını kapatamazsak memleket çöker" dedi. 
     2005 Yılı Bütçe Tasarısı, önceki gün Plan ve Bütçe Komisyonu'nda kabul edildi. Harcamaların 155.5, gelirlerin 126.5 milyar Yeni Türk Lirası YTL olarak belirlendiği bütçede 29 milyar YTL'lik açığın borçlanma yoluyla kapatılması öngörüldü. Memur maaşlarına ortalama yüzde 10.7 oranında zam yapılması öngören yasa maddesi komisyondan aynen geçti. 
     Komisyon'un CHP'li üyeleri, görüşmeler sırasında memur maaşlarına yüzde 12.7'lik artış sağlayan bir önerge verdiler. Unakıtan öngergeye karşı çıkınca, CHP'liler yeni bir önerge vererek maaş artışının yüzde 22 oranında yapılmasını istediler. 
     Maaş önergesi üzerine konuşan Unakıtan, "Kaynağı belli olmayan zamları memura verirsek ona en büyük kötülüğü yaparız. Bu yaptığınız, memura selam olsun diye her bütçede yapılan şeydir" dedi. CHP'li üyeler, "memura selam" sözlerine tepki gösterince, Unakıtan, maksadını aşan ifadeler kullandığını ancak önergenin kabul edilemeyeceğini söyledi. Unakıtan, enflasyon hedefinin yüzde 8 olmasına karşın memura yüzde 10.7 zam verildiğine işaret etti. 
     
</TEXT>
</DOC>
