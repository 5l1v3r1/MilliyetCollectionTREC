<DOC>
<DOCNO> 260247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonsiy11.html </URL>
<DATE> 2004/08/03/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Irak'tan Türkiye'ye iki önemli ziyaret... 
</HEADLINE>
<TEXT>

     Irak'tan, egemenlik devri sonrasında Türkiye'ye Ağustos ve Eylül aylarında iki üst düzey ziyaret yapılması bekleniyor. 
     Edinilen bilgiye göre, Irak Devlet Başkanı Gazi El Yaver, Türkiye'yi ziyaret etme yönündeki isteğini kısa bir süre önce Ankara'ya iletti. 
     Kaynaklar, El Yaver'in Eylül başında AB ülkelerine yapacağı gezi öncesinde Türkiye'ye gelmek istediğini belirtirken, Irak Devlet Başkanı'na en kısa sürede uygun tarihlerin iletileceğini ve ona göre bir program hazırlanacağını kaydettiler. Kaynaklar, ziyaret tarihinin ay sonunda olma olasılığının yüksek olduğunu belirttiler. 
     Bu arada, Irak Başbakanı İyad Allavi'nin de Eylül'ün ilk haftasında Türkiye'de olması bekleniyor. 
     Türkiye'nin daveti üzerine Ankara'da temaslarda bulunacak Allavi'nin programı üzerinde çalışmalar sürüyor. 
     Öte yandan, Irak geçici hükümetinin, yeni Ankara büyükelçisi olarak agreman talebinde bulunduğu Arap asıllı ve sünni olan Sabah Cemil Ümran için incelemenin sürdüğü öğrenildi. 
     
</TEXT>
</DOC>
