<DOC>
<DOCNO> 252257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sontur20.html </URL>
<DATE> 2004/07/01/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Polis korsana göz açtırmıyor .. 
</HEADLINE>
<TEXT>

     Ankara Emniyet Müdürlüğü'ne bağlı ekipler, Mart ayından bu yana yaptıkları korsan yayına yönelik operasyonlarda, yaklaşık 900 bin bandrolsüz CD ve korsan yayın ele geçirdi. Operasyonlar kapsamında 301 kişi hakkında yasal işlem yapıldı. 
     Ankara Güvenlik Şube Müdürlüğü ekipleri, TBMM'de kabul edilen 5101 sayılı Fikir ve Sanat Eserleri Kanunu'nda Değişikliği Öngören ve Cezaları Ağırlaştıran Yasa'nın kabul edilmesinin ardından gerçekleştirdikleri operasyonlarda, 86 bin 898 adet CD, 906 adet teyp kaseti, 24 bin 264 adet kitap ele geçirdi. 
     Güvenlik şubenin 4 aylık operasyonu kapsamında 47 adet CD-RW, 770 bin 913 adet korsan CD kapağı, bin 897 adet pornografik CD yakalandı. 
     Bandrolsüz CD ve korsan yayın operasyonları kapsamında 301 kişi hakkında adli işlem yapıldı. Bu kişilerden porno CD piyasaya sürdüğü belirlenen 40 kişiye 232 milyar 545 milyon lira ceza uygulandı. 
     Emniyet yetkilileri, 1 trilyon 250 milyar lira değerindeki bandrolsüz CD ve korsan yayınların zaptedilerek adli emanete teslim edildiğini kaydettiler. 
     
</TEXT>
</DOC>
