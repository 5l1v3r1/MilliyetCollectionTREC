<DOC>
<DOCNO> 288567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/soneko05.html </URL>
<DATE> 2004/11/13/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Portakal tüketiciyi üzecek, üreticiyi sevindirecek... 
</HEADLINE>
<TEXT>

     Kış meyvesinin gözdesi portakal fiyatlarının, hasadının başladığı üretim bölgelerinde bile üreticinin lehine, tüketicinin aleyhine oluştuğu bildirildi. 
     Geçen yıla göre fiyatı yüzde 40 artan portakal, üretim bölgelerinde bile 350-400 bin liradan satılıyor. 
     Türkiye'nin yaş sebze ve meyve ambarı olarak bilinen Adana ve Mersin'de, greyfurt ve limondan sonra portakal hasadı da yoğunlaşmaya başladı. 
     Rekoltenin yüksek, ihracatın sınırlı olduğu limonda, üretici kilosu 100 bin liraya kadar düşen fiyatlarla hayal kırıklığı yaşıyor. 
     Geçen yıl ihracattaki tıkanma nedeniyle dalında kalan greyfurtta ise bu sezon rekolte düşüşü yaşandı. Geçen yılki hasattaki bu gecikme sonucu, meyvenin olgunlaştığı dönemde çiçek açma olayının da yaşanması, bu sezon verimi olumsuz etkiledi. Ürün miktarının talebin altında kalması nedeniyle sezonu 300 bin liradan açan greyfurdun cinsine göre kilogram fiyatı 400 bin lira ile 800 bin liraya kadar yükseldi. 
     Geçen sezon başında, kilosu 250-300 bin lira olan portakal da bu sezon 350-400 bin liradan tüketiciye sunulmaya başlandı. 
     Adana'nın merkez Seyhan İlçesi Ziraat Odası Başkanı Süleyman Girmen, AA muhabirine yaptığı açıklamada, bu yıl satsuma cinsi mandalinanın kilosunun da 200 bin lirayı geçmediğini belirterek, ''Bu sezon narenciyede portakalın saltanatı yaşanıyor'' dedi. 
     Rekolte düşüklüğünün fiyat tırmanmasında en önemli etken olduğuna işaret eden Girmen, bu nedenle özellikle büyük kentlerde, nakliye ve diğer giderler de eklendiğinde portakalın pahalıya yenileceğini kaydetti. 
     Girmen, çiçeklenme döneminde yaşanan olumsuz hava koşullarının rekolte düşüşüne yol açtığını vurgulayarak, şöyle devam etti 
     ''Bu sezon narenciyede üreticiyi portakal güldürecek. Ancak, üretici üzülecek. Üretim bölgesi olmamıza rağmen portakalın şu anda piyasada 350-400 bin liradan satılması demek, bu ürünün büyük kentlerin manavlarında 1-1,5 milyon liradan tüketiciye sunulması anlamına geliyor.'' 
     
     PORTAKAL VE LİMONA DEVLET EL ATMALI 
     Girmen, C vitamini deposu olması nedeniyle doktorların genciyle yaşlısıyla her kesimden vatandaşın kış aylarında bolca tüketmelerini önerdiği narenciyede, üreticinin memnun edilmemesi halinde, ileriki yıllarda narenciye bahçelerinin yerini başka ürünlerin alacağına dikkati çekti. 
     Narenciyede birkaç yıldır yaşanan sorunların bu yıl limon ve greyfurtta hat safhaya ulaştığını vurgulayan Girmen, ''Her iki ürün için iç piyasada oluşan talep fazlalığı ihracata yönlendirilmeli. Bunun için de ihracata ton başına teşvik primi uygulanırsa hem üretici memnun olur hem de ihtiyaç fazlası ürünün çöpe gitmesi engellenir, ülke döviz kazanır.'' 
     
</TEXT>
</DOC>
