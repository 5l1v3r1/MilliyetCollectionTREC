<DOC>
<DOCNO> 261016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/spor/spo06.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Elvan 'in', Ayhan 'out' 
</HEADLINE>
<TEXT>


AP ajansı, olimpiyatta Türkiye'nin Halil Mutlu ve Elvan Abeylegesse ile iki altın alacağını iddia ederken, 1500 metrede favori atletimiz Süreyya Ayhan'ı kürsünün dışında bıraktı 


Yedi madalya 
ATİNA 2004 Olimpiyatı'na sayılı günler kala, Dünya'nın önde gelen haber ajanslarından Associated Press AP , oyunların her branşında kürsüye çıkacak sporcuları belirledi. 28 spor branşındaki uzman yazarlarının görüşlerine başvuran AP, Türkiye'nin iki altın, bir gümüş ve dört bronz olmak üzere toplam yedi madalya kazanacağını öngördü. Halterde Halil Mutlu ve atletizmde Elvan Abeylegesse'nin olimpiyat şampiyonu olacağını iddia eden ajans, 1500 metredeki umudumuz Süreyya Ayhan'a ise şans tanımadı. 

Hamza üçüncü 
AP, bu yarışta üç Rus Yegorova, Zadorozhnaya ve Süreyya'yı Paris'te geçen Tomashova'nın madalyaları bölüşeceğini öne sürdü. Halterde Aylin Daşdelen'in gümüş, Nurcan Taylan, Taner Sağır ve Sedat Artuç'un bronz alacağı belirtilirken, güreşte altın madalya beklediğimiz son iki olimpiyat şampiyonu Hamza Yerlikaya'nın yeri ise ancak üçüncülük kürsüsü oldu. Serbest güreş takımı ile grekoda Şeref Eroğlu da dahil olmak üzere diğer dallardaki sporcularımız AP'nin madalya klasmanına giremedi. 

İki kahraman 

ATİNA'DA yayınlanan Elefteros Tipos gazetesi, olimpiyatlara katılacak 11 bin 500 sporcudan en iyi 90 kişiyi seçtiği haberinde Süreyya Ayhan ve Halil Mutlu'yu "mitolojik kahramanlar" olarak nitelendirdi. Gazete, Ayhan'ın her ne kadar geçtiğimiz sene Paris'te yapılan Dünya Şampiyonası'nda yorgun görünse de altın madalya favorisi olduğunu yazdı. Elefteros Tipos, "Küçük Süleymanoğlu" olarak tanımladığı Mutlu'nun, halter tarihinin "efsanesi" olduğunu, 1994'den bu yana 54, 56 ve 62 kilo kategorilerinde 16 kez dünya şampiyonluğuna ulaşan Türk sporcunun Atina'ya 3. olimpiyat altını için geleceğini duyurdu. 


</TEXT>
</DOC>
