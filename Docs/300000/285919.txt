<DOC>
<DOCNO> 285919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/guncel/gun00.html </URL>
<DATE> 2004/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush ve Kerry'den uzlaşma mesajları 
</HEADLINE>
<TEXT>


Bush'u arayarak seçimden çekilen Kerry, Cumhuriyetçi Parti'ye uzlaşma mesajı verdi. Bush da yaptığı zafer konuşmasında Kerry'ye hitaben "Birlikte çalışalım" dedi 

DIŞ HABERLER SERVİSİ 

ABD'deki seçimleri kaybeden Demokrat Parti adayı John Kerry dün akşam saatlerinde Bush'u arayarak, seçimden çekildiğini bildirdi. Amerikan televizyonlarına göre, Kerry, Bush ile görüştü ve çekildiğini açıkladı. 
Beyaz Saray Sözcüsü Scott McClellan, ABD Başkanı George W. Bush'un, Demokrat Parti başkan adayı John Kerry'ye, "takdire şayan, değerli" bir rakip olduğunu söylediğini duyurdu. 
McClellan, Kerry'nin Bush'u arayarak seçimden çekildiğini bildirdiği telefon konuşmasının ayrıntılarını gazetecilere açıkladı. Scott McClellan'a göre Kerry, TSİ 18.00'de Bush'u arayarak, kutladı ve kampanyadan çekildiğini açıkladı. İki parti kaynaklarına göre de Kerry ile Bush'un telefon konuşması 5 dakikadan az sürdü. 

'Uzun ama müthiş gece' 

İkinci dönemin başkanlığını garantileyen Bush, geç saatte yaptığı zafer konuşmasında, Demokrat Parti ile uzlaşma mesajı verdi. Bush, eşi Laura ile el ele geldiği Washington'daki Ronald Reagan binasında, seçim kampanyası yetkililerine ve kendisini destekleyenlere hitaben bir konuşma yaptı. Bush, seçimde, rakibi Kerry'ye oy verenlere seslenerek, "Bizi Amerikalı yapan şeyler şunlar Tek bir ülke, tek bir anayasa ve ortak bir geleceğimiz var. Bunlar bizi bağlıyor. Birlikte çalışalım" dedi. "4 yıl daha" sloganlarıyla karşılanan Bush, "Uzun ama müthiş bir gece oldu. Seçmenler, rekor sayıda oy kullandılar ve tarihi bir zaferi bana verdiler" diye konuştu. Bush, konuşmasını, "Tanrı Amerika'yı korusun" sözleriyle bitirdi. 

'Hepimiz Amerikalıyız' 

Yarıştan çekilen Kerry, seçmenlerine hitaben yaptığı konuşmada, Bush'u kutladı ve Amerikan halkı için mücadele etmeyi sürdüreceğini belirterek, Cumhuriyetçi Partili Bush yönetimine uzlaşma mesajı verdi. Kerry, Bush'un partisiyle, Demokrat Parti'nin birlikte çalışması gerektiğini belirtirken, Irak'ta başarı kazanılmasının önemini vurguladı. Kerry, "Amerikan seçimlerinin iyi bir tarafı varsa, o da seçimden sonra kaybeden yoktur. Sabah uyandığımızda hepimiz Amerikalıyızdır. Şimdi Amerika'nın birliğe ihtiyacı var" diyerek, Cumhuriyetçiler'e uzlaşma mesajı verdi. Kerry konuşmasını bir duayla bitirmek istediğini belirterek, "Tanrı Amerika'yı korusun" dedi. 

Sahurda seçim galası 

ŞÜKRAN PAKKAN İstanbul 
ABD İstanbul Başkonsolosluğu, Conrad Otel işbirliğiyle sahurlu seçim izleme gecesi düzenledi. Gazeteci, akademisyen ve işadamlarının katıldığı ve otelin balo salonunda 04.00'te başlayan sahur yemeğinde, ABD'deki ilk Türklere ilişkin araştırmalarıyla tanınan Ege Üniversitesi'nden Sedat İşçi ve yazarımız Osman Ulagay da vardı. Salon, derslik şeklinde kuruluydu. İkişer kişilik sıralar, seçim izleme sonrası gerçekleşecek panel platformuna çevrildi. Salonun iki köşesine kurulan iki barkovizyondan ABD merkezli yayın yapan CNN, Fox TV gibi kanallardan seçim sonuçları dakika dakika izlendi. 

'Amerika h l muhafazak r' 

ANKARA Milliyet 
ABD'nin Ankara Büyükelçisi Eric Edelman, ABD'de hangi aday başkan seçilirse seçilsin Türkiye - ABD ilişkilerinin öneminin değişmeyeceğini söyledi. Edelman, ABD'nin Ankara Büyükelçiliği ile Türk - Amerikan Kültür Derneği'nin düzenlediği gecede, "Türkiye'nin AB süreci konusunda destek sürecektir" dedi. Edelman, kiliseye giden seçmenlerin yüzde 60'ının Bush'a, yüzde 34'nün Kerry'e oy verdiğini, ancak, kiliseye hiç gitmeyen seçmenlerden Bush'a yüzde 15 oy çıktığını belirterek, "ABD h l muhafazak r bir ülke konumunu korumaktadır" diye konuştu. 

'Türkiye'de böyle kuyruk yok' 

ANKARA Milliyet 
ABD'deki seçimleri bu yıl ilk kez izleyen Avrupa Güvenlik ve İşbirliği Teşkilatı Parlamenter Asamblesi AGİT tarafından görevlendirilen AKP'li Alaattin Büyükkaya, uluslararası gözleme alışık olmayan seçim görevlilerinin "Siz nereden çıktınız " dediklerini anlattı. Florida'da gözlemde bulunan CHP Ankara Milletvekili Yakup Kepenek de, "Bizde bile böyle kuyruk olmuyor" dedi. 


</TEXT>
</DOC>
