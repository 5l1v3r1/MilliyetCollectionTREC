<DOC>
<DOCNO> 255174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sontur18.html </URL>
<DATE> 2004/07/13/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Tutuklanan eski milletvekili Mustafa Bayram'ın itirazı reddedildi... 
</HEADLINE>
<TEXT>

     Van'da eski milletvekili Mustafa Bayram'ın avukatlarının, 3. Asliye Ceza Mahkemesi'ne verdiği tutukluluğa itiraz dilekçesi reddedildi. 
     Hamit Bayram'ın Emniyet Müdürlüğü'ne ait Bölge Trafik Şube Müdürlüğü'nden kaçırılması olayının ardından 10 Temmuz'da Sulh Ceza Mahkemesi'nce tutuklanarak cezaevine konulan eski milletvekili Mustafa Bayram'ın avukatları Ayhan Çabuk, Hüsnü Ayhan, Halil Kartal, Fesih Kınav ve Fehim Oflas'ın, 3. Asliye Ceza Mahkemesi'ne verdiği itiraz dilekçesi rededildi. 
     3. Asliye Ceza Mahkemesi nöbetçi Hakimi Cumhur Uluçınar imzasıyla alınan kararda, şu ifadelere yer verildi 
     ''Yüklenen suçlamaların vasıf ve mahiyetine, eylemler ile ilgili uygulanabilmesi muhtemel kanun maddelerinin öngördüğü cezaların nevi ve miktarı ile bu maddelerin korumayı hedeflediği hukuki yarara, delillerin henüz yeterince toparlanmamış bulunmasına, tutuklulukta geçirdiği süreye ve olayın iddia olunan gelişme biçimine göre, eylemin kamu çalışanları nezdinde kamu otoritesine yönelik bir eylem olduğunun gözlenmesine ve evrak kapsamında yüklenen suçlamalara vücut verebilecek davranış sergilediğine ilişkin aleyhinde yeterli delilin bulunduğunun değerlendirilmesine binaen sanık Mustafa Bayram vekillerinin tahliyeye ilişkin vaki taleplerinin reddi ve tutukluluk halinin devamına, hazırlık soruşturması işlemlerinin tamamlanabilmesi için dosyanın Cumhuriyet Başsavcılığı'na gönderilmesine karar verildi.'' Bayram'ın avukatlarından Hüsnü Ayhan ise itiraz dilekçelerinin reddedilmesi ve bundan sonra izleyecekleri yolla ilgili şunları söyledi 
     ''Dosya, Cumhuriyet Başsavcılığı'na gönderildikten sonra savcı, hazırlık aşamasını bitirerek iddianameyle dava açacak. Daha sonra duruşma günü belirlenecek. Bir aya kadar dava açılmazsa, hakimin, Bayram'ın tutukluluk durumunu incelemesi gerekiyor. Biz bu aşamadan sonra dava gününü bekliyoruz.'' 
     
</TEXT>
</DOC>
