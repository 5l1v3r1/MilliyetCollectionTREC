<DOC>
<DOCNO> 295992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur21.html </URL>
<DATE> 2004/12/08/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Kardeşi bıçaklayıp, Porsuk Çayı'na attı 
</HEADLINE>
<TEXT>

     KÜTAHYA- Eskişehir karayolu kenarında ıslak elbiseler içinde yaralı Türkan Sakız, kendisini Kötü yola düştün' diyen kardeşinin bıçaklayıp Porsuk Çayı'na attığını söyledi. 
     Kütahya- Eskişehir karayolunun 24'üncü kilometresinde, yol kenarında yaralı ve ıslak giysili bir kadın gören çevredekiler, durumu jandarmaya bildirdi. Adının Türkan Sakız olduğunu söyleyen 30 yaşındaki kadın, olay yerine gelen jandarmanın çağırdığı ambulansla Kütahya Devlet Hastanesi'ne kaldırıldı. Boğazından bıçakla hafif şekilde yaralandığı belirtilen Türkan Sakız, ayakta tedavi edildi. 
     Jandarmaya verdiği ifadede, eşi Mustafa Sakız ile aralarındaki boşanma davası nedeniyle, kardeşi Mehmet Şirin ve ablası Esmer Aras ile birlikte Bilecik'in Söğüt İlçesi'ndeki adliyeye gittiklerini belirten Türkan Sakız, Kütahya'ya dönerken, kardeşi tarafından Sabuncupınar Köyü yakınlarında otobüsten indirildiğini söyledi. Türkan Sakız, yolda tartıştığı kardeşinin, kendisini Kötü yola düştün' diyerek boğazından bıçakladığını daha sonra köprüden Porsuk Çayı'na attığını söyledi. Türkan Sakız ifadesinde, "Kardeşim beni öldü diye bırakıp gitti. Parsuk Çayı'nda su az olduğu için sürünerek kıyıya ulaştım. Daha sonra yol kenarına çıkarak geçen araç sürücülerinden yardım istedim'' dedi. 
     Jandarma yetkilileri, kardeşini bıçaklayıp Porsuk Çayı'na attığı iddia edilen Mehmet Şirin ile abla Esmer Aras'ın ortadan kaybolduklarını, bulunmaları için çalışmaların sürdüğünü belirtti. Mehmet Şirin'in Kuzey Kıbrıs Türk Cumhuriyeti'nde er olarak vatani görevini yaptığı ve bir haftalık izin alarak Kütahya'ya geldiği öğrenildi. 
     
</TEXT>
</DOC>
