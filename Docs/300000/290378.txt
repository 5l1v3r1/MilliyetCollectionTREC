<DOC>
<DOCNO> 290378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/yazar/sazak.html </URL>
<DATE> 2004/11/20/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
CHP'nin krizi 
</HEADLINE>
<TEXT>


Sosyal demokrasinin ve CHP'nin, 3 Kasım 2002 genel seçimlerinde AKP karşısında iktidar yarışını kaybettiği tarihten bu yana içinden çıkamadığı bir kriz var 
Bu parti, toplumsal aktör olarak Türkiye'ye yeni bir vizyon, ideoloji ve söylem sunamıyor. Prof. Fuat Keyman'ın tanımıyla kalabalıklara 'Hey Sen ' diye seslendiğinde bu çağrıya kitlesel anlamda yanıt bulamıyor. 
Keyman, bu durumu 'Doğu Batı' dergisinin Ekim sayısında akademisyen gözüyle inceledi ve şu yorumu yaptı 
'Hala 1990'lı yılların siyaset anlayışını sürdüren, siyaseti parti liderine ve yönetimine indirgeyen, toplumsal sorunlara ve taleplere çözüm üretemeyen bir siyasi aktörün siyasi yaşamda marjinalleşmesi ve giderek yok olması kaçınılmazdır. 
Buna karşın kendini yeniden yapılandırmış, toplumla organik bağ kurma çabası içinde, vizyoner, ideoloji ve toplumsal hareket açısından güçlü bir sosyal demokratik oluşumun da Türkiye'yi yönetme iddiası, gerçekleşme olasılığı güçlü bir iddiadır. Sosyal demokrasinin Türkiye'deki geleceğini bu bağlamda yapacağı tercih belirleyecektir.' 
CHP, güçlü bir sol seçeneğe özlem duyulan Türkiye'de toplumsal muhalefeti niye harekete geçiremiyor. 'Hey Sen ' çağrısı neden yankı bulamıyor 
Çünkü sol siyaset, dar kadroculuğa hapsedildi. CHP Politbürosu tükendi. Baykal ile olmuyor. 
Türkiye'de 'Tarım öldü, en büyük mağduriyeti çiftçi yaşıyor' denilen bir ortamda CHP bayram öncesi Torbalı'da 'Üretici mitingi' yaptı İzmir ve Ege bölgesinden sadece 5 bin kişi meydanı doldurdu. Ana muhalefet partisi bu denli nasıl zayıflar, tabanda erir Baykal yönetimi bunu başardı 
Mustafa Sarıgül olayı da CHP'nin 'demokratik' imajını sarsan bir kriz özelliğiyle çığ gibi büyüyor. CHP Genel Sekreteri Önder Sav tarafından milletvekilleri, partiden ihraç edilmek istenen Sarıgül'ün Mersin mitingine katılmamaları yönünde uyarıldılar. 
CHP'den 10 - 15 kadar milletvekilinin Sarıgül'ün Mersin mitingine katılmaları bekleniyor. 
İstanbul Milletvekili Ahmet Güryüz Ketenci, 'Ben milletvekiliyim, kapıkulu değil, hukuksuzluğa tepki olarak Mersin'e gideceğim. Mitinge katılmak niye parti suçu oluştursun ki ' diye tepki gösteriyordu. 
Mersin mitinginden sonra yeni ihraçlar, kopmalar gündeme gelecek ama bundan kim kazançlı çıkacak 
CHP Genel Başkan Yardımcısı Eşref Erdem'den dün bir açıklama aldık. Mustafa Sarıgül'ün, hakkındaki iddialar, 'resmiyete dökülmeden' Şişli'den aday yapıldığını savunuyor. Ne fark eder, kamuoyu bunu bir 'ön kesme' operasyonu olarak algılıyor. Dürüst ve saygın bir lider olan Erdal İnönü'yü, 2002 seçimleri öncesinde yeni bir partileşme arayışından vazgeçiren de benzer yöntemler değil miydi 
CHP yönetimi, inandırıcılığını yitiriyor 



</TEXT>
</DOC>
