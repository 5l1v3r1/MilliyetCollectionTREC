<DOC>
<DOCNO> 252764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/guncel/gun05.html </URL>
<DATE> 2004/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK'dan ilginç tasarruf formülü 
</HEADLINE>
<TEXT>


NESRİN COŞKUN İzmir DHA 

SSK Genel Müdürlüğü, lüzumsuz kullanım sonucu kurumun zarara uğratıldığı gerekçesiyle, eğitim ve bölge hastaneleri dışında protez ile tıbbi malzemeli beyin ve ortopedi ameliyatları yapılmasını yasakladı. Karara tepki gösteren SSK hizmet ve devlet hastanelerindeki cerrahlar, "Kurum, başka formül bulsun. Cerraha 'Bu ameliyatı yapamazsın' denemez" dedi. 
Veremediği sağlık hizmetini satın alma yoluna giden SSK, tıbbi malzeme kullanımını denetim altına almak için "ilginç" bir formül geliştirdi. SSK'nın yayımlanan genelgesinde, müfettişlerin yaptığı denetimler sonucu, enstrüman kullanımına ilişkin ameliyatlarda gerekliliğin geniş tutulduğu belirtildi. İyi kullanılırlığa ve dayanıklılığa sahip olduğuna inanılan en pahalı sistemlerin, özellikle ithal olanların tercih edildiği, bu yüzden kurumun zarara uğradığı da genelgede yer aldı. 

Hekimler tepki gösteriyor 
SSK Sağlık İşleri Genel Müdürlüğü'nün ilgili Danışma Kurulu üyelerinin katılımıyla yapılan toplantı sonunda, beyin cerrahi, ortopedi ve travmatoloji kliniklerinde protez ve malzeme kullanımı gerektiren ameliyatların SSK eğitim ve bölge hastanelerinde yapılmasının uygun görüldüğü bildirildi. 
Bu uygulamaya hekimler tepki gösterirken, SSK hekimleri de sağlığın bu yönünün her zaman suiistimale açık olduğunu savundu. 


</TEXT>
</DOC>
