<DOC>
<DOCNO> 288319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sondun36.html </URL>
<DATE> 2004/11/12/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Süha Arafat Ramallah'a gitmedi... 
</HEADLINE>
<TEXT>

     Filistin lideri Yaser Arafat'ın eşi Süha Arafat'ın, kocasının Batı Şeria'nın Ramallah kentinde düzenlenen defin törenine katılmadığı, Mısır'da kaldığı bildirildi. 
     Filistinli siyasi kaynaklar, Süha Arafat'ın Mısır'ın başkenti Kahire'de kalarak taziyeleri burada kabul etmeyi tercih ettiğini söylediler. 
     Aynı kaynaklar, Kahire havaalanındaki cenaze törenine kızı Zahva ile katılan Süha Arafat'ın Kahire'den sonra Fransa ya da Tunus'a gideceğini belirttiler. 
     Yaser Arafat'tan 34 yaş küçük olan Süha Arafat, zamanını Fransa ile Tunus arasında geçiriyor. 
     İkinci İntifada hareketinin başladığı 2000'de Filistin topraklarından ayrılan Süha Arafat, 2 hafta önce sağlık durumu kötüleşen Yaser Arafat'ı Paris'e götürmek üzere Ramallah'a gidişine kadar Filistin'e ayak basmadı. 
     Süha Arafat, yol arkadaşlarının 29 Ekim'de Paris'e götürülen Arafat'ı ziyaret etmesine engel olduğu için sert eleştirilere maruz kalmıştı. Süha Arafat, Filistinli yetkilileri, kocasını ''canlı canlı gömmek istemekle'' suçlamıştı. 
     
</TEXT>
</DOC>
