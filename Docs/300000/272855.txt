<DOC>
<DOCNO> 272855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/yazar/kohen.html </URL>
<DATE> 2004/09/18/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
'Üçüncü senaryo' tehlikesi... 
</HEADLINE>
<TEXT>


GEÇEN temmuzda ABD istihbarat birimleri tarafından Başkan Bush'a sunulan ve ana hatları basına yeni sızan Irak raporundaki üç senaryodan "iç savaş"la ilgili olanı, son günlerde ciddi bir olasılık olarak görünmeye başladı. 
Kısaca anımsatalım 
Birinci senaryo, Irak'ta önümüzdeki bir yılda, "tam yerleşmemiş bir istikrar" öngörüyor. Raporu hazırlayanların deyişiyle, bu "iyi" senaryo... 
İkinci senaryo, artan şiddet ve siyasi kaynaşmadan söz ediyor. Bunun merkezi hükümetin ve demokratik rejimin kurulmasına engel olabileceğini öngörüyor. 
Üçüncü senaryoya göre ise, Irak'ta güvenliğin sağlanmaması sonucunda, bir iç savaş çıkacak, çeşitli etnik ve dinsel gruplar Sünniler, Şiiler, Kürtler birbirine girecek. Bu, "en kötü" senaryo olarak nitelendiriliyor. 

SÖZÜ geçen 50 sayfalık istihbarat raporunun Beyaz Saray'a gönderilmesinden bu yana iki ay geçti. Doğrusu olaylar, Irak'ta durumun iyiye değil, daha da kötüye doğru gittiğini yani neredeyse üçüncü senaryoya doğru kaymakta olduğunu gösteriyor. 
Irak'ta şimdi görülen manzara, sadece çeşitli örgüt ve grupların ABD işgal güçlerine karşı saldırılardan ve Amerikalıların çok sayıda sivilin ölümüne yol açan mukabil operasyonlarından ibaret değil. Artık bu karmaşık tabloya, Iraklıların kendi aralarındaki çatışmaları da yansıyor. Örneğin Irak yöneticileri, yeni kurulmakta olan Irak güvenlik güçleri mensupları ve "işbirlikçi" olduğu söylenen Iraklılar da saldırılara hedef oluyor. Ayrıca Sünnilerle Şiiler, bazen de bu gruplar içindeki rakip unsurlar, birbirleriyle çatışıyor... 
Bütün bunlara, Kuzey Irak'taki yeni durumu da eklersek, "üçüncü senaryo"ya doğru gidişi görmemek imkansız... 

KUZEY Irak'taki sorun - veya tehlike - son olarak Telafer'de olup bitenlerle iyice yüzeye çıktı. Aslında bölgede bir süredir Kürtlerle Türkmenleri karşı karşıya getiren, bazen Arapları da işin içine çeken sürtüşmeler, hatta kaynaşmalar oluyordu. Ama Irak'ın diğer bölgelerine bakıldığında, Kuzey nispeten sakin ve güvenli görünüyordu. 
Amerikalılar bu nispi rahatlık içinde, bölgedeki "gidişat"la pek ilgilenmiyor, savaşın başından itibaren kendilerine destek olan Kürtlerin niyetlerini ve yaptıklarını göz ardı ediyordu. Bu da Kürtlere örneğin Kerkük'e yoğun göç hareketini başlatmak, gelecek ay yapılacak sayım öncesi bölgenin nüfus yapısını değiştirmeye kalkışmak olanağını sağlamış oldu. 
Şimdi bölgedeki Amerikan komutanları da bunu kabul ediyor. Bölge komutanı Tümgeneral John Batista'nın deyişiyle, bu gidişle demografik değişikliğin istikrarsızlık yaratması olasılığı, istihbarat subayı Jim Storkmoe'ya göre de Kerkük'ün "Irak'ın Kosova"sı olması tehlikesi var... 
Bush yönetiminin "yerinde" görev yapan Amerikalıların tespitlerini ve uyarılarını zaman kaybetmeden dikkate alması ve ona göre stratejiler belirlemesi gerekiyor. Diğer bir deyişle, Washington'un - Türkiye'de speküle edildiği gibi - Kuzey Irak'ta "Kürt oluşumuna" arka çıkma niyeti yoksa ki mantıken öyle olmaması gerekir olayların o yönde gitmesinin önüne geçmek zorundadır. 
Türk diplomasisi ABD'yi bu yola itmek için gerekli girişimlerde bulunuyor. Türk kamuoyundan beklenen de, bu nazik aşamada soğukkanlılığını koruyarak Ankara'nın çabalarına destek olmasıdır... 




</TEXT>
</DOC>
