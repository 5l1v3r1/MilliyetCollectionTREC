<DOC>
<DOCNO> 271715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonsiy24.html </URL>
<DATE> 2004/09/14/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Baykal "Tasarıda gelinen noktadan mutluluk duyuyorum" 
</HEADLINE>
<TEXT>

     CHP Genel Başkanı Deniz Baykal, Türk Ceza Kanunu Tasarısı'nın görüşmelerinde iki partinin grup yöneticilerinin ortak imzsası olmayan hiçbir önergenin Genel Kurul'a getirilmeyeceğini söyledi. 
     Baykal, Dışişleri Bakanı ve Başbakan Yardımcısı Abdullah Gül ve Adalet Bakanı Cemil Çiçek ile TBMM'de yaptığı ve yaklaşık 20 dakika süren görüşmenin ardından gazetecilere açıklamalarda bulundu. 
     Deniz Baykal, Türk Ceza Kanunu Tasarısı'nın görüşmelerinin bugün olağanüstü toplanan TBMM'de başlandığını ve 1 yıldır hazırlıkları süren tasarının AB gündemi de dikkate alınarak hızla TBMM'den geçirileceğini söyledi. 
     Komisyondan geçen tasarı sonrasında toplumun çeşitli kesimlerinden tepkiler geldiğini ve bunun yeni ihtiyaçları ortaya çıkardığını belirten Baykal, bu ihtiyaçların her iki partinin yöneticileri tarafından değerlendirildiğini ve bir anlayış birliğinin oluşturulmaya çalışıldığını kaydetti. 
     Yaptıkları görüşme sonrasında bu değişiklik önergelerinin ayrı ayrı değil, her iki partinin grup yöneticilerinin imzası ile verilmesi konusunda uzlaşmaya vardıklarını anlatan Baykal, bu sonuca ulaşılmasından büyük mutluluk duyduğunu belirtti. 
     Baykal, TCK Tasarısı'ndaki değişiklik önergeleri konusunda iki parti yöneticilerinin çalışmalarını sürdüreceğini ve yeni ihtiyaçların ortaya çıkması durumunda da konunun parti yöneticileri tarafından yeniden değerlendirileceğini kaydetti. 
     
</TEXT>
</DOC>
