<DOC>
<DOCNO> 294330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/spor/axspo03.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Zitouni iddiası 
</HEADLINE>
<TEXT>


Tunus'un Alsabah gazetesi, Galatasaray'ın Esperance'nin milli santrforu ile anlaşmaya vardığını yazdı. Sarı - Kırmızılılar'ın bu transfer için 2 milyon dolar ödeyeceği ileri sürüldü 

MEHMET ÇİFTÇİ 


Başkan açıkladı 
GALATASARAY'IN, Tunus'un Esperance takımında forma giyen forvet oyuncusu Ali Zitouni'yi devre arasında renklerine bağlamak için harekete geçtiği öğrenildi. Esperance Kulübü Başkanı Aziz Zouhier, Tunus'da yayınlanan Alsabah gazetesine yaptığı açıklamada Sarı - Kırmızılı kulübün bu oyuncu için kendilerine 2 milyon dolar teklif ettiğini ve bu rakamda anlaştıklarını söyledi. 

Rizespor da istedi 
RİZESPOR'DAN da Zitouni için 1 milyon 800 bin dolarlık bir teklif aldıklarını öne süren Başkan Aziz Zouhier, oyuncularının gönlünün Galatasaray'dan yana olduğunu ve önümüzdeki hafta Tunus'da Sarı - Kırmızılı yöneticilerle resmi sözleşmeyi imzalayacaklarını ifade etti. 23 yaşında Tunus Milli Takım formasını giyen genç forvet Ali Zitouni geçen sene Afrika'da yılın en iyi futbolcusu seçildi. 

Hasan Şaş oynuyor 

RAŞİT ALTUN 

Sakatlığı düzeldi 
SARI - Kırmızılılar, Gençlerbirliği maçının hazırlıklarını dün sürdürdü. Sarı kart cezası ve sakatlığı nedeniyle Diyarbakır, Malatya ve Ankaragücü maçlarında oynayamayan Hasan Şaş'ın bu hafta ilk onbirde forma giyeceği öğrenildi. Teknik Direktör Hagi'nin sağ kanatta ise Sabri'ye görev vereceği ifade edildi. 

Savunma yine aynı 
RUMEN hocanın forvette Necati ile Hakan Şükür'ü kullanmayı planladığı, Ankaragücü önündeki savunma kurgusunu da bozmayacağı belirtildi. Orhan Ak'ın yine defansın solunda oynayacağı bildirildi. Hagi'nin ön liberoda ise kararsız kaldığı, Saidou ile Conceiçao arasında tercih yapmakta zorlandığı öğrenildi. 

Uydu Fuarı'na katıldılar 

SARI - Kırmızılı futbolcular Kaptan Bülent Korkmaz, Ergün Penbe, Arif Erdem, Hakan Ünsal ve Orhan Ak, Satellite Uydu Fuarı'na katıldı. Digiçağ standını ziyaret eden futbolcular hayranlarıyla bol bol fotoğraf çektirdi. Sarı-Kırmızılı futbolcular kulübün röportaj yasağı nedeni ile basına konuşmadılar. 

Devler Florya'ya 

17 Mayıs 2005'te Atatürk Olimpiyat Stadı'nda oynanacak Şampiyonlar Ligi Finali için hazırlıklarını sürdüren UEFA, finale kalacak iki takımın da İstanbul'da bulundukları süre içerisinde antrenmanlarını Florya Metin Oktay Tesisleri'nde yapması yönünde karar aldı. UEFA'nın önümüzdeki günlerde konuyu resmi bir yazıyla Galatasaray Kulübü'ne bildireceği ve mayıs ayı başında tesislerde gerekli hazırlıkların yapılmasını isteyeceği ifade edildi. 


</TEXT>
</DOC>
