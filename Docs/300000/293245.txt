<DOC>
<DOCNO> 293245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/guncel/agun.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çete, Romanya'da h kim satın almış 
</HEADLINE>
<TEXT>


İstanbul Cumhuriyet Başsavcılığı iddianamesine göre Sedat Peker, bir gemi anlaşmazlığını çözmek için Bulgaristan'da bir işadamını kaçırdı, Romanya'da ise yargıya müdahale etti... 

MUSA KESLER İstanbul 

"Kelebek operasyonu" kapsamında organize çete lideri olduğu iddiasıyla tutuklanan Sedat Peker ve grubunun, bir gemi anlaşmazlığını çözmek için Bulgaristan'dan adam kaçırdığı ve bu konu için Romanya'da yargıya müdahale ettiği öne sürüldü. Ayrıca, bir savcının tatil parasının Peker tarafından ödendiğinin gizlenmesini istediği, bir başka savcının da, çocuğunun master'ı için yardım talebinde bulunduğu da iddia edildi. 
İstanbul Başsavcılığı, "Kelebek operasyonu" iddianamesini tamamladı. Peker'in örgüt üyelerine paralar dağıttığı, siyasi alanda boy gösterdiği, dizüstü bilgisayarlar ve özel hat telefonlarla gizliliğe önem verdiği kaydedilen iddianamede, birçok yargı mensubu ve emniyet görevlisinin Peker grubuyla ilişkilerinin kayıtları da yer aldı. 

Savcıdan 'gizle' mesajı 
İddianameden satırbaşları şöyle 
"Bakırköy Cumhuriyet Savcısı Ömer Güner Sazak ile Peker'in avukatı Çağatay Özdemir, sık sık telefonla görüştü. Özdemir, Peker'le arasında husumet olan Yusuf Altay'ın kimlik bilgileri, arama ve sabıka kayıtlarının çıkarılması için yardım istedi. Sazak'ın evinin tamiratı da telefon görüşmelerinde gündeme geldi. Özdemir ile Sazak bir görüşmede, ailece yapacakları tatilin otel rezervasyonunu konuştu. Tatilden sonra Sazak, Özdemir'e çektiği cep telefonu mesajında, tatil parasının Peker tarafından ödendiğinin saklanmasını rica etti. Özdemir'le görüşen Mahir isimli savcı da, çocuğunun Yeditepe Üniversitesi'ndeki master programını kazanması için yardım istedi." 
Balıkesir'deki Maas Madencilik şirketini üzerlerine geçirmeye çalışan Peker grubunun telefon görüşmeleri de iddianamede yer aldı. Peker'in adamlarından İhsan Bal ile Bayram Küçük'ün görüşmesinde, Bal, 'Baki Dayı' diye andığı bir kişiyle Küçük'ün görüşmesini istedi. Küçük de, 'Gerek yok, ben sordum onu Ankara'dan. Bakan, Reis'e Peker göndermiş. Yanlış yaparsa anası s... diyor' dedi. 

Yurtdışı bağlantıları 
İddianamede, Peker ve grubunun yurtdışı bağlantıları olduğunu ortaya koyan şu olay da yer aldı İşadamları Turgut Tunçel ile Rubin Biserovkotzev, ortak oldukları gemi konusunda ihtilaf yaşadı. Biserovkotzev, gemiyi Romanya'nın Köstence Limanı'nda bağlattı. Tunçel de Peker'in adamlarına başvurarak Biserovkotzev'i Bulgaristan'dan kaçırttı. Peker grubuna 100 milyar liralık çek ve 75 bin dolar nakit para ödemesi yapan Tunçel, yine Peker'in adamı Tahir Kıran'la yaptığı görüşmede, Romanya'da mahkemenin başkanına ulaşacak adam bulunduğunu, 100 bin dolar karşılığında geminin kurtarıldığını, Peker'in bu iş karşılığında kendisinin ödeyeceği parayı belirleyeceğini söyledi. Tunçel, yakınlarıyla konuşmalarında da, araya mafyanın girdiğini, gemisinin elinden alınmak istediğinden yakındı." 
Peker'in, Urfa'da silahlı yaralamaya karışan Feridun Öncel'i olay tarihinde Alanya'daki Grand Zaman Oteli'nde kalmış gibi belge aldırarak kurtardığı da iddianamede yer aldı. Peker'in eski kız arkadaşıyla çıktığı iddiasıyla öldürülmek istenen Cihat Suayin'in yerine aynı otomobilde bulunan arkadaşı Ayhan Yavuz'un öldürülmesi olayına karıştığı iddia edilen Peker'in adamı Boğaç Kaan Murathan'ın da, olay tarihinde Alanya'daki otelde olduğunu gösteren belgeyi Kadıköy Cumhuriyet Başsavcılığı'na sunduğu belirtildi. 

Kırmızıgül, Peker'in adamıyla görüştü 

İddianameye göre, Kutluhan Arslan ile Cemal isimli kişi arasındaki görüşmede, Nuriş grubu Nuri - Vedat Ergin kardeşler ile ilgili bilgiler ve onun yanından alınacak kişilerden istihbarat elde edilmesi konusu görüşüldü.Kutluhan Arslan, Bilecik Valisi Ayhan Çevik'le yaptığı bir görüşmede, Jandarma ve Kara Kuvvetleri'ne hediye edilecek takım elbiseler konusunda sohbet etti. Arslan ile kimliği belirsiz bir kadın arasında geçen görüşmede, "Baba"ya verilecek 'Babalar Günü' hediyesi olarak kadın temini konusu konuşuldu.Yine kayıtlar göre, şarkıcı Mahsun Kırmızıgül ile Peker'in adamı Zekeriya Oral arasındaki görüşmede, ödenmeyen bir alacağın tahsili konuşuldu. 

</TEXT>
</DOC>
