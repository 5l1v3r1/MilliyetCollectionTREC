<DOC>
<DOCNO> 252777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/siyaset/axsiy02.html </URL>
<DATE> 2004/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoca aradığını bulamadı 
</HEADLINE>
<TEXT>


İslamın 'alternatif G-8'i D-8 toplantısında Erbakan, "Örgüt 20. yüzyılın en önemli olaylarından" derken, katılımcılar örgütün verimsizliğinden yakındı 

İSTANBUL Milliyet 


Refahyol hükümeti döneminde Necmettin Erbakan'ın girişimiyle İslam Dünyası'nın G-8 alternatifleri olarak kurulan D-8'ler, dün Çırağan Sarayı'nda 7. yaşını kutladı. 
Türkiye, Pakistan, Bangladeş, Mısır, Nijerya, İran, Endonezya ve Malezya'nın oluşturduğu D-8, dünkü toplantıda son 7 yılın bilançosunu çıkardı. "D-8'in önemini belirtme ve kuruluşunu anma" toplantısı, Kuranıkerim okumasıyla başladı. Toplantıda konuşan eski Başbakan Erbakan, D-8'i "20. yüzyılın en önemli olaylarından biri" olarak nitelediyse de, diğer konuşmacılar farklı mesajlar verdi. Endonezya Büyükelçisi Amin Rianom, verimliliği artırmak için somut çalışmalara ağırlık verilmesini istedi. Pakistan Büyükelçisi Seher Afgan Khan da, D-8 ülkeleri arasında ticaretin teşvik edilmesi ve gümrük tarifelerinin düşürülmesi gerektiğini söyledi. 
D-8 İcra Komitesi Direktörü Büyükelçi Ayhan Kamal da, D-8 üyeleri arasındaki işbirliğinin h l çok sınırlı olduğunu söyledi. Refahyol döneminde D-8'in ortak proje olarak Türkiye'de üretilen TAİ zirai ilaçlama uçaklarının üretimi projesine değinen Kamal, Erbakan'ın konuşmasında, "hükümetleri döneminde başarıyla sonuçlandırılan projelerden biri" olarak nitelediği bu girişimle ilgili şunları söyledi "Bu uçağı satmaya geldiğimde, maalesef üye ülkeler bunu çeşitli nedenlerle almadılar. Bunu satamadık." Toplantıda, İslam Konferansı Örgütü İKÖ Genel Sekreterliği'ne seçilen Prof. Dr. Ekmeleddin İhsanoğlu da konuşmasında, İKÖ ve D - 8 arasındaki işbirliğinin geliştirilmesi gerektiğini söyledi. 
Katılımcılar, Çırağan Sarayı'nda kendileri için hazırlanan özel bir bölümde öğle namazı kıldı. Namazın ardından da, Boğaz Gezisi'ne çıkıldı. 


</TEXT>
</DOC>
