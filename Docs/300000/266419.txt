<DOC>
<DOCNO> 266419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/guncel/axgun01.html </URL>
<DATE> 2004/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tokat'ta hafız izdihamı 
</HEADLINE>
<TEXT>


Spor salonunda "ziyafet"e 7000 kişi katılırken, Kırıkkale'deki etkinlikte Japonya'da imam olan Nimetullah Ali, "Gençlerimiz evlenerek binlerce Japon kızını Müslüman yaptı" dedi 

TOKAT, KIRIKKALE DHA 

Milli Gençlik Vakfı'nın MGV çıkardığı Anadolu Gençlik dergisinin Tokat'ta düzenlediği "Kuran Ziyafeti"ne dördü yabancı 6 hafız katıldı. Binlerce kişinin izlediği etkinlikte hafızlara dokunabilmek için yarışanlar izdiham yarattı. Bazı vatandaşlar hafızların kucağına çocuklarını verip dua etmesini istedi. Hüseyin Akbaş Spor Salonu'nda önceki düzenlenen "Kuran-ı Kerim Ziyafeti"ne yaklaşık 7000 kişi katıldı. Spor salonunda yer bulamayan vatandaşlar dışarıya kurulan ekranlardan Kuran dinledi. 
Namaz vaktini geçiren bazı vatandaşlar namazlarını spor salonunda kılarken, bazıları yanlarında getirdikleri teyplerle hafızların sesini kaydetti. Bazı vatandaşlar hafızlarla hatıra fotoğrafı çektirirken, hafızlar, görevlilerin korumasında güçlükle salondan çıkabildi. 

"Japon kızlar" örneği 
Kırıkkale'deki anfitiyatroda üç gün önce düzenlenen etkinliği de 6000 kişi izledi. Anfitiyatroya giremeyenler, Kuran okuyanları duyabilmek için tiyatronun bulunduğu alanın çevresindeki tepelere çıktı. Geceye katılanlar Japonya'da imam olan Nimetullah Ali'nin elini öptü. 
Ali Japonya'da binlerce insanın Müslüman olduğunu söyleyerek, "7 yıldır Japonya'dayım. Gittiğimizde 2 cami vardı. Şu anda bu sayı 700'ü geçti. Oralarda okullar yapmaya çalışıyoruz. Japonya'da bulunan gençlerimiz evlenerek binlerce Japon kızını Müslüman yaptı" dedi. 


</TEXT>
</DOC>
