<DOC>
<DOCNO> 257827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sondun02.html </URL>
<DATE> 2004/07/24/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Amerikan halkı, ABD'nin işkence uygulamasına karşı... 
</HEADLINE>
<TEXT>

     Yapılan bir kamuoyu araştırması, Amerikalıların üçte ikisinin, ABD'nin tutuklulara asla fiziksel işkence uygulamaması gerektiğine inadığını ortaya koydu. 
     Maryland Üniversitesi'ndeki Uluslararası Siyasi Tavırlar Programı tarafından yapılan araştırmaya göre, Amerikan halkının yüzde 55'i, tutuklulara kendilerinin ya da ailelerinin öldürüleceğine inandırılmak gibi psikolojik işkencelerin uygulanmasına karşı olduğunu ifade etti. 
     Araştırmaya katılan her beş kişiden dördü, tutukluların haklarındaki suçlamalara karşı savunma haklarını kullanmasından yana olduğunu belirtirken, aynı orana yakın bir kesim, bu kişilerin ailelerini görme hakkı olması gerektine inandığını söyledi. 
     Tutukluların koşullarını tespit etmek için Kızılhaç'ın bu kişileri ziyaret etmesine müsaade edilmesi gerektiğini söyleyenlerin oranı ise yüzde 90 olarak belirlendi. 
     Araştırmaya katılan her 10 kişiden 6'sı, yakalananlar asker olmasa bile savaş esirlerinin, haklarını düzenleyen uluslararası anlaşmalar ve konvansiyonlarda belirlenen haklardan yararlanması gerektiğini ifade ederken, her üç kişiden ikisi, ABD başkanının tutukluların kendilerini savunma hakkına dair anayasal yükümlülükleri görmezden gelemeyeceğine inanıyor. 
     Katılımcıların dörtte üçü, ABD'nin, ''dünyada ahlaki lider'' konumunda olduğuna, bu yüzden tutuklulara işkence yaparak ve onları aşağılayarak dünyanın diğer ülkelerine kötü örnek olmaması gerektiğine inandığını söyledi. 
     
</TEXT>
</DOC>
