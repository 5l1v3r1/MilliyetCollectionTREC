<DOC>
<DOCNO> 276351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/ekonomi/eko03.html </URL>
<DATE> 2004/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
POAŞ yurtdışına hisse satacak 
</HEADLINE>
<TEXT>



Petrol Ofisi POAŞ , yurtiçinde ve yurtdışında hisse satışı gerçekleştirmeyi planlıyor. Şirket, yurtdışındaki yatırımcılara 150 milyon dolarlık hisse, 150 milyon dolarlık da hisseye dayalı menkul kıymet warrant satacak. 
Doğan Holding ve İş Bankası'ndan İMKB'ye gönderilen ortak açıklamada, POAŞ hisselerinin satışına ilişkin olarak uluslararası sermaye piyasalarındaki olanakları araştırmak ve değerlendirmek amacıyla uluslararası yatırım bankalarından oluşan bir konsorsiyumun görevlendirildiği bildirildi. 
Petrol Ofisi'nin, mevcut ortakların rüçhan haklarının kısıtlanması suretiyle primli olarak ihraç edeceği hisse senetlerinin satış bedelinin 150 milyon doların altında oluşması halinde, şirket portföylerinden her biri için en çok 20 milyon doları tutarına kadar satış yapılacak. 


</TEXT>
</DOC>
