<DOC>
<DOCNO> 290894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sonspo23.html </URL>
<DATE> 2004/10/16/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
''Fener'in 'Beşiktaş'ın 5 katı KDV ödedik'' lafı gerçeği yansıtmıyor'' 
</HEADLINE>
<TEXT>

     Beşiktaş Kulübü Genel Koordinatörü ve Genel Müdürü Maral Öztekin, Fenerbahçe Kulübü'nün resmi internet sitesinde yayınlanan ''Beşiktaş'ın 5 katı KDV ödedik'' haberinin gerçeği yansıtmadığını savundu. 
     Maral Öztekin, yaptığı yazılı açıklamada, Fenerbahçe Kulübü Mali İşler Koordinatörü Abdülkadir Kuşin'in, Beşiktaş'ın maç hasılatlarına ilişkin olarak yatırdığı KDV'nin 186 milyar lira, Fenerbahçe'nin ise Beşiktaş'ın yaklaşık 5 katı olan 957 milyar lira olduğunu belirttiğini hatırlatarak, ''Ancak, Beşiktaş Futbol Yatırımları A.Ş ve BJK Dernek kayıtları ile beyannameleri esas alındığında bu açıklamalar gerçeği yansıtmamaktadır. 2003-2004 sezonunda Beşiktaş'ın maç hasılatlarından doğan KDV tutarı, 1,8 trilyon lira olup, diğer faaliyetlerinden doğan KDV'leriyle birlikte ödenen toplam KDV miktarı 7,5 trilyon liradır'' diye konuştu. 
     Beşiktaş'ın, 2003-2004 sezonu için 6.4 trilyon lira stopaj vergisi ödediğini hatırlatan Öztekin, ''Fenerbahçe ve diğer kulüplerin sporcu stopajları için ne kadar vergi ödedikleri ve pişmanlık dilekçesi verip vermedikleri de yanlış deklare edilen KDV bilgileri gibi kamuoyuna açıklanmak durumundadır'' dedi. 

     
</TEXT>
</DOC>
