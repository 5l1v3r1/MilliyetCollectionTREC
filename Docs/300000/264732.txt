<DOC>
<DOCNO> 264732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/soneko38.html </URL>
<DATE> 2004/08/19/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Petrol 48 dolara dayandı 
</HEADLINE>
<TEXT>

     Irak'ta şiddet olaylarının yeniden artmasıyla Çin ve Hindistan'dan kaynaklanan talepte yavaşlama olmadığına yönelik haberler, petrol fiyatlarını yeni rekorlara sürükledi. 
     New York Borsası'nda hafif türü ham petrolün varil fiyatı 47.96 dolara kadar yükselirken Londra Borsası'nda işlem gören Brent türü ham petrol, 43.78 doları gördü. 
     Son fiyatlarla birlikte Haziran'dan itibaren New York Borsası'nda ham petrol fiyatlarındaki artış, yüzde 28'e ulaştı. 
     Irak Petrol Bakanı Tamir Gadban, şiddet sona ermedikçe ülkesinin petrol ihracını yarım kapasiteyle sürdüreceğini belirterek, ''Irak'ta diğer şeyler normale dönerse ihracat da normale döner'' diye konuştu. 
     Çin İstatistik Bürosu ise ülkedeki rafinerilerin geçen yıla kıyasla bu yıl işlediği ham petrol miktarında yüzde 17.2 artış olduğunu bildirdi. Çin'in 2004'ün ilk 7 ayında geçen yılın aynı dönemine göre petrol ithalatını yüzde 40 artırdığı açıklanmıştı. 
     Hindistan'ın en büyük rafinerisi olan devlet şirketi Indian Oil ise ülkede petrol talebinin bu sene ve 2005'te yaklaşık yüzde 11 artmasının beklendiğini kaydetti. 
     Dünya petrol ticaretinin yarısından fazlasını gerçekleştiren petrol üreten ülkeler örgütü OPEC'in, fiyatları düşürmek için önümüzdeki hafta üretimini 30.5 milyon varile yükseltebileceği bildiriliyor. 
     
</TEXT>
</DOC>
