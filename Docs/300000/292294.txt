<DOC>
<DOCNO> 292294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sondun04.html </URL>
<DATE> 2004/11/26/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Ukrayna'da muhalefet yine sokaklara döküldü... 
</HEADLINE>
<TEXT>

     Ukrayna'da geçen pazar günü yapılan devlet başkanlığı seçimlerinin ardından ülkede yaşanan gerginlik sürerken, muhalefet lideri Viktor Yuşçenko'nun binlerce destekçisi bugün yine sokaklara döküldü. 
     Görgü tanıkları, göstericilerin devlet başkanlığı binası yanında toplanarak, ''Yuşçenko'' sloganları attığı, Başbakan Viktor Yanukoviç ve Devlet Başkanı Leonid Kuçma'yı kınayan pankartlar taşıdığını bildirdi. 
     Ukrayna'da seçim sonuçlarına itiraz eden muhalif göstericiler, sabah erken saatlerde yeni eylemlere de giriştiler. 
     Başbakanlık binasını kuşatan binlerce gösterici, binaya giriş çıkışı otobüs ve minibüslerle kapatarak, memurların işlerine gitmelerine engel oluyorlar. 
     Binanın içinde on kadar polis memurunun bulunduğu bildiriliyor. 
     Bu arada eski Sovyet ülkeleri Özbekistan ve Kırgızistan, Ukrayna'da devlet başkanlığı seçimlerini kazandığını söyledikleri Başbakan Viktor Yanukoviç'e kutlama mesajı gönderdi. 
     Özbekistan Devlet Başkanı İslam Kerimov, Yanukoviç'e gönderdiği mektupta, ''Bu görevdeki faaliyetinizin, Ukrayna'nın bağımsızlığını pekiştireceğine, uluslararası alanda yetkisini ve Ukrayna halkının refahını artıracağına derinden inanıyorum'' ifadesini kullandı. 
     Öte yandan Litvanya Devlet Başkanı Valdas Adamkus'un Ukrayna Devlet Başkanı Kuçma'nın ricası üzerine ülkedeki siyasi krizin çözümüne yardımcı olmak üzere Ukrayna'ya gideceği bildirildi. 
     
</TEXT>
</DOC>
