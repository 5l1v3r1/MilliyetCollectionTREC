<DOC>
<DOCNO> 279251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonyas19.html </URL>
<DATE> 2004/10/11/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Vioxx kullananlarda kalp krizi riski 2 kat artmaktadır 
</HEADLINE>
<TEXT>

     Osmangazi Üniversitesi OGÜ Tıp Fakültesi Kardiyoloji Ana Bilim Dalı Öğretim Üyesi Prof. Dr. Ahmet Ünalır, ''Vioxx'' kullananların kalp krizi riskinin diğer ağrı kesicilere oranla 2 kat daha fazla olduğunu söyledi. 
     Ünalır, düzenlediği basın toplantısında, kalp ve damar hastalıklarına bağlı ölümlerin ilk sıralarda yer aldığını ve bu sayının her geçen gün arttığını belirterek, kalp damar hastalıklarına bağlı ölümlerin gelişmekte olan ülkelerin en önemli sağlık sorunu olduğunu kaydetti. 
     Kalp damar hastalıklarına bağlı ölümlerin çoğunun kalbi besleyen damarın sertleşmesi ve daların çapının daralması sonucunda meydana geldiğini ifade eden Ünalır, şöyle konuştu 
     ''Bugün için kroner arterde daralma, tıkınma yapan nedenlerin bir çoğu bilinmektedir. Bunlar arasında yaş, cinsiyet, genetik, sigara, hipertansiyon, kolesterol yüksekliği, şeker hastalığı fazla kilo ve hareketsiz yaşam olarak sıralanabilir. Eğer bu nedenler tedavi edilebilir ya da ortadan kaldırılabilirse, kalp krizlerinde belirgin azalma görülecektir. Sigarının bırakılmasıyla kalp krizi oluşmasını 10 yıl geciktirebiliyoruz.'' Amerika Birleşik Devletleri'nde gıda ve ilaç kuruluşu Merk ilaç firmasının da isteğiyle Vioxx adlı romatizmal ilacın piyasadan çekildiğine değinen Ünalır, şöyle devam etti 
     ''İlaç, aynı günlerde Türkiye'de de piyasadan toplatıldı. Vioxx ya da benzeri romatizmal ilaçlar ağrıyı giderir, şişkinliği indirir ve müzmin iltihabı önler. Bu ilaçlar eski jenerasyon ağrı kesicilere göre daha etkilidir. 2001 yılından itibaren Vioxx'la yapılan çalışmalarda kalp krizi riskinin arttığı bilinmekle beraber, bu ilaç Eylül'e kadar yaygın olarak kullanıldı. ABD'de 2 milyon kişinin kullandığı bu ilaç 27 bin kişinin kalp krizi geçirmesine neden olmuştur. Vioxx kullananlarda kalp krizi riski diğer ağrı kesicilere göre 2 kat artmakta, Vioxx'un dozu yüksek ise kriz riski 3 kat artmaktadır.'' 
     
</TEXT>
</DOC>
