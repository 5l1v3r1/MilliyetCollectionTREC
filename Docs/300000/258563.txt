<DOC>
<DOCNO> 258563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sontur02.html </URL>
<DATE> 2004/07/27/ </DATE>
<TIME> 01.40 </TIME>
<AUTHOR>  </AUTHOR>
<HEADLINE>
Tiyatro sanatçısı Kamran Usluer öldü... 
</HEADLINE>
<TEXT>

     Tiyatro sanatçısı Kamran Usluer, tedavi gördüğü hastanede vefat etti. 
     Alınan bilgiye göre, bir süredir Bakırköy Acıbadem Hastanesi Yoğun Bakım Servisi'nde tedavi altında bulunan Usluer, dün akşam saatlerinde hayatını kaybetti. 
     İzmir'de 1937 yılında doğan Kamran Usluer, İstanbul Büyükşehir Belediyesi Şehir Tiyatroları'nda çeşitli oyunlarda önemli roller üstlendi. 
     Şehir Tiyatroları'ndan 2002 yılında emekli olan Usluer, aralarında ''Eşkiya'', ''Gelin'', ''Salkım Hanımın Taneleri'' ve ''Kanal''ın da bulunduğu çok sayıda filmde rol aldı. 
     Usluer, 1973 yılında 5. Adana Altın Koza Film Şenliği'nde ''Gelin'' filmindeki rolü ile ''En İyi Yardımcı Erkek Oyuncu'', 2000 yılında da 12. Ankara Film Festivali'nde ''Salkım Hanımın Taneleri'' filmindeki rolüyle ''En İyi Erkek Oyuncu'' ödüllerinin sahibi olmuştu. 
     
     USLUER'İN CENAZESİ, YARIN TOPRAĞA VERİLECEK 

     Usluer'in yaklaşık 2 yıl önce emekli olduğu İstanbul Büyükşehir Belediyesi Şehir Tiyatroları yetkililerinden alınan bilgiye göre, sanatçının cenazesi, yarın Teşvikiye Camii'nde öğle vakti kılınacak namazın ardından Karacaahmet Mezarlığı'nda defnedilecek. 

     
</TEXT>
</DOC>
