<DOC>
<DOCNO> 293896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sontur17.html </URL>
<DATE> 2004/12/01/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Fuhuş mafyasından kaçan kadın, karakola sürünerek geldi 
</HEADLINE>
<TEXT>

     Soner KOCAER DHA 

ANTALYA'da fuhuş mafyasının eline düştüğü belirtilen Rus 25 yaşındaki İrina Kocakaya, zorla tutulduğu otelin balkonundan atlayarak kaçtı. Belini incittiği için sürünerek karakol önüne kadar gelen Kocakaya, bir bankın üzerinde polis tarafından bulundu. 
     Türk vatandaşı olmak için tanımadığı bir Türk'le evlendirildiği ve kadın tacirleri tarafından İstanbul'dan kaçırılarak Antalya'ya getirildiği ileri sürülen İrina Kocakaya, dün sabaha karşı Konyaaltı Yüzme Havuzu yakınlarında kaldığı otelin balkonundan atlayarak kaçtı. Balkondan atlarken belini inciten Kocakaya, sürünerek Bahçeli Polis Merkezi yakınlarına kadar geldi. Bir süre sonra takati kalmayan Kocakaya, bir bankın üzerine uzandı. Günün ışımasıyla birlikte polis tarafından farkedilen İrina Kocakaya için 112'den yardım istendi. Gelen ambulansa sedye ile bindirilen İrina Kocakaya, Antalya Devlet Hastanesi Acil Servisi'ne götürüldü. Yaşadıklarını anlatan ve tedavi altına alınan kadının kalça kemiği ve belinde ezik oluştuğu belirlendi. 
     Hastanede sakinleştirici iğne vurularak uyutulan İrina'nın tanımadığını söylediği kadın tacirlerini yakalamak için vereceği eşkal üzerine operasyon düzenleneceği belirtildi. 

     
</TEXT>
</DOC>
