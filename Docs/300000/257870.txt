<DOC>
<DOCNO> 257870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sonspo09.html </URL>
<DATE> 2004/07/24/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Kıvanç Oktay Yabancı oyuncu transferi için elimizde 3-4 alternatif var.. 
</HEADLINE>
<TEXT>

     Beşiktaş Kulübü Asbaşkanı ve Futbol Şubesi Sorumlusu Kıvanç Oktay, ''Takımımız çok iyi, her geçen gün daha da iyi olacak'' dedi. 
     Siyah-beyazlı kulübün resmi internet sitesine, yurtdışı kampını değerlendiren Kıvanç Oktay, kampın çok iyi geçtiğini söyledi. 
     Oktay, ''Çok güzel tesislerde çalıştık. Yaptığımız hazırlık maçlarının bazılarını kazandık, bazılarını da kaybettik, ama bunların hepsi hazırlık karşılaşmasıydı. Bu maçlardaki neticeler çok önemli değil. Mühim olan takımın uyum içinde olması. Kamp boyunca İbrahim Toraman ve John Carew'in dışında ciddi bir sakatlık olmadı. Onların sakatlıkları da çok ciddi değil, kısa süre sonra takımdaki yerlerini alabilecekler'' dedi. 
     Oktay, eski ve yeni oyuncuların birbirleriyle kaynaşma sürecinin kısa sürdüğünü belirterek, siyah-beyazlı takımın her geçen gün daha da iyi olacağını söyledi. 
     Yeni sezon hazırlıklarına 26 Temmuz Pazartesi gününden itibaren kendi tesislerinde sürdüreceklerini kaydeden Oktay, ''Takımımız çok iyi, her geçen gün daha da iyi olacak. Hocamız farklı taktik idmanlar yaptırıyor ve takımımız Del Bosque'nin sistemine alışınca, daha iyi bir performans sergileyecektir'' dedi. 
     Yabancı oyuncu transferine de değinen Oktay, ''Çalışmalarımız devam ediyor. Elimizde 3-4 tane alternatif var. Önümüzdeki hafta bir netice alabiliriz'' diye konuştu. 
     
</TEXT>
</DOC>
