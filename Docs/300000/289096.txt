<DOC>
<DOCNO> 289096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/dunya/dun04.html </URL>
<DATE> 2004/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İslami Cihad'dan seçimlere boykot 
</HEADLINE>
<TEXT>


DIŞ HABERLER SERVİSİ 


Aşırı dinci İslami Cihad Örgütü, Filistin'de Yaser Arafat'ın halefinin seçileceği devlet başkanlığı seçimini boykot edeceğini açıkladı. Filistin Kurtuluş Örgütü FKÖ lideri Mahmud Abbas ile görüşmek üzere Gazze'ye gelen İslami Cihad Sözcüsü Nafiz Azzam, yaptığı açıklamada, örgüt için direniş siyasetinin öncelikli olduğunu söyledi. Azzam, "Yeni seçilecek devlet başkanı, birçok kısıtlamayla karşı karşıya kalacak. İsrail ve ABD ile ilişkide olacak. Biz seçime katılmayacağız" dedi. HAMAS örgütünün sözcüsü Sami Ebu Zükri de, Ocak 2005'te gerçekleşecek başkanlık seçimleriyle birlikte genel ve yerel seçimlerin de yapılmasını istediklerini söyledi. Öte yandan, Filistin Yönetimi, Fransa'dan, kendilerine Filistin Lideri Yaser Arafat'ın ölüm nedeniyle ilgili tıbbi rapor vermesini istedi. 


</TEXT>
</DOC>
