<DOC>
<DOCNO> 272437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sontur30.html </URL>
<DATE> 2004/09/16/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Kurtarma tatbikatı gerçek oldu .. 
</HEADLINE>
<TEXT>

     Afyon'un Dinar İlçesi Belediye İtfaiye Müdürlüğü'nün düzenlediği tatbikatta, yüksekte mahsur kalan kişiyi kurtarma senaryosunda, ''şişme yastık'' olmadığı için itfaiye merdiveninden branda üzerine atlayan itfaiye eri yaralandı. 
     Dinar Belediyesi İtfaiye Müdürlüğü, yangın, deprem ve sel gibi afetlerde meydana gelebilecek kazalardaki kurtarma çalışmalarının tatbikatını Dinar Şehir Stadyumu'nda yaptı. 
     Tatbikatın ''yüksekte mahsur kalmış kişilerin kurtarılması'' senaryosunda, şişme yastık olmadığı için itfaiye merdiveninden branda üzerine atlayan itfaiye eri Yahya Demirtaş yaralandı. Demirtaş, Dinar Devlet Hastanesi'nde tedavi altına alındı. Demirtaş'ın belinin incindiği belirlendi. 
     Dinar Belediye Başkanı Mustafa Tarlacı, AA muhabirine yaptığı açıklamada, tatbikat sayesinde itfaiye ekiplerinin eksiklerinin zamanında tespit edildiğini belirterek, ''Yüksekte mahsur kalan kişilerin kurtarılmasında kullanılan şişme yastığın eksikliği hissedildi'' dedi. 
     Belirlenen eksikliklerin giderilmesinin ardından yeniden tatbikat yapılacağını ifade eden Tarlacı, düzenli eğitimlerle personelin daha iyi yetiştirileceğini ve malzeme eksiklerinin giderileceğini kaydetti. 
     Tarlacı, yaralanan Yahya Demirtaş'ın sağlık durumunun iyi olduğunu bildirdi. 
     
     ATLAMA-KURTARMA YATAĞI 
     Merkezi İstanbul'da bulunan bir firmanın müdürü Uğur Keskin, AA muhabirine yaptığı açıklamada, şişme yatak olarak da bilinen ''atlama-kurtarma yatağı''nın, yangın veya çeşitli sebeplerle yüksekte mahsur kalan kişilerin kurtarılmasında kullanıldığını belirterek, bu yatağın brandadan daha güvenli olduğunu söyledi. 
     Çeşitli ölçülerde üretilen kurtarma yataklarının fiyatlarının 4-8 bin euro arasında değiştiğini ifade eden Keskin, bu yatakların 8-12 kat yükseklikte binalardan atlarken güvenle kullanılabileceğini kaydetti. 
     
</TEXT>
</DOC>
