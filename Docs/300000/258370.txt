<DOC>
<DOCNO> 258370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/dunya/axdun01.html </URL>
<DATE> 2004/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkmenbaşı da şiire heveslendi 
</HEADLINE>
<TEXT>


Türkmenistan lideri Saparmurad Niyazov, 'Yeni Türkmen ruhu' adlı şiiriyle muhaliflerine gözdağı verdi 

CENK BAŞLAMIŞ Moskova 


Türkmenistan Devlet Başkanı Saparmurad Niyazov Türkmenbaşı , yazdığı ilk şiirle hem bu alanda da yetenekli olduğunu kanıtladı hem de muhaliflerine gözdağı verdi. 
Şimdiye kadar Türkmen halkının uyması gereken ahlak kurallarını "Ruhname" adını verdiği kitabında toplayan Niyazov, bu kez duygularını mısralara döktü. Niyazov, "Yeni Türkmen ruhu" adını verdiği şiirini hasadın başlaması nedeniyle önceki gün düzenlenen törenler sırasında ilk kez okudu. Yazdıklarından "yeni Türkmen ruhu" ile kendisini kastettiği anlaşılan Niyazov, halkına, "Sizin kurtarıcınızım, kendimi size adadım" diye seslendi. Türkmen lideri, ilk şiirinde muhaliflerine gözdağı vermeyi ihmal etmedi ve onları "kendisinden habersiz sinek bile uçamayacağı ve düşmanlarına karşı acımasız olduğu" konusunda uyardı. Türkmen liderin şiirinden bir bölüm şöyle 

Ben Türkmen ruhuyum 
Size "altın çağ"ı getirmek için yeniden doğdum 
Hayatımı sakınmam, size sadığım, 
Ben sizin kurtarıcınızım 
Dostlarımı bağrıma basarım 
Düşmanlarıma acımasızım 
Benim bakışlarım keskindir 
Her şeyi görürüm 
Bir yerde sinek uçsa bilirim 
İyilik de yapsanız, kötülük de 
İkisini de görürüm gözlerimle 


</TEXT>
</DOC>
