<DOC>
<DOCNO> 262360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sondun25.html </URL>
<DATE> 2004/08/11/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Papadopulos'tan Atina'ya 'hem ziyaret hem ticaret' 
</HEADLINE>
<TEXT>

     Kıbrıs Rum Yönetimi lideri Tasos Papadopulos'un, Olimpiyatlar için gideceği Atina'da Yunanistan Başbakanı Kostas Karamanlis ile bir araya gelerek, gündemdeki gelişmeleri ele alması planlanıyor. 
     Ziyareti ''Hem ziyaret, hem ticaret'' olarak niteleyen Rum basını, Papadopulos'un Karamanlis ile, Rum Milli Muhafız Ordusu RMMO Komutanı Athanasios Nikolodimos'un değiştirilmesi ve RMMO'nun Nikiforos ve Yunan Silahlı Kuvvetleri'nin Toksotis isimli ortak yıllık planlı tatbikatlarının icra edilip edilmeyeceği konularını görüşeceğini yazdı. 
     Simerini gazetesi, Papadopulos'un 19 Ağustos'a kadar kalacağı Atina'da Olimpiyat oyunlarını izlemenin yanı sıra Yunan hükümet yetkilileriyle ana gündem maddesi Kıbrıs sorunu olan gayri resmi temaslarda bulunacağını yazdı. 
     Gazete, Nikolodimos'un RMMO'daki görev süresinin 18 Temmuz'da sona erdiğini ve Yunan hükümetinin Rum yönetimine telefon aracılığıyla Nikolodimos'un yerine 1988-1990 yıllarında yine RMMO'da görev yapmış olan 68 yaşındaki emekli Korgeneral Athanasios Korakis'i önerdiğini hatırlattı. 
     Aynı gazete, ABD'nin Toksotis ve Nikiforos isimli Rum-Yunan ortak planlı askeri tatbikatlarının yapılmaması için Yunan hükümetine baskı yaptığını da ileri sürdü. Gazete, Rum ve Yunan silahlı kuvvetlerinin kara, hava ve deniz, bütün imkanlarının katılımıyla Rum-Yunan ortak savunma sahası doktrininin sağlanmasına yönelik eğitim amaçlı Toksotis ve Nikiforos tatbikatlarının 19-24 Ekim günlerinde icra edilmesinin planlandığını yazdı. 
     Bu arada, Politis gazetesi, Papadopulos'un 23 Eylül'de New York'a gideceğini ve BM Genel Kurulu'nda konuşma yapacağını bildirdi. 
     
</TEXT>
</DOC>
