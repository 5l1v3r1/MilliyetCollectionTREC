<DOC>
<DOCNO> 261728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sondun22.html </URL>
<DATE> 2004/08/09/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
İran'da 'manken gibi' giyinenlerle mücadele .. 
</HEADLINE>
<TEXT>

     İran Güvenlik Güçleri Komutanı Tuğgeneral Muhammed Bakır Galibaf, ülkedeki giyim kurallarına aykırı olarak ''manken gibi giyinmiş kimselerle mücadele edeceklerini'' söyledi. 
     İran resmi haber ajansı İRNA'nın haberine göre, Galibaf, kadınların İslam'a uygun olarak giymesi için çaba göstereceklerini, güvenlik güçlerinin ''manken gibi giyinerek sokağa çıkan kimselerle'' yasalar gereği mücadele vereceğini belirtti. 
     Galibaf, ''Toplumda bazı kişiler çok çirkin ve hoş olmayan bir biçimde manken gibi giyinerek sokağa çıkıyor. Bu kişilerle yasal mücadele başlatılmıştır. Bu konuda sosyal yozlaşma söz konusudur. Bu da sadece polisiye önlemlerle çözülecek bir konu değildir'' dedi. 
     Güvenlik güçlerinin son iki ayda yaptığı operasyonlarda hicaba uygun giyinmeyen çok sayıda kadını gözaltına aldıklarını söyleyen Galibaf, bunlardan yüzde 47'sinin parçalanmış ailelerin çocukları, yüzde 30'unun ise ya çok zengin ya da çok yoksul kesime mensup olduğunu kaydetti. 
     İran basınında geçen hafta yer alan haberlere göre, polis ''Fesatla Mücadele'' adı altında yapılan operasyonlarda Semnan ve Gilan eyaletindeki kentlerde, giyim kurallarına aykırı giyinen 183 kadını tutuklamıştı. 
     Polis, geçen haftalarda da başkent Tahran ve ülkenin çeşitli kentlerinde aynı gerekçeyle kadınları gözaltına almış ve dükkanları basarak hicaba uygun olmayan elbiseleri toplamıştı. 
     Turizm kenti İsfahan'da da hicaba uygun giyinmeyen kadınların kamuya açık yerlerde dolaşması ve lokanta benzeri yerlerde canlı müzik çalınması yasaklanmıştı. 
     Bu arada, İRNA'da çıkan başka bir haberde, batıdaki Hamedan eyaleti adliyesi, arabalarında yüksek sesle müzik dinleyenlerin hapis ya da kırbaç cezasına çarptırılması talimatı verdi. 
     Hamedan adliyesinden yapılan açıklamada, arabada yüksek sesle müzik dinlemenin suç olarak kabul edileceği, kamu düzeni ve sükunetini bozacak davranışlarda bulunacak kimselerin üç ay ila bir yıl hapis ve 74 kırbaç cezasına çarptırılacağı belirtildi. 
     
</TEXT>
</DOC>
