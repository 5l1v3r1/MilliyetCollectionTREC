<DOC>
<DOCNO> 283635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/spor/spo02.html </URL>
<DATE> 2004/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Küfürbazlar yandı 
</HEADLINE>
<TEXT>


Fenerbahçe yönetimi, Kadıköy Şükrü Saracoğlu Stadı'nın maraton alt tribününde yer alan ve futbolculara sürekli küfür yağdıran bir grup taraftarı tespit etmek için kamera sistemi kuracak 

YUSUF DURSUN 


Yöneticiler kızdı 
SARI - Lacivertli yöneticiler, özellikle son haftalarda futbolculara yönelik küfürlerin artması üzerine harekete geçti. Şükrü Saracoğlu Stadı maraton tribünü alt bölümünde yer alan bir grup taraftarın sürekli oyunculara hakaret etmesi, yönetimin de sabrını taşırdı. Fenerbahçe yönetimi bu çirkin tezahürata engel olmak için, maraton tribününe kamera sistemi kuracak. Bu sistem sayesinde küfür edenleri tespit edecek yönetim sert yaptırımlarda bulunacak. 

Kartlara iptal 
YÖNETİM, kamera ile belirlenecek küfürbazları önce uyaracak, ardından eylemlerini sürdürmeleri halinde kombine kartlarını iptal edip, stada girişlerini engelleyecek. Sarı - Lacivertli takımın 6 - 0 kazandığı Sakaryaspor maçının devre arasında Deniz'e küfür edilmiş, 90 dakika bitmeden oyundan alınan Tuncay da aynı sonla karşılaşmıştı. Tuncay küfür nedeniyle izin alarak, takımı beklemeden staddan ayrılmış ve dün bunu basına açıklamıştı. 

Daum dişini gösterdi 

Alman hoca, futbolcularla yaptığı toplantıda kimsenin mazeretini dinlemeyeceğini, yedek kalanların itiraz etmesi halinde derhal kadro dışı bırakılacağını söyledi 

YUSUF KOBAL 

"Kadro dışı tehdidi" 
SARI - Lacivertli takımın teknik direktörü Christoph Daum dün oyuncularla yaptığı toplantıda sert çıkışlarda bulundu. Alman çalıştırıcı, oyuncularından öncelikle Lyon maçını bırakıp, Beşiktaş derbisini düşünmelerini istedi. Daum, takım için disiplini sağlamak için de, bundan böyle kimsenin mazeretini dinlemeyeceğini, sahadan alınan ya da yedek bekleyenlerin itiraz etmesi halinde kadro dışı bırakacağını da ekledi. 

"Mecbur etmeyin" 
DAUM, oyuncularına "Beni bu davranışlara mecbur etmeyin. Sizin geleceğinizi de kariyerinizi de düşünüyorum. Siz de sadece kendinizi değil, takımınızı da düşününün" dedi. Alman Teknik Direktör "Başarıya mecburuz. Bu takımı bir kişi yönetecek, o da benim. Sizin iyiliğiniz ve Fenerbahçe'nin çıkarları adına oyuncu değişikliği yapıyorum. Her kafadan bir ses çıkarsa başarısız oluruz. Bundan sonra önlemlerim sert olacaktır" diye devam etti. 

"Önce Beşiktaş" 
FENERBAHÇE'NİN teknik patronu, Beşiktaş derbisinin favorisi gösterilmelerine de dikkat çekti. Tecrübeli hoca şunları söyledi "Bu durum iç dengemizi bozar. Sakaryaspor karşısında aldığımız farklı galibiyet bizi etkilemesin. Önümüzde iki önemli maç var, ancak biz önce Beşiktaş deplasmanını düşünmeliyiz. Yoksa zararlı çıkarız. Beşiktaş karşılaşmasının sonuna kadar Lyon ile oynamayacakmışız gibi davranın" ifadesini kullandı. 

Serhat da modaya uydu 

Basını eleştirdi 
FENERBAHÇELİ futbolcu da, faturayı basına çıkarma yolunu seçti ve Sakarya skorunu eleştirenlere çattı. www.serhatakin9.com isimle kendine ait sitede açıklama yapan Serhat, "6 - 0'lık galibiyet bile bazı kesimleri mutlu etmemiş. Bu insanlara ağzımız ile kuş tutsak yaranamayız'' dedi. Serhat, "Ben kötüyüm, Tuncay, Deniz, Van Hooijdonk, Rüştü, hocamız ve başkan kötü de, bunları veryansın eden basın sütten çıkmış ak kaşık mı " diyerek haddini aştı. 

"Şansımız sürüyor" 
SERHAT, basın mensuplarının iğneyi kendilerine batırmaları gerektiğini de ekledi ve devam etti "Acaba biz gerçekten kötü müyüz, yoksa bu kefen mi bize biçiliyor Biliyorum, ben bu yazıyı yazarak kendimi ateşe atıyorum. Ama birilerinin 'Kral Çıplak' deme zamanı gelmedi mi Şampiyonlar Ligi'nde şansımızın h l devam ettiğini düşünüyorum. Skorlar belki bize olan inancı yok etti. Ama bunun değişeceğini dosta düşmana göstereceğiz". 

Kıran kırana idman 

CÜNEYT KARAKAYA 

BEŞİKTAŞ maçının hazırlıklarına dün akşam başlayan Fenerbahçeli futbolcuları hırs bastı. Daum yönetimindeki idman kıran kırana geçerken futbolcuların zaman zaman birbirlerine sert girdikleri de gözlendi. Luciano ve Semih arda arda iki pozisyonda birbirlerine sert girerken üç dakika sonrasında Fabiano Semih'in sakatlanmasına yol açtı ve genç futbolcu antrenmanı yarım bıraktı. Fabiano ile Kemal, Nobre ile de Tuncay arasında da küçük bir tartışma yaşandı. Serhat ağırlık çalışırken, Önder takımdan ayrı düz koşu yaptı. 

Hooijdonk sakat 

HOLLANDALI futbolcunun sağ ayak kıkırdağındaki sakatlığı sorun yarattı. Samandıra'da dün tedavisine başlanan Hooijdonk'un, Acıbadem Hastanesi'nde MR'ı çekildi. Doktorların raporu doğrultusunda bu futbolcu hakkında son kararı teknik direktör Christoph Daum verecek. Bu arada yıldız oyuncu, Dünya'da haftanın en iyi on birini seçerken, Türkiye'den Aurelio'ya şans tanıdı. 


</TEXT>
</DOC>
