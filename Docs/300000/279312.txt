<DOC>
<DOCNO> 279312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/spor/spo04.html </URL>
<DATE> 2004/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
YATTARA sonunda akıllandı 
</HEADLINE>
<TEXT>



Sorun çıkarmıyor 
TRABZONSPOR'DA istikrarsızlığı nedeniyle çok eleştirilen Yattara yeniden eski günlerine dönme sinyali verdi. Özel hayatına dikkat etmemesi nedeniyle ağır eleştirilere uğrayan Gineli futbolcuda olumlu değişiklikler gözleniyor. Bordo - Mavili yöneticiler, "Yattara, artık sorun yaratmıyor. Çalışıyor, özel hayatına dikkat ediyor. Disiplini elden bırakmıyor" dediler. 

Garanti verdi 
YÖNETİCİLER, kendisinden sezon başındaki gibi bir patlama beklediklerinin altını çizdiler. Sık sık sakatlanması nedeniyle verimli olamadığını kaydeden Yattara ise, "Maçlarda istediklerimi yapamadığım dönemler oldu. Çok yıprandım. Ama artık kendimi toparladım. Tek düşüncem futbol. Hiç kimse merak etmesin, özlenen Yattara kısa sürede geri dönecek" yorumunu yaptı. 

Aktuğ'un rakibi Köse 

BORDO - Mavili kulübün kasım ayı içindeki genel kurulunda başkanlık için Bahri Köse'nin de aday olmasına kesin gözüyle bakılıyor. Son seçimde Başkan Atay Aktuğ ile çekişen ve az farkla kaybeden eski başkan yardımcısı Köse'nin güçlü bir liste kurmak için hazırlık yaptığı öğrenildi. Ahmet Ağaoğlu ise, "Ne adayım, ne de Atay Aktuğ'un listesindeyim" dedi. 


</TEXT>
</DOC>
