<DOC>
<DOCNO> 269037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sonspo15.html </URL>
<DATE> 2004/09/04/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Sağlam Ligin ilk 4 haftasında istediğimiz sonuçları aldık... 
</HEADLINE>
<TEXT>

     Gaziantepspor Teknik Direktörü Nurullah Sağlam, ligin ilk 4 haftasında istedikleri sonuçları aldıklarını söyledi. 
     Nurullah Sağlam, Kamil Ocak Stadı VIP Salonu'nda, Gaziantepsporlu futbolcular İlhan ve Erdal Güneş ile birlikte basın toplantısı düzenleyip açıklamalarda bulundu ve gazetecilerin sorularını yanıtladı. 
     Gaziantepspor olarak öncelikle sezona iyi başlamayı hedeflediklerini ve deplasmanda Denizlispor maçına galibiyet parolasıyla çıktıklarını belirten Sağlam, ''İyi futbol oynamamıza karşın talihsiz bir yenilgi aldık, dolayısıyla lige istediğimiz gibi başlayamadık'' dedi. 
     Sağlam, Denizlispor maçı sonrasında yaptıkları Galatasaray, Beşiktaş ve Sakaryaspor karşılaşmalarının tümünü kazanarak 9 puan toplamayı başardıklarını ifade ederek, şunları anlattı 
     ''Şu anda önümüzde Büyükşehir Belediyesi Ankaraspor maçı var. Bizim için her zaman bir sonraki maç önemlidir. Geride kalan 4 maçı unutup dikkatimizi bu maça çevirdik. Tek amacımız Büyükşehir Belediyesi Ankaraspor maçından da 3 puan alıp tırmanışımızı sürdürmek. 
     Hedefimiz yeniden UEFA Kupası'na katılabilmek. Gaziantepspor ligin en renkli takımlarından biri olabilmek için yeniden UEFA Kupası'na katılmayı hedefliyor. Gaziantepspor, daha önce defalarca UEFA Kupası'na katıldı ve o heyecanı yaşadı. Bir kez daha Türk futbolunu Avrupa'da başarıyla temsil etmek, o heyecanı bir kez daha yaşamak istiyoruz. Sezon başında önümüze koyduğumuz hedef de buydu. Gaziantepspor her zaman başarılı olmayı hedefleyen ve başarılı olmak zorunda olan bir takımdır. Kadroma ve futbolcularıma güveniyorum, başarılı olacağımıza inanıyorum.'' İlhan ve Erdal Güneş de açıklamalarında, Gaziantepspor'un başarısı için ellerinden geleni yapmaya çalıştıklarını bildirdiler. 
     İlhan, gazetecilerin sorusu üzerine Galatasaray ya da bir başka takımdan transfer önerisi almadığını ve Gaziantepspor'un futbolcusu olduğunu söyledi. 
     
</TEXT>
</DOC>
