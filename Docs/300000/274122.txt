<DOC>
<DOCNO> 274122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/guncel/gun04.html </URL>
<DATE> 2004/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'İşkence devam ediyor' 
</HEADLINE>
<TEXT>


Son günlerde gündeme gelen işkence iddialarına bir rapor daha eklendi. İnsan Hakları İzleme Örgütü, hazırladığı Türkiye raporunda hükümete karakolların denetlenmesini önerdi 

İHSAN DÖRTKARDEŞ DHA 

İnsan Hakları İzleme Örgütü, Türkiye'de yapılan reformlara rağmen işkence ve kötü muamelenin devam ettiğini öne sürerek, hükümete, karakolların denetlenmesini önerdi. AB'nin genişlemeden sorumlu yetkilisi Günter Verheugen'ın Türkiye ziyaretinde gündeme gelen işkence iddialarının ardından, İnsan Hakları İzleme Örgütü, Türkiye raporunu açıkladı. 
Raporda, Türkiye'de alınan yasal önlemlere ve reformlara rağmen polislerin yetersiz denetlenmesi nedeniyle işkence ve kötü muamelenin devam ettiği ifade edildi. Hükümetin aldığı önlemlerin uygulanıp uygulanmadığının yetkili makamlar tarafından denetlenmesi gerektiğini belirten İnsan Hakları İzleme Komitesi Avrupa ve Orta Asya Direktörü Holly Cartner, karakollarda işkencenin önlenmesi için bağımsız gözlemcilerin ziyaretleri gibi adımlar atılabileceğini ifade etti. 
Son 5 yılda işkence ve kötü muamelenin alınan önlemler sayesinde azaldığının da vurgulandığı raporda, bazı polislerin yeni yasaları dikkate alması ve denetimlerin yapılması halinde işkence vakalarının tamamen ortadan kalkabileceğinin altı çizildi. 

6 ayda 692 şik yet 
Rapora göre, bu yılın ilk 4 ayında Başbakanlığa bağlı İnsan Hakları Başkanlığı'na gözaltındayken işkence ve kötü muamele ile ilgili 50 şik yette bulunuldu. Türkiye İnsan Hakları Derneği'ne de bu yılın ilk altı ayında 692 işkence ve kötü muamele şikayeti ulaştı. Türk İnsan Hakları Vakfı'na ise 2004'ün Ocak - Ağustos ayları arasında 597 kişi işkence, kötü muamele ve hapishane koşullarından kaynaklanan sağlık sorunları nedeniyle başvurdu. 


</TEXT>
</DOC>
