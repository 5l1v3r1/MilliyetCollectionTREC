<DOC>
<DOCNO> 256544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonsiy16.html </URL>
<DATE> 2004/07/19/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
AKP'li Kapusuz Başbakan'ın meseleden haberi olmayabilir 
</HEADLINE>
<TEXT>

     AK Parti Grup Başkanvekili Salih Kapusuz, lojmanların boşaltılmasından buyana konut ihtiyacının konuşulduğunu ve milletvekilleri ''Bir kooperatif mi kuralım'' diye düşündüğünü söyledi. Kapusuz, TBMM Başkanlığı'nın bu sırada TOKİ nezdinde girişimde bulunduğunu, bu nedenle Başbakan Recep Tayyip Erdoğan'ın meseleden haberi olmayabileceğini bildirdi. 
     AK Parti Grup Başkanlığı, TBMM'deki ihtisas komisyonları ve meclis personeli ile parlamento muhabirlerine yasama yılının tamamlanması dolayısıyla bir yemek verdi. Kapusuz, yemekte yaptığı konuşmada yoğun bir çalışma dönemi gerçekleştirildiğini belirterek, bu yemeğin ''bir teşekkür yemeği'' olduğunu ifade etti. Kapusuz, yemeğin ardından gazetecilerin sorularını yanıtlarken, milletvekili lojmanlarının boşaltılmasının ardından milletvekili arkadaşlarının konut ihtiyacının hep konuşulduğunu söyledi. ''Biz de tecrübeli milletvekilleri olarak onlara hep İşin başında sıkı tutun mümkünse ev sahibi olun. Ankara'ya gelip yerleşildikten sonra kolay kolay Ankara'dan kopup gidilmiyor dedik'' diyen Kapusuz, sözlerini şöyle sürdürdü 
     
     ''ARAŞTIRMA YAPILIYOR'' 
     ''Toplu Konut İdaresi bir proje geliştirdi. Toplu talepleri kooperatif bile kurmadan 20-30 insan bir araya gelip Biz şu bölgeden mümkünse şu nitelikte konut edinmek istiyoruz derse Toplu Konut da ilgi gösteriyor, anlaşma yaparsa gereğini de yerine getiriyor. Kurumlardan gelen talepler de karşılanıyor. 
     Milletvekilleri de bir kooperatif mi kuralım derken Meclis Başkanlığı müdahale ederek, TOKİ'ye Böyle bir talep olursa karşılar mısınız diye bir girişim yaptı. Benim bildiğim kadarıyla şu an bir araştırma yapılıyor, talebin büyüklüğü de göz önünde bulundurularak arazi bulunacak. Temelli gibi yerlerde arazi bulmak ve ucuza mal etmek mümkün olabiliyor. 
     Arkadaşlarımız Ne yapalım diye bize de soruyorlar. Doğrusu ben 35 kilometrelik bir yerde ev tercih etmem. Dolayısıyla milletvekillerinin 35 kilometre uzaktan konut sahibi olmasını doğru bulmuyorum. Bunu belki daha uygun, yakın bölgelere taşımak mümkünse onun üzerinde durmak lazım. Fiyat üzerinde de durmak lazım. Bazı arkadaşlar ev yapılmak istenen yerde yapılmış hazır konutlar bulunduğunu ve belirtilen rakamdan daha ucuza satıldığını söylüyorlar. Hem yer ve fiyat ve şartları bakımından öğrenip milletvekilleri arkadaşlarına açıklamalar yapacağız.'' Bir başka soru üzerine de Başbakan'ın haberinin olmayabileceğini ifade eden Kapusuz, ''Bu bir lojman değildir. Toplu talebi bir kurum karşılıyor. TOKİ karşılamazsa başkası yapar, müteahhit yapar. Sadece milletvekilleri değil, eski milletvekilleri ve Meclis çalışanları da imkan dahilinde bundan istifade edecek'' dedi. 
     
     ''MECLİS 15 YA DA 20 EYLÜL'DE TOPLANABİLİR'' 
     TBMM'nin olağanüstü toplantıya çağrılması konusunda da her türlü tedbirlerinin bulunduğunu ifade eden Kapusuz, ''TBMM Başkanlığı ve Hükümet'in talebi ile de Meclis toplanabiliyor. Konuyu henüz Başbakan'la bir araya gelip netleştirmedik. Ama muhtemeldir ki okulların açıldığı tarihten sonraki bir tarihte 15'i olabilir, 20'si olabilir. TBMM olağanüstü toplantıyla çalışmaya başlayabilir. Bunda ülkemiz açısından da önemli faydalar var'' diye konuştu. 
     
</TEXT>
</DOC>
