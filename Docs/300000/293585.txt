<DOC>
<DOCNO> 293585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonyas02.html </URL>
<DATE> 2004/11/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kuruyemiş ani ölümlere neden olabiliyor 
</HEADLINE>
<TEXT>

     
     İbrahim ÖZÇEKİÇ KAYSERİ, DHA 
     

ERCİYES Üniversitesi Tıp Fakültesi Güğüs Cerrahisi Ana Bilim Dalı Başkanı Doç. Dr. Fahri Oğuzkaya, kuruyemişlerin nefes borusuna kaçarak ani ölümlere neden olabileceğini, dişleri gelişmediği için bunları yutarak tüketen 0-4 yaş grubu çocuklara dikkat edilmesi gerektiğini söyledi. 
     Doç. Dr. Oğuzkaya, uzun kış gecelerinin en önemli eğlencelerinden kuruyemişleri tüketirken istenmeyen ve sonu ölümle sonuçlanabilen tatsız olayların yaşanabildiğini kaydetti. Solunum yolları tıkanmasının en önemli nedenlerinin başında gelen kuruyemişlerin özellikle 0-4 yaş grubu çocuklar açısından risk oluşturduğunu belirten Doç. Dr. Fahri Oğuzkaya, kültürel alışkanlıklar sonucu oluşan, ''Kuruyemiş çocuklar için yararlıdır'' inancının beraberinde bazı sorunları getirdiğine dikkat çekerek şunları söyledi 
     ''0-4 yaş grubu çocuklar diş gelişimini tamamlayamadığı için kuruyemişleri çiğneyemiyor. Ağlama, öksürme, gülme ve konuşma gibi hareketler sırasında nefes borusuna kaçan kuruyemişler ani çocuk ölümlerine neden oluyor. Nefes borusundaki tıkanıklık ölümü gerçekleştirecek kadar ciddi değilse bile daha sonradan düzelmesi zor olan ve büyük ameliyatlar gerektiren akciğer apsesi ve bronşektazi gibi ciddi akciğer harabiyetlerine yol açıyor. Bu konuda ailelere büyük sorumluluklar düşmektedir. Küçük yaştaki çocuklara kesinlikle kuruyemiş verilmemelidir.'' Doç. Dr. Oğuzkaya, okul çağındaki çocuklarda da kalem kapağı ya da plastik oyuncak parçalarının nefes borusunu tıkama riskinin her zaman bulunduğunu söyledi. 
     
</TEXT>
</DOC>
