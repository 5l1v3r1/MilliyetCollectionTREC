<DOC>
<DOCNO> 291673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sondun04.html </URL>
<DATE> 2004/11/24/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Kiev'de gece sakin geçti, muhalifler sabah yeniden toplanmaya başladı 
</HEADLINE>
<TEXT>

     Ukrayna'nın başkenti Kiev geceyi sakin geçirirken, muhalif lider Viktor Yuşçenko yanlıları, sabah erken saatlerde kent merkezinde yeniden toplanmaya başladılar. 
     Muhalefet yöneticilerinin, yandaşlarını gece evlerinde dinlenmeye ve sabah yeniden toplanmaya çağırmalarına karşın bin kadar Yuşçenko taraftarı, geceyi Ukrayna devlet başkanlığı sarayı önünde kurdukları çadırlarında, bir bölümü de Bağımsızlık Meydanı'nda geçirdi. 
     Muhalif göstericilerden birçoğu, Viktor Yuşçenko'nun kampanyasında kullandığı renk olan turuncu yağmurluklar giydiler. 
     Ukrayna'da pazar günü yapılan devlet başkanlığı seçimlerinin ardından ortaya çıkan siyasi krizi çözmek amacıyla iktidar ve muhalefet temsilcilerinin bugün biraraya gelmeleri bekleniyor. 
     
</TEXT>
</DOC>
