<DOC>
<DOCNO> 292459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sontur36.html </URL>
<DATE> 2004/11/26/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Ümraniye'de taksicinin boğazını kestiler .. 
</HEADLINE>
<TEXT>

     Ümraniye'de bir taksi şoförü, boğazı kesilerek öldürüldü. 
     Alınan bilgiye göre, bir ihbarı değerlendiren polis ekipleri, Dudullu Adem Yavuz Mahallesi Sevap Sokak üzerindeki boş arazide boğazı kesilerek öldürülmüş bir kişinin cesedini buldu. 
     Yapılan incelemede, cesedin, Ümraniye'deki bir taksi durağına bağlı olarak çalışan 34 TJP 06 plakalı aracın şoförü Erdoğan Çetin'e 27 ait olduğu belirlendi. 
     Çetin'in kullandığı ve gasp edildiği anlaşılan taksi ise yapılan aramalara rağmen henüz bulunamadı. 
     Erdoğan Çetin'in çalıştığı taksi durağındaki bazı şoförler, 3 aydır durağa bağlı olarak sürekli gece çalışan Çetin'in, dün akşam saatlerinde aracına binen bir müşteriyle buradan ayrıldığını ve daha sonra kendisinden haber alamadıklarını anlattılar. 
     Çetin'in 8 aylık hamile olan eşi Banu Çetin ve yakınları ise olayın ardından polis merkezine gitti. 
     Taksici Çetin'in üzerindeki paraların alınmadığına dikkati çeken polis yetkilileri, soruşturmanın sürdürüldüğünü bildirdiler. 
     
</TEXT>
</DOC>
