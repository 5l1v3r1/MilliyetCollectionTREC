<DOC>
<DOCNO> 262329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/yazar/kohen.html </URL>
<DATE> 2004/08/11/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Sıkıntılı komşuya destek 
</HEADLINE>
<TEXT>


Başbakan Recep Tayyip Erdoğan'ın bugün Gürcistan'a yapacağı iki günlük ziyaret, bu ülkenin çok sıkıntılı bir dönemine rastlıyor. 
Gerçekten kuzeydoğu komşumuzun şu sırada başı dertte. Abhazya ve Güney Osetya'nın yanı sıra şimdi Acaristan'da da ayrılıkçı hareketler, ülkeyi bölünme tehlikesiyle karşı karşıya getiriyor. Rusya'nın bu hareketleri desteklemesi, Tiflis ile Moskova arasında gerginlik yaratıyor. ABD'nin Gürcistan'ın yanında yer almasıyla Kafkasya giderek dış güçlerin tehlikeli oyunlarına sahne oluyor... 
Geçen ocakta "kadife devrimi" sonunda iktidara gelen Cumhurbaşkanı Mikail Saakaşvili, bir yandan ülkenin cılız ekonomisini canlandırmaya uğraşırken, bir yandan da ülkenin toprak bütünlüğünü koruma, ayrılıkçıları kontrol etme ve dış müdahaleleri de önleme çabası içinde... 

Türkiye'nin Gürcistan'la, bu ülkenin bağımsızlığa kavuştuğu 1991'den beri, çok yakın ilişkileri olmuştur. Bu dostluk ve işbirliği havası, eski Başkan Şevardnadze'yi iktidardan uzaklaştıran "kadife devrimi"nden sonra da devam etmiştir. 
Gürcistan için Türkiye çok önemli bir bölgesel güçtür. Tiflis siyasal ve ekonomik destek için hep Ankara'ya güvenmiştir. Türkiye de Gürcistan'ın iç ve dış meselelerine daima anlayış göstermiş ve ona arka çıkmıştır. Gürcistan'ın birliği ve istikrarı birçok bakımdan - ve bu arada özellikle Bakü - Tiflis - Ceyhan boru hattı projesinin hayata geçirilmesi açısından - büyük önem taşıyor. 

Türkiye'nin arzusu Gürcistan'ın toprak bütünlüğü içinde yani parçalanmadan anlaşmazlık halinde bulunduğu üç bölgenin özerklik sorununu barışçıl yollardan halletmesidir. Bu yönde Türk diplomasisi gereken yardımı yapmaya da hazırdır. 
Başbakan yakın bir kaynağın deyişiyle, Tiflis'te ve ayrıca Abhazya'nın başkenti Batum'da yapılacak görüşmelerde, bu mesaj verilecektir. 
Ankara bunu en iyi yapabilecek durumdadır. Çünkü tüm ilgili taraflarla diyalog halindedir ve hissedilir bir ağırlığa da sahiptir. 
Tiflis'teki ve Batum'daki temaslarda Başbakan Erdoğan, tarafların özellikle son zamanlarda ciddi gerginliklere yol açan sert demeçlerden ve davranışlardan kaçınmaları çağrısında bulunacaktır. Örneğin geçen hafta Cumhurbaşkanı Saakaşvili Washington'u ziyaretinde, Rusya'ya müdahaleleri nedeniyle çatmış, bunun iki ülkeyi karşı karşıya getireceği uyarısında bulunmuştu. Moskova da buna sert tepki göstermişti. 
Bu tür sürtüşmelerin kimseye yararı olmayacağı açık. Tarafların Türkiye'nin bu konudaki samimi tavsiyelerine kulak vermesi iyi olur... 

Gürcistan seyahati Ankara'nın başlattığı "komşularla yakın ilişki kurma" stratejisinin bir parçası ve bu bağlamda gerçekleştirilen ziyaretler dizisinin yeni bir halkasını oluşturuyor. 
Başbakan'ın Gürcistan'ı izleyecek olan diğer "komşu ziyareti", Atina'ya olacak ama o "resmi bir fonksiyon"dan çok, olimpiyatların açılışını Başbakan Karamanlis'le birlikte izlemek içindir... 



</TEXT>
</DOC>
