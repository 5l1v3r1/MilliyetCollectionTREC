<DOC>
<DOCNO> 267027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/guncel/agun.html </URL>
<DATE> 2004/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez ölçüyü kaçırdı 
</HEADLINE>
<TEXT>


Necef'teki ABD operasyonunda ölen Iraklılar için Fatih Camii'nde gıyabi cenaze namazı kılındı. Namaz sonrası konuşan Vakit yazarı Dilipak, "Necef benim için Çanakkale'den bin kat daha faziletlidir" dedi 

DİNÇER ŞEREF İstanbul 

Vakit gazetesi yazarı Abdurrahman Dilipak, Irak'ın Necef kentinde ABD askerlerine direnen Iraklılara atıfta bulunarak, "Necef benim için Çanakkale Zaferi'nden daha faziletlidir" dedi. Necef'teki olaylarda ölen Iraklı direnişçiler için dün Fatih Camii'nde gıyabi cenaze namazı kılındı. Türbanlı kadınların erkeklerle yan yana önlerde saf tuttuğu namazın ardından bir konuşma yapan Dilipak, şunları söyledi "Bugün Irak halkının başına gelenler, eğer bu ateş burada söndürülmeyecek olursa zalimlere yardım, yataklık, uşaklık, işbirlikçiler edenlerle birlikte içimizdeki beyinsizlerin işledikleri yüzünden helak ateş bizi de yakalar. Necef'teki mücadele insanlık onurudur. Biraz önce hutbede bize Çanakkale Savaşı'nın mücahitlerinin ne yüce bir değer için savaştıkları anlatıldı. Necef benim için Çanakkale'den bin kat daha faziletlidir." 
Necef'ten sonra sıranın Mescid - i Aksa'ya geleceğini öne süren Dilipak, yapılan direnişin Kudüs müdafaası, Medine müdafaasından farksız olduğunu söyledi. 

Alevilere çağrı 
Dilipak şöyle devam etti 
"Türkiye'deki Hanefi Müslümanların bu mücadeleyi daha sıcak bir yakınlıkla takip etmeleri için illaki İmam - ı Azam Ebu Halife'nin camisine, türbesine mi saldırı düzenlenmesi gerekir. Hz. Ali bizim halifemizdir. Nerede o cemevlerinin devamlı müdafaasını yapan Alevi kardeşlerim, gelsenize. Evimize girildi, kutsalımıza tecavüz edildi." 
Avluda toplanan kadın, erkek ve çocuklardan oluşan yaklaşık bin kişilik grup da ABD'ye tepki gösterdi. Necef'teki direnişin simgesi haline gelen Şii lider Mukteda El Sadr'ın posterlerini taşıyan grup, "Küresel saldırıya küresel intifada" diye slogan attı. Bu arada bir kadının elindeki dövizde ise diğerlerinden farklı bir slogan vardı "Zalimler için yaşasın cehennem." 
Grup, namazın ardından tekbir getirerek dağıldı. 

Türbanlı kadınlar erkeklerle saf tuttu 

ABD'yi protesto etmek isteyen kadın, erkek ve çocuklardan oluşan bin kişi, Fatih Camii avlusunda toplandı. Sloganlar atıp Necef direnişinin simgesi Sadr'ın posterini taşıyan grup, daha sonra gıyabi cenaze namazı kıldı. Türbanlı kadınların erkeklerle yan yana ön sıralarda saf tuttuğu namaza Vakit yazarı Abdurrahman Dilipak da katıldı. Grup, namazın ardından tekbir getirerek dağıldı. 


</TEXT>
</DOC>
