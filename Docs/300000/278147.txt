<DOC>
<DOCNO> 278147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sontur19.html </URL>
<DATE> 2004/10/07/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Türklerin 'Guinness' merakı bir başka... İşte en ilginç rekor denemeleri 
</HEADLINE>
<TEXT>

     Türkiye'de adını dünyanın en ilgi çekici rekorlarının kayıtlı olduğu ''Guinness Rekorlar Kitabı''na yazdırmak isteyen çok sayıda kişi ve kurum, ilginç denemelerle, Guinness'in Türkiye fahri temsilcisi Prof. Dr. Orhan Kural'a başvuruyor. 
     İTÜ Maden Fakültesi Öğretim Üyesi Prof. Dr. Orhan Kural, AA muhabirine yaptığı açıklamada, Türkiye'de Guinness Rekorlar Kitabı'na duyulan merakın her geçen gün arttığını söyledi. 
     Kitapta, Türkiye'den şu ana kadar 13 rekorun yer aldığını anlatan Kural, ''Müracaatlar hızla devam ediyor. Hatta bana hocam lüzumsuz işlerle niye uğraşıyorsun diyorlar. Ben bunu lüzumsuz görmüyorum. Geçtiğimiz günlerde gözünden süt fışkırtarak adını kitaba yazdırmayı başaran İlker Yılmaz'ın rekoru dünyada 11 bin basın organında yer aldı. Böylelikle Türkiye'nin de tanıtımı yapılıyor'' dedi. 
     
     GÜNDE EN AZ ÜÇ BAŞVURU GELİYOR 

     Kural, kendisine günde en az üç başvuruda bulunulduğunu, bunların içinde çok ilginç ve kendini güldüren müracaatların da yer aldığını ifade ederek ''UFO'larla konuştuğunu iddia eden kişiden tutun da en uzun bulmacayı hazırladığını, en uzun dili olduğunu söyleyene kadar birçok kişi bana geliyor. Bunları çok sıkı inceledikten sonra ancak başvurularını yapabiliyoruz'' diye konuştu. 
     Bugüne kadar kendisine yapılan tüm başvuruları not ettiğini belirten Kural, isimlerini duyurabilmek için rekorlar kitabıyla en fazla belediyelerin ilgilendiğini kaydetti. 
     Prof. Dr. Kural, adını rekorlar kitabına yazdırmak isteyen kişi ya da kurumların önce kendisine başvurmaları gerektiğini, bir ön çalışma yaptıktan sonra müracaatta bulunulmasının daha doğru olduğunu bildirdi. 
     
     İLGİNÇ DENEMELER 

     Kural'ın verdiği bilgiye göre, bugüne kadar Guinness Rekorlar Kitabı'na girebilmek için yapılan ancak sonuç alınamayan başvurulardan bazıları şöyle 
     -Telefonla Kural'a ulaşan bir kişi, ''Çile Bülbülüm'' şarkısındaki ''Çile'' kelimesini 20 saniye söyleyebildiğini belirterek, Rekorlar Kitabı'na başvurdu. 
     - Ben dünyada UFO'larla canlı bağlantı kurabilen tek kişiyim diyen bir kişi, kitapta adının yer almasını isterken, Ankara'dan arayan bir başka rekor meraklısı ise ''Kurtlar Vadisi'' dizisindeki ''Çakır'' rolünü canlandıran Oktay Kaynarca'nın otomobiline dünyanın en büyük akvaryumunu yerleştirdiğini söyleyerek, Guinness'e girmek istediğini bildirdi. 
     -Yine Ankara'dan bir kişi, bir günde 9.7 kilogram verebileceğini söyleyerek Kural'ın kapısını çalarken, bir Yalovalı ise yazdığı 2003 mısra uzunluğundaki aşk şiiriyle rekortmen ilan edilmesini istedi. 
     -Trabzon'un Of İlçesi'nden bir kişi, 200 film makarasıyla ev yaptığı, İstanbul'dan bir kadın, iki çocuğunun doğum tarihleriyle kendisinin doğum tarihinin aynı olduğu için Rekorlar Kitabı'na girmek istediğini bildirirken, Guinness sevdalısı bir Ankaralı, içinde 25 bin 200 kare ve 7 bin 780 soru bulunan dev bulmaca hazırlayarak, adını kitaba yazdırma girişiminde bulundu. 
     
</TEXT>
</DOC>
