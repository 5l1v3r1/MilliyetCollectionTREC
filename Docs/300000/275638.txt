<DOC>
<DOCNO> 275638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonsiy01.html </URL>
<DATE> 2004/09/28/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
CHP'de seçim kulisi hızlandı... 
</HEADLINE>
<TEXT>

     TBMM'nin 1 Ekim'de açılmasıyla birlikte CHP'de yaşanacak Grup başkanvekillikleri ve TBMM Başkanlık Divanı seçimleri için kulis çalışmaları hız kazandı. 
     Meclis'in açılacağı 1 Ekim Cuma günü grup toplantısı yapacak olan CHP, grup başkanvekillikleri ve Grup Yönetim Kurulu üyeliği seçimlerini de gerçekleştirecek. Üç grup başkanvekilliği için kıyasıya bir yarışın yaşanacağı CHP'de, mevcut grup başkanvekilleri Haluk Koç, Ali Topuz ve Kemal Anadol'un aday olmasına kesin gözüyle bakılırken, Yalova milletvekili Muharrem İnce de adaylık için nabız yokluyor. 
     Bu arada Baykal'a yakın isimler ise Daha önce de bu görevi yapan Ankara Milletvekili Oya Araslı'yı ikna etmeye çalışırken, geçen yasama yılında bu göreve talip olan ancak seçilemeyen Araslı'nın yeniden adaylığa pek sıcak bakmadığı belirtiliyor. 
     CHP'de, Meclis Başkanı seçiminin ardından yapılacak Başkanlık Divanı için de çok sayıda aday ortaya çıktı. 
     CHP'ye düşen bir Başkanvekilliği, bir idare amirliği ve üç katip üyelik için pek çok aday ortaya çıkmaya başladı. Halen Meclis Başkanvekilliği görevini yürüten Yılmaz Ateş'in yeniden adaylığına kesin gözüyle bakılırken, Bursa Milletvekili Ali Dinçer, Tekirdağ Milletvekili Enis Tütüncü, Kocaeli Milletvekili Sefa Sirmen, Ankara milletvekili Muzaffer Kurtulmuşoğlu, Samsun Milletvekili İlyas Sezai Önder ve son olarak da Genel Başkan Baykal ile görüşerek bu göreve talip olan İzmir milletvekili Canan Arıtman'ın aday olacağı ifade ediliyor. CHP'de idare amirliği için de kıyasıya bir yarış yaşanacak. Kırıkkale Milletvekili Halil Tiryaki, Denizli Milletvekili Haşim Oral, Iğdır Milletvekili Yücel Artantaş, Kırklareli Milletvekili Mehmet Siyam Kesimoğlu ve Balıkesir milletvekili Orhan Sür, halen bu görevi sürdüren Erdoğan Yetenç'e rakip olacaklar. CHP'de katip üyelikler için de mevcut üyeler Türkan Miçooğulları, Yaşar Tüzün ve Ahmet Küçük'ün yanısıra Tokat milletvekili Feramuz Şahin, Kırşehir milletvekili Hüseyin bayındır, Şanlıurfa Milletvekili Turan Tüysüz, Ankara Milletvekili Zekeriya Akıncı ve Edirne Milletvekili Rasim Çakır bu göreve talip olduğunu açıkladı. 
     
</TEXT>
</DOC>
