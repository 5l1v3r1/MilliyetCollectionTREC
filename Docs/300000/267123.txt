<DOC>
<DOCNO> 267123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sondun19.html </URL>
<DATE> 2004/08/28/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
ETA, yine Galisya'da bomba patlattı... 
</HEADLINE>
<TEXT>

     İspanya'nın kuzeyindeki Bask Bölgesi'nin bağımsızlığı için mücadele eden terör örgütü ETA, Galisya Bölgesi'ndeki Santiago de Compostela kentindeki bir parkta bomba patlatırken, olayda yaralanan olmadığı açıklandı. 
     İspanya'nın kuzeyindeki turistik bölgelerinde yaz boyunca bombalı terör eylemlerinde bulunan ETA, geçtiğimiz hafta Galisya Bölgesi'nde iki yat limanında bomba patlatarak 5 kişinin hafif yaralanmasına neden olmuştu. ETA, bu kez Galisya Bölgesi'nin başkenti olarak sayılan Santiago de Compostela'da bir park içinde bombalı eylem gerçekleştirirken, saat 12.00 sıralarında patlayan etkisi çok düşük olan bombanın can ve mal kaybına neden olmadığı belirtildi. 
     Yetkililer, ETA'nın daha önceki tüm saldırılarında olduğu gibi bugün de bir basın kuruluşunu telefonla arayarak bombayı önceden haber verdiğini söyledi. 
     Verilen bilgilerde, kendisini ETA üyesi olarak tanıtıp Gara adlı Galisya Bölgesi'nin gazetesini telefonla arayan bir kişinin, Santiago de Compostela'da şehir merkezinde ve La Coruna'da 2 bombalı eylemde bulunulacağını duyurduğu ifade edildi. 
     Polis ve bomba imha ekipleri, La Coruna kentinin tarihi ve turistik yerlerinde bomba aramaya devam ediyor. 
     ETA, Temmuz ve Ağustos ayı içinde bugünkü eylemiyle birlikte kuzeydeki Galisya, Asturias ve Cantabria bölgelerinde 7 kez bombalı saldırıda bulundu. 
     
</TEXT>
</DOC>
