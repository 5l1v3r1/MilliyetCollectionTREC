<DOC>
<DOCNO> 260760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sondun18.html </URL>
<DATE> 2004/08/05/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
NATO bayrağı hafta sonu Irak'ta... 
</HEADLINE>
<TEXT>

     Irak güvenlik birimlerinin eğitimine ilişkin görevlerine başlayacak NATO subaylarının ilk bölümü bu hafta Bağdat'a gidiyor. 
     İttifak kaynakları, NATO Avrupa Kuvvetleri Komutanlığı'ndan SHAPE ve İtalya ile ABD'deki komutanlıklardan, değişik tabiyetlerden 8 kadar subaydan oluşan ilk grubun hafta sonuna kadar Bağdat'ta olacağını, bu gruba gelecek hafta 40 kadar subayın daha katılacağını bildirdiler. 
     Hollandalı general Carel Hilderink yönetiminde görev yapacak NATO ekibi, Irak güvenlik birimlerini, ''ülke içinde ve dışında'' eğitme görevi üstlendi. 
     NATO'nun 26 müttefiki, İstanbul zirvesinde, Iraklıların ittifak üyeleri tarafından eğitimine yeşil ışık yakmışlar, ancak yer, zaman ve uygulama koşullarını somut olarak belirlemeyerek, kararı daimi temsilcilerden oluşan NATO Konseyi'ne NAC bırakmışlardı. 
     NAC, İstanbul zirvesinde alınan kararlar doğrultusunda Irak'taki güvenlik birimlerinin eğitimine destek amaçlı operasyonların somut uygulama şekilleri konusunda geçen cuma günü uzlaşmaya varmıştı. 
     ABD'nin NATO Daimi Temsilcisi Büyükelçi Nicholas Burns, NAC kararını, ''Bu, NATO bayrağının Bağdat'ta dalgalanacağı anlamına geliyor'' diyerek, memnuniyetle değerlendirmişti. 
     Bugüne kadar Irak'taki müttefiki Polonya'ya lojistik destek sağlamakla yetinen NATO, ilk defa kurum olarak bu ülkede görev üstleniyor. Bu görevi yapacak subayların verecekleri raporlar çerçevesinde, eylül ayında, ittifakın Irak'ta, eğitim alanındaki etkinliğinin genişletilmesi yöntemleri ele alınacak. 
     
</TEXT>
</DOC>
