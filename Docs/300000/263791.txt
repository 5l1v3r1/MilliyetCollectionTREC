<DOC>
<DOCNO> 263791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/soneko05.html </URL>
<DATE> 2004/08/16/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Petrol yeni haftaya da rekorla başladı... 
</HEADLINE>
<TEXT>

     Geçen haftayı tarihi zirvelerinde kapatan ham petrol fiyatları, yeni haftaya da yeni rekorlarla girdi. 
     New York Ticaret Borsası'nda işlem gören hafif türü ham petrolün varil fiyatı, 21 yıllık borsa tarihinin en yüksek değeri olan 46.90 dolar seviyesine ulaştı. 
     Dünyanın 5'inci büyük petrol ihracatçısı Venezuella'da hafta sonu gerçekleştirilen Devlet Başkanı Hugo Chavez'in geleceğini belirleyecek referandum sonuçlarıyla ilgili belirsizliğin sürmesi ve Irak'ta aralıksız süren çatışmalar, olumsuz gelişmelere karşı hassas olan petrol piyasasında yeni zirvelerin gerçekleşmesine zemin oluşturdu. 
     Son gerçekleşen yükselişlerle birlikte ham petrol fiyatları New York Ticaret Borsası'nda, 1 yıl öncesine göre yüzde 50'nin üzerinde değer kazanmış oldu. Venezuella devlet petrol şirketi PDVSA Başkanı Ali Rodriguez ham petrol fiyatlarının bu hafta içinde 47-48 dolarları görebileceğini belirterek, ''50 dolar seviyesi bir mıknatıs gibi piyasaları çekiyor. Sanırım bu seviyeye bir deneme olacak'' diye konuştu. 
     Velezuella'daki referandumdan Başkan Chavez'in galip çıkacağını tahmin ettiğini belirten Rodriguez, ''Bundan sonra ülkede istikrarlı bir dönem yaşanır. Çünkü petrol işçileri üzerinde politik kampanya baskıları oluşmaz'' dedi. 
     
</TEXT>
</DOC>
