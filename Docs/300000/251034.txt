<DOC>
<DOCNO> 251034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/spor/spo15.html </URL>
<DATE> 2004/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Serena tam yol 
TENİSTE yılın üçüncü ve en önemli Grand Slam turnuvası sayılan Wimbledon'da tek bayanların bir numaralı seribaşı Birleşik Amerikalı Serena Williams, Fransız Stephanie Foretz'i 6 - 0 ve 6 - 4'lük setlerle yenerek üçüncü tura yükseldi. Turnuvanın 2 numaralı seribaşı Rus Anastasia Myskina ise Amerikalı Arny Frazier'a 4 - 6, 6 - 4, 6 - 4'lük setlerle mağlup olarak erken havlu attı. 

Fener son sürat 
BASKETBOLDA iddialı bir takım kurmak için kolları sıvayan Fenerbahçe, Efes Pilsen'in kaptanı Ömer Onan'ı renklerine bağladı. 26 yaşındaki yıldız basketbolcuyla her konuda anlaşmaya varıldı. Sarı - Lacivertliler, uzun bir sakatlık dönemi geçiren Hüseyin Beşok'u da ikna etmeye çalışıyor. 

Çayır şenleniyor 
643. Tarihi Kırkpınar Yağlı Güreşleri dün Ağa Mustafa Altunhan'ın, Edirne'de kent girişinde karşılanmasıyla resmen başladı. Altunhan, daha sonra Pehlivanlar Mezarlığı'na giderek, çelenk bıraktı ve dua etti. Teşvik ve tozkoparan müsabakalarıyla güreşler başladı. 

Hırvat sınavı 
VOLEYBOL Erkek Milli Takımımız, Avrupa Ligi'ndeki son iki maçında karşılaşacağı Hırvatistan ile ilk sınavını bugün 13.30'da Ankara Atatürk Salonu'nda yapacak. Bu arda Federasyon Başkanı Hüsnü Can, Rus Bayan Milli Takımı'nı tercih eden Chackova'ya "Bizi para için sattı" tepkisini gösterdi. 

Rize atakta 
ÇAYKUR Rizespor, Bulgar futbolcular Georgi İvanov, Daniel Borimirov, kaleci Zdravkov ve Georgi Peev'e transfer teklifinde bulundu. Bu oyuncular için yanıt beklenirken, Yusuf Namoğlu ve Bülent Albayrak'ın Bulgaristan'a gideceği açıklandı. 

Malatya'da iki imza 
MALATYASPOR, dün Gençlerbirliği'nden Bülent Akın ile Galatasaray'dan Eyüp Kaymakçı'yı renklerine bağladı. İkişer yıllık imza atan iki oyuncu, "Çok mutluyuz. Başarılı olmak istiyoruz" dediler. 

Mustafa Abi, Efes'te 
BASKETBOLDA yeni sezon için transfer çalışmalarını sürdüren Efes Pilsen, geçen sezon Beşiktaş'ta forma giyen Mustafa Abi'yi kadrosuna dahil etti. Tecrübeli oyuncu ile iki yıllık sözleşme imzalandı. 



</TEXT>
</DOC>
