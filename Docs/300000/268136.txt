<DOC>
<DOCNO> 268136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/soneko15.html </URL>
<DATE> 2004/09/01/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Fareler için koşu bandı ihraç ediyoruz... 
</HEADLINE>
<TEXT>

     Son yıllarda tıbbi cihaz üretiminde önemli mesafe alan Türkiye'de bir firma, ABD, İngiltere ve Almanya gibi pek çok ülkeye fareler için koşu bandı ihraç etmeye başladı. 
     Tıbbi malzeme alanında 11 yıldır faaliyet gösteren ve merkezi Ankara bulunan Commat Limited Şirketi'nin Genel Müdürü Mehmet Ali Yıldız, bugüne kadar tıbbi cihazların büyük bölümünü ithal eden Türkiye'nin son yıllarda tıbbi cihaz üretiminde önemli aşam kaydederek bu ürünleri ihraç etmeye başladığını belirtti. 
     Yıldız, ürettikleri tıbbi cihazlar arasında, denek hayvanlarının doku parçasının ilaçlara karşı gösterdiği değişimi anlamaya yarayan ''İzole organ banyosu'' ile ''treadmill'' adı verilen denek fareler için kullanılan koşu bandının da bulunduğu söyledi. 
     Özellikle fare koşu bandının yurt dışında büyük talep gördüğünü anlatan Yıldız, ''Bu bantlardan başta ABD, İngiltere ve Almanya olmak üzere yaklaşık 30 ülkeye ihraç ediyoruz. Tanesini 7 bin dolara sattığımız fare koşu bantları, en çok tıbbi araştırma yapılan üniversite laboratuvarları tarafından talep ediliyor. Türkiye'de aynı üründen şu ana kadar Ankara, Hacettepe ve Cerrahpaşa Tıp Fakülteleri'ne sattık'' dedi. 
     Üretimi ileri bir teknoloji gerektiren ve son derece hassas ölçüm yapabilen fare koşu bandının Türkiye'de ilk ve tek üreticisi olduklarını vurgulayan Yıldız, şunları kaydetti 
     ''İsteğe bağlı olarak 2, 4 ve 6 fare kapasiteli olarak ürettiğimiz koşu bantlarının eğimi, eksi 10 ile artı 30 derece arasında ayarlanabiliyor. Bant üzerindeki hayvanların rahat ve güvenli koşabilmesi için koşu parkurları ayrı ayrı bölmelerden oluşuyor. Şeffaf bir madde ile hayvanların dış koşullardan izole edildiği kapalı bölme, özel tasarlanan bir fan yardımıyla havalandırılıyor. Ayrıca bu koşu bandı, saatte 10 ile 30 kilometre arasında değişen hızlarda çalıştırılabiliyor.'' Yıldız, fare koşu bandının da aralarında bulunduğu tüm tıbbi malzeme ihracatlarının, 2003 yılında yaklaşık 1 milyon doları geçtiğini, bu yılki hedeflerinin ise 4 milyon dolar rakamını yakalamak olduğunu sözlerine ekledi. 
     
</TEXT>
</DOC>
