<DOC>
<DOCNO> 270147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sontur14.html </URL>
<DATE> 2004/09/08/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
1.5 yaşındaki kızı annesi mi öldürdü 
</HEADLINE>
<TEXT>

     Mustafa İNSAN - MERSİN DHA 
MERSİN'de içtiği tarım ilacından ölen 1.5 yaşındaki Büşra Köroğlu'nun babası 24 yaşındaki Ali Köroğlu, kızının, eşi 22 yaşındaki Figen, kayınpederi Mustafa ve kayınvalidesi Sabır Sünger tarafından öldürüldüğünü iddia etti. Anne, dede ve anneanne gözaltına alındı. 
     Ayvagediği Beldesi Sinap Yaylası'nda önceki gece meydana gelen olayda, 1.5 yaşındaki Büşra Köroğlu, tarım ilacı içerek zehirlendi. Devlet Hastanesi'ne götürülen küçük kız burada hayatını kaybetti. 
     Kızının, eşi, kayınvalidesi ve kayınpederinin evde olduğu bir sırada tarım ilacı içmesinden şüphelenen Ali Köroğlu, Büşra'nın öldürüldüğünü ileri sürdü. 
     Cumhuriyet Savcılığı'na başvuran Ali Köroğlu, "Eşimle aramızda problem vardı. Bu yüzden uzun zamandır geçimsizlik içindeydik. Hatta eşimin beni aldattığını düşünüyorum. Birkaç kez telefonla biriyle konuşurken yakaladım. Eşimin anne ve babası da bizi ayırmak istiyordu. Benden kurtulmak için birlik olup çocuğumu zehirlediler'' dedi. 
     Devlet Hastanesi morgunda otopsisi yapılan küçük kızın tarım ilacından zehirlenerek öldüğü kesinlik kazanırken, Figen Köroğlu'nun isimleri belirlenemeyen iki kuzeni Ali Köroğlu'na yumrukla saldırdı. Hastane önünde saldırıya uğrayan Ali Köroğlu, polise sığındı. 
     Figen Köroğlu ile Sabır ve Mustafa Sünger gözaltına alındı. Kayınvalide Sabır Sünger'in savcıya verdiği ifadede, ilacı çocuğa farkında olmadan şurup diye içirdiğini söylediği ileri sürüldü. Olayla ilgili soruşturmanın sürdüğü belirtildi. 
     
</TEXT>
</DOC>
