<DOC>
<DOCNO> 290564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/siyaset/axsiy01.html </URL>
<DATE> 2004/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Atının adı Europa 
</HEADLINE>
<TEXT>


Günther Verheugen, bilinmeyen yönlerini Güneri Cıvaoğlu'na anlattı. Kedileri, köpeği Mozart dinliyor. Verheugen, Sultanahmet'te gün doğumunu seyretmiş 

HABER MERKEZİ 


Türkiye'nin Avrupa Birliği ile pazarlığında adı en öne çıkan isim olan Günther Verheugen, artık "AB Komisyonu'nun genişlemeden sorumlu üyesi" değil. Verheugen, AB'nin en büyük genişleme hamlesini de içeren 5 yıl sürdürdüğü bu görevden, "Komisyon'un sanayi ve girişimlerden sorumlu Başkan Yardımcılığı"na geçerken, ilk kez bilinmeyen yönlerini anlattı. 
Verheugen, "Şeffaf Oda Güneri Cıvaoğlu'yla Söyleşi" programına konuk oldu. Kanal D'de bugün saat 13.00'te yayımlanacak programda, Cıvaoğlu'nun sorularını yanıtlayan Verheugen'in atının adı "Europa", yani Avrupa. 
Mayıs ayında, eşi tarafından doğum günü armağanı olarak satın alınan atın öyküsü ilginç. Europa, kesilip sosis yapılmak üzere İsveç'ten İtalya'ya gönderilirken, Bayan Verheugen tarafından alınmış. Terk edilmiş, sakat ya da ölüm yolculuğundaki hayvanların bakımını üstlenen, Polonya'daki bir tabii parkta onlara doğal ortamda yaşama olanağı sağlayan bir vakfa verilen atın bütün harcamalarını Verheugen çifti karşılıyor. Verheugen, "Ona binmiyoruz, kimseyi de bindirmiyoruz, doğada keyfince yaşıyor" diyor. 
Cıvaoğlu'na, "aşkları, lakabı, viranelerde geçen çocukluğunu" da anlatan Verheugen, kedileri ve köpeğinin klasik müzik tercihinin Mozart olduğunu vurguluyor. "Ancak üçü de Mahler'den nefret ediyorlar" diye ekliyor. 

Sultanahmet'te şafak 
Bugüne kadar yayımlanmamış özel yaşamından bahsederken Diyarbakır'da, "vatandaş Verheugen" olarak karşılandığındaki duygularını, rakı ve Türk yemekleri hakkındaki düşüncelerini de paylaşan Verheugen, İstanbul'da bir şafak vakti gittiği Sultanahmet'te yaşadıklarını da "Şeffaf Oda"da anlatıyor. Türkiye'nin AB'ye tam üyelik müzakereleri için 17 Aralık'ta tarih alacağı beklentisini yineleyen Verheugen, Fransa'nın tutumunun da bu yönde olacağına inandığını vurguluyor. 
Cıvaoğlu'nun diğer konukları, Verheugen'in "büyük yıldız" diye söz ettiği Sertab Erener ve sanatçı - politikacı - gazeteci Zülfü Livaneli. Erener'in aşkları, yaşamının arka bahçesi ve projelerini paylaştığı programda, Livaneli, Türkiye - AB ilişkilerindeki dönüşümü açıklayan gizli raporlar ve yeni ufuklara değinecek. 


</TEXT>
</DOC>
