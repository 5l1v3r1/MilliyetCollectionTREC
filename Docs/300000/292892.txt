<DOC>
<DOCNO> 292892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sontur21.html </URL>
<DATE> 2004/11/28/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Kazada ölen gencin organları 7 kişiyi yaşatacak... 
</HEADLINE>
<TEXT>

     Antalya'da askere gitmeye hazırlanırken, geçirdiği trafik kazası sonucu hayatını kaybeden 19 yaşındaki gencin organları, 7 kişiye hayat verecek. 
     19 yaşındaki Mehmet Ali Özban, inşaat ustası babası Halil Özban'la birlikte bindikleri motosikletle, 26 Kasım'da trafik kazası geçirdi. 
     Ağır yaralanan Mehmet Ali Özban ve vücudunda kırıklar oluşan baba Halil Özban, SSK Hastanesi'nde tedavi altına alındılar. Beyin ölümü gerçekleşen Mehmet Ali'nin ailesi, oğullarının tüm organlarını bağışlamayı kabul etti. 
     Bu kararın ardından, zamana karşı yarış başladı. Akdeniz Üniversitesi Hastanesi'nde gerçekleştirilen operasyonla Mehmet Ali'nin pankreası Barbaros Yiğit'e, karaciğeri Şükrü Zafer Yılmaz'a nakledildi. 
     Gencin kalbinin, geçirdiği trafik kazasından etkilendiği, bu yüzden nakle uygun olmadığı belirtilirken, böbreklerinden birisinin 4 yıldır böbrek rahatsızlığı çeken 21 yaşındaki Esin Aydın'a, diğer böbreğinin de Almanya'dan gelen Sinan Satılmış 30 adlı hastaya nakledilmesi için işlemlere başlandığı bildirildi. 
     Mehmet Ali'nin kornea ve tendonlarının da uygun hastalara nakledilmek üzere alındığı öğrenildi. 
     
     AİLEDE BÜYÜK ACI 
     Mehmet Ali Özban'ın cenazesi ailesi tarafından Akdeniz Üniversitesi Hastanesi Morgu'ndan alınarak önce Çakırlar Mahallesi'ndeki evlerine getirildi. Bir süre burada bekletilen cenaze, daha sonra Büyükşehir Belediyesi Uncalı Mezarlığı'nda defnedildi. 
     Koltuk değnekleriyle geldiği mezarlıkta gazetecilerin sorularını yanıtlayan baba Halil Özban, ''Oğlum sağlık kontrollerini yaptırmış, hazır askerdi. Onu askere göndermeye hazırlanıyorduk. Bir anda yaşanan kazayla tüm hayallerimiz bitti. Doktorlarla yaptığımız konuşmanın ardından oğlumuzun organlarını bağışlama kararı aldık. O'nun öldükten sonra da insanlara hayat verdiğini bilmek bize buruk bir mutluluk yaşatıyor'' diye konuştu. 
     Acılı anne Kezban Özban ise cenaze töreninde yakınları tarafından sakinleştirilmeye çalışıldı. 
     
</TEXT>
</DOC>
