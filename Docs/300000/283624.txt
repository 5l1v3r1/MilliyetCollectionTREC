<DOC>
<DOCNO> 283624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/siyaset/siy02.html </URL>
<DATE> 2004/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, AP'yi böldü 
</HEADLINE>
<TEXT>


Hollandalı Eurlings'in Türkiye raporundaki 'işkence' ifadeleri, Avrupa Parlamentosu'nu böldü. Eski Fransa Başbakanı Rocard, "Fransa, üyeyken Cezayir'e işkence yaptı" dedi 

GÜVEN ÖZALP Strasbourg 


Hollandalı Hıristiyan Demokrat Parlamenter Camiel Eurlings tarafından hazırlanan Türkiye Raporu'nun taslağı Avrupa Parlamentosu'nu AP böldü. Hıristiyan Demokratlar tartışmayı işkence temeline oturtmaya kalkınca devreye giren eski Fransa Başbakanı, Sosyalist Parlamenter Michel Rocard, "Fransa üyeyken işkence uyguladı, kimse bir şey demedi" dedi. 
Türkiye Raportörü Eurlings, raporunda özellikle Kopenhag Kriterleri'nin yerine getirilmediğini vurguladı. Eurlings, AP Dışişleri Komisyonu'nda yaptığı konuşmada, "Teoriyle uygulama çok farklı. İnsan hakları alanında kabul edilemeyecek sayıda şik yet var. Sistematik işkence olmasa da farklı yöntemlerle uygulanan işkence ve kötü muamele mevcut. Şik yetler bunu gösteriyor" diye konuştu. Eurlings, sivil toplum örgütlerinin müzakerelerin şartlı olmasını istediğini öne sürerek, "Yeni giren 10 ülkenin adaylıklarıyla kıyaslandığında Türkiye'deki insan hakları ve demokrasi alanındaki açık çok büyük" şeklinde konuştu. 

"Rapor adil değil" 
Sosyalist grup adına konuşan Rocard, raporun adil olmadığını, Türkiye'nin katılımının yapacağı olumlu katkılardan hiç bahsetmediğinin altını çizerek, "Raporun amacı, süreci baltalamak ve müzakereleri bloke etmek. Son 10 yılda çok önemli gelişmeler kaydedildi. İşkenceden bahsediyorsunuz. Fransa, Cezayir Savaşı'nda işkence uyguladı. O zaman üyeydi ancak kimse bir şey demedi. Bunu temizlemek de yıllarını aldı" dedi. "Türkiye'ye hakaret edilmemeli" diye konuşan Rocard, Türkiye'ye "hayır" demenin AB'nin iç barışı açısından da tehlike oluşturacağını kaydetti. 
Eski AB Komisyonu üyesi İtalyan Parlamenter Emma Bonino da raporda, Türkiye'ye yönelik olarak haksızlık yapıldığını belirterek, belgenin yaklaşımını, "kaba" olarak tanımladı. 


</TEXT>
</DOC>
