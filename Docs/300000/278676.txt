<DOC>
<DOCNO> 278676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sondun24.html </URL>
<DATE> 2004/10/09/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Fransa, Türkiye'nin AB üyeliğini tartışıyor... 
</HEADLINE>
<TEXT>

     Fransa'da yayımlanan Liberation gazetesi, iktidardaki Halk Hareketi Birliği'nden UMP bir grup milletvekilinin, hükümetin görüşlerinin aksine AB'nin Türkiye müzakere açılma kararını vermeden önce parlamentoda tartışma açılmasında ısrarlı olduğunu yazdı. 
     ''Başbakan Jean-Pierre Raffarin'in, aralık ayında Brüksel'de yapılacak zirve sonrasında parlamentoda Türkiye konusunda tartışma açılmasını desteklediğini'' hatırlatan Liberation, ''UMP ile Fransa Demokrasi Birliği'nin UDF , bu tartışmanın müzakere açılma kararından önce yapılması konusunda bastırdıklarını'' bildirdi. 
     Başbakan'a yakın bir yetkilinin, ''Türkiye meselesi Raffarin'i zehirlemeye devam ediyor'' şeklindeki açıklamasına yer veren Liberation, Türkiye konusunda ulusal parlamentoda tartışma açılmasının Sosyalist Parti'yi de ikiye böldüğüne değindi. 
     Liberation, Fransa'da AB anayasasına karşı çıkan Sosyalist Partisi'nden bir grup milletvekilinin, yine aynı şekilde Türkiye ile tam üyelik müzakerelerinin açılmasına da karşı çıktığını yazdı. 
     
     LİBERAL EĞİLİMLİ UDF'NİN MECLİS VE SENATODAKİ GRUPLARI, TÜRKİYE KONUSUNDA TARTIŞMA AÇILMASINI TALEP ETMEK İÇİN KARAR ALDI 

     Fransa'da üçüncü büyük parti olan Demokrasi Birliği'nin UDF meclis ve senatodaki grupları, AB zirvesinden önce Türkiye konusunda parlamentoda tartışma açılması ve oylama yapılmasını yazılı olarak talep etmek için ortak karar aldı. 
     Paris kenti yakınlarındaki Blois kentinde alınan karardan sonra basına açıklama yapan UDF Başkanı François Bayrou, ''bu talebin parlamentodaki diğer siyasi parti üyeleri tarafından da destekleneceğine inandığını'' söyledi. 
     Bayrou, UDF'nin meclis grup başkanı Herve Morin'in, bütün milletvekillerine ve senatörlere talebe destek vermeleri çağrısında bulunan bir mektup gönderdiğini söyledi. 
     ''Anayasanın 1999 yılında yenilenen 88. maddesinin 4. bendine'' dikkati çeken Bayrou, hükümetin Avrupa kurumlarıyla ilgili belgeleri parlamentoya sunmasına bu maddenin olanak sağladığını'' öne sürdü. 
     Bayrou, hükümetin bunu parlamentoya getirmesi halinde, AB'nin Türkiye ile müzakere kararı almadan önce tartışma açılması ve sonunda karar verilmesinin gerekli olduğu görüşünü savundu. 
     Parlamentoda tek başına fazla siyasi gücü olmayan UDF, tam üyelik yerine Türkiye'ye ''ayrıcalıklı ortaklık'' verilmesini savunuyor. 
     
</TEXT>
</DOC>
