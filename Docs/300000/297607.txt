<DOC>
<DOCNO> 297607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonsiy27.html </URL>
<DATE> 2004/12/14/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
AB ile ilgili genel görüşme... Baykal ülkeyi feda etmeyin dedi 
</HEADLINE>
<TEXT>

     CHP Genel Başkanı Deniz Baykal, Türkiye'nin AB üyeliğini desteklediklerini, gereken adımları atmaya hazır olduklarını bildirerek, ''Ama devletimizin itibarını, milletimizin haysiyetini feda etmeye hazır değiliz. Türkiye, 17 Aralık'ta bir tarih almak uğruna her şeyini feda etmeye hazır bir ülke olarak gözükmemeli'' dedi. 
     Baykal, AB konusundaki genel görüşmenin öngörüşmesi sırasında yaptığı konuşmaya, Cumhuriyet tarihinin en önemli dönüm noktalarından birinde bulunulduğunu belirterek başladı. Deniz Baykal, Türkiye'nin geleceği, gelecek kuşakların refahı, saadeti ve güvenliği açısından büyük önem taşıyan bu sürecin günlük siyasi düşüncelerin bir tarafa bırakılarak değerlendirilmesi gerektiğini bildirdi. 
     TBMM'nin tarihi bir görev yapacağını vurgulayan Baykal, bu görüşmeler sonunda Meclis'in ortak iradesini yansıtacak metin üzerinde görüş birliğine varılması ve bunun dünyaya ilan edilmesi dileğinde bulundu. 
     Türkiye'nin AB üyeliği sürecinin Cumhuriyet'in kuruluşundan bu yana sergilenen çağdaş uygarlık seviyesinin üzerine çıkma arzusunun bir uzantısı olduğunu ifade eden Baykal, AB üyeliğinin Türkiye'nin çağdaşlaşma sürecinin en son halkasını oluşturacağını söyledi. Başlangıçta Avrupalı ülkelerinin gerekenleri yapması durumunda Türkiye'nin AB üyesi olacağını ilan ettiğini anımsatan Baykal, bugün de bazı Avrupalı liderlerin ''Türkiye'yi hazır olsa da tam üye yapmama'' gerektiğini dile getirdiklerine dikkati çekti. Baykal, bazılarının ''Özel statü veya imtiyazlı ortaklıktan'' söz ettiğini, bazılarının da daha ileri giderek ''topraklarının çoğu Asya'da olan bir ülkenin AB'ye giremeyeceğini'' söylediklerini ifade etti. 
     
     ''ELVERİŞSİZ SİYASET ORTAMINDA..'' 

     Bu ülkelere bazı şeylerin sorulması gerektiğini belirten Baykal, sözlerini şöyle sürdürdü 
     ''1963'de tam üyeliğimizi öngören anlaşmayı imzalarken Türkiye'nin coğrafi konumundan haberdar değil miydiniz 1949'da Türkiye'yi Avrupa Konseyi'ne daha sonra Avrupa Ekonomik İşbirliği Örgütü'ne alırken haritadaki yerini bilmiyor muydunuz Daha birkaç ay önce Güney Kıbrıs'ı üye yaparken bu adanın Avrupa haritasında yer almadığını fark etmediniz mi Bunların ciddiye alınacak tarafı yoktur. Ancak açıkça anlaşılıyor ki bazı ülkelerdeki önemli şahsiyetler ve partilerde ve bazı ülkelerde Türkiye'nin tam üyeliği yolunda yeterli siyasi irade henüz tam oluşmamıştır 
     Türkiye'nin üyelik süreci böyle elverişsiz bir siyaset ortamında Avrupa'nın gündemine girdi. Gün geçmiyor ki ülkemizi küçültücü, halkımızı incitici şeyler duymayalım. Biz Türkiye'nin AB üyeliğini destekliyoruz, gereken adımları atmaya hazırız ama devletimizin itibarını milletimizin haysiyetini feda etmeye hazır değiliz. O nedenle Hükümet'ten böyle yakışıksız küçültücü, itibar kırıcı hareket ve sözlere anında hakkettiği yanıtı vermesini bekliyoruz. Türkiye 17 Aralık'ta bir tarih almak uğruna her şeyini feda etmeye hazır bir ülke olarak gözükmemeli.'' 
     
     ERDOĞAN'A ELEŞTİRİ 

     Türkiye'nin gerekenleri yaptığı, yeni şartlar öngörülmeyeceği yönündeki açıklamalara karşın lehine olan havanın bir anda değiştiğine dikkati çeken Baykal, ''Ne oldu da hava olumsuz oldu Sadece Verheugen değil, çok sayıda liderden de olumlu rüzgarlar esiyordu. Birdenbire ne oldu Olan şu Hükümet durup dururken zinanın suç sayılmasına ilişkin bir yasa önerisi ile ortaya çıktı'' dedi. 
     Baykal, bu konuda Hükümet'i uyardıklarını ancak dinletemediklerini, Başbakan Recep Tayyip Erdoğan'ın ''Hamaset kokan açıklamalar yaptığını'' söyledi. Başbakan Erdoğan'ın bugüne kadar bu sözleri söylemesini gerektiren pek çok baskıyla karşılaştığını kaydeden Baykal, bunların başında da Kıbrıs konusunun geldiğini ifade etti. Erdoğan'ın bunlar karşısında sergilemediği tavrı zina konusunda sergilediğini öne süren Baykal, ''Bu tavrını da dinimizin bir icabını yerine getirdiği izlenimini vererek yaptı. Bu Avrupa'da büyük tepki yarattı. Sonra Başbakan bu tutumunda direnemeyeceğini gördü ve geri adım attı. Sözlerini unuttu ama Türkiye bu işten büyük yara aldı'' diye konuştu. Baykal, Başbakan Erdoğan'ın zina konusunda ''yanlış tutum'' sergilediğini öne sürerek, bunun da ''Türkiye'ye duyulan güveni azalttığını ve işi zora soktuğunu'' kaydetti. 
     Bu tartışmaların İlerleme Raporu'nu olumsuz etkilediğini bildiren Baykal, Türkiye ile yapılacak müzakerelerin ucunun açık olacağına, müzakerelerin askıya alınabileceğine raporda yer verildiğini söyledi. Raporda, Lozan Anlaşması'na açıkça aykırı olan beklenti ve önerilerin yer aldığını, tanınmayan dini ve etnik grupların azınlık statüsüne dahil edildiğini kaydeden Baykal, ayrıca Patriğin ekümenik sıfatını kullanmasına izin verilmesinin ve Ermenistan ile ilgili beklentilerin düzenlemede bulunduğunu söyledi. Bunun, sözde soykırım tanınması isteğinin üstü kapalı ifadesi olduğunu kaydeden Baykal, ayrıca Dicle ve Fırat havzaları ile ilgili isteklerde bulunulduğunu, Güney Kıbrıs'ın, Kıbrıs Cumhuriyeti olarak tanınmasının diplomatik dille önerildiğini, terör örgütü elebaşı Abdullah Öcalan'ın yeniden yargılanması için yasalarda değişiklik yapılmasının bile beklendiğini anlattı. 
     
     ''TÜRKİYE'NİN MÜCADELESİNE BÜYÜK ZARAR VERDİ'' 

     CHP Genel Başkanı Baykal, Türkiye'ye tam üyeliğin dışında çözümler öneren, diğer hiçbir aday ülkeye ''Reva görülmeyen kısıtlamalar içeren'', Lozan'a, 80 yıllık dış politikaya ters düşen bir raporun Başbakan Erdoğan tarafından ''olumlu ve dengeli'' olarak nitelenmesinin üzücü olduğunu kaydetti. 
     İç politika kaygılarıyla takınılan bu tavrın, Türkiye'nin mücadelesine büyük zarar verdiğini ifade eden Baykal, böylelikle Türkiye'nin tam üyelik dışında bir formüle razı olabileceği izlenimi de verildiğini söyledi. Baykal, Türkiye'nin ''Ne verilirse yetinileceği gibi pasif, edilgen, teslimiyetçi bir yaklaşımla'' 6 Ekim'den sonraki süreci geçirdiğini savundu. 
     Türkiye'nin ''Her sunulanı kabul etmeyeceğini'' bütün dünyanın bilmesi gerektiğini vurgulayan Baykal, bunun hep birlikte anlatılmasını istedi. Bu toplantının bile olağanüstü güç koşullarda, çok da istekli olunmadan gerçekleştirildiğini belirten Baykal, ''Geleceğimizi derinden etkileyecek büyük olayın gerçekleşmesine bir haftadan az süre kalmış, TBMM'nin tavır takınması ihtiyacını kimse hissetmemiş... Toplantının gerçekleştirilmesi ayak bağı oluşturarak bizi engellerle karşı karşıya bırakır mı, değerlendirmelerini üzüntüyle karşılıyorum'' dedi. 
     CHP Genel Başkanı Baykal, Hükümet'in engelleri aşma konusunda bir kararlılık, heyecan ve çalışma içinde olmadığını öne sürerek, ''Ne verilirse bozmayalım, kimseyi kırmayalım, verilenle yetinelim yaklaşımı içinde olduklarını görüyorum, bu tutumu yadırgıyorum. Devlet sorumluluğu taşıyanlar haksızlık yapıldığında, çifte standart uygulandığında tepki göstermeli. Maalesef bu yapılmadı'' diye konuştu. 
     
     ''TÜRKİYE'YE ADI KONULMAMIŞ ÖZEL STATÜ ÖNERİLMEKTEDİR'' 

     CHP Genel Başkanı Deniz Baykal, 17 Aralık'ta tam üyelik dışında bir ilişkiyi ima eden bir karar çıkması durumunda, bunun kabul edilebilmesinin mümkün olmadığını söyledi. 
     Baykal, TBMM Genel Kurulu'nda AB konulu genel görüşme önergelerinin öngörüşmesinde yaptığı konuşmada, 17 Aralık öncesi ortaya çıkan 3 karar tasarısı taslağında da ''ucu açık müzakereden'' söz edildiğini belirterek, 25 AB üyesi ülkenin hiçbirine müzakerelere başlarken bu ifadenin kullanılmadığını vurguladı. 
     Türkiye ile müzakereler başlarken ise ısrarla ve inatla ''ucu açık müzakereden'' söz edilmesinin ne anlama geldiğini soran Baykal, ''Bize 'siz başkasınız mı ' denilmek isteniyor. Tam üyelikle sonuçlanmayacak bir müzakere mi önerilmek isteniyor '' dedi. Karar taslağında İlerleme Raporu'nda yer alan ''işçilerin serbest dolaşımına kalıcı kısıtlama getirilebileceği'' ifadesinin değiştirilerek, ''insanların serbest dolaşımına kalıcı sınırlama'' getirilebileceğinin ifade edildiğine dikkati çeken Baykal, ''Yani üye olsak bile AB ülkelerine vize ile gideceğiz. Böyle üyelik olur mu Bu kabul edilebilir mi Türkiye'ye adı konulmamış özel statü önerilmektedir. Türkiye, bu kadar çaba göstermişken, ciddi adımlar atmışken, özel statü önerilmesi kabul edilemez'' diye konuştu. 
     Türkiye'nin yasalar çıkarmak, mevzuatında düzenlemeler yapmak ve bunları uygulamaya koymanın ötesinde de şeyler yaptığını ifade eden Baykal, şöyle dedi 
     ''Çekingen davranan bazı ülkeleri ikna etmek için milyarlarca dolarlık uçak alımı anlaşması imzalandı. Başka ülkeler böyle büyük alımlar yaptıkları zaman, pek çok avantaj elde ederler. Devlet başkanları bu ülkeleri ziyaret eder, bu alımı telafi edici tavizler istenir. Siyasi alanda o ülkelerin çıkarları doğrultusunda tavırlar sergilenir. Bizde ne oldu Bu alım sözleşmesinin imzalanmasından sonra ilgili ülkelerin devlet başkanları ortak basın toplantısı bile yapmaya yanaşmadı. Öngörülen basın toplantısı, Türkiye'ye haber bile verilmeden iptal edildi. Siyasi açıdan ne yaptılar ertesi gün Paris'e dönen Fransa Cumhurbaşkanı, ikisi Türkiye'nin üyeliğini dışlayan, biri de Fransız halkının insafına bırakan 3 senaryoyu açıkladı. 
     Şimdi merak ediyorum o uçak alım anlaşmaları konusunda hükümetinizin yaklaşımında bir değişme var mıdır, yok mudur '' Avrupa Parlamentosu'nun bir karar tasarısı hazırladığını, bugün ona son şeklinin verileceğini ifade eden Baykal, orada ''Türkiye'nin üyeliği, bütün şartlar yerine getirilse bile Avrupa'nın hazmetme kabiliyetine bağlıdır'' denildiğini dile getirdi. Kararda ayrıca, ''Kürt güçlerinden'' söz edildiğini belirten Baykal, ''Ne zamandan beri bir terör örgütünün eşkıyalarından sanki bir devletin ordusu gibi 'güçler' sıfatıyla söz ediliyor. İspanyol terör örgütü ETA mensuplarına Bask güçleri mi diyorsunuz, IRA militanlarından Kuzey İrlanda'daki Katolik güçler diye mi söze diyorsunuz Bunlar için söylemiyorsunuz ama Türkiye'ye gelince hiçbir ölçünüz endazeniz kalmıyor. Çünkü biliyorlar ki Türkiye Hükümeti buna tepki göstermeyecek ve hak ettiği cevabı vermeyecek. Nitekim öyle oldu. Bu ifadelere karşı hükümetten hiçbir ses çıkmadı.'' Raporda, ''Kürt siyasi temsilcilerin parlamentoda temsilinden'' söz edildiğini de ifade eden Baykal, Türk anayasasına göre etnik veya dini esasına göre parti kurulamayacağını anımsattı. Kürtçe ve Ermenice'den azınlık dili olarak bahsedildiğine dikkati çeken Baykal, Atatürk Barajı'nın inşa edilmesiyle komşulara giden suyun azalmasından şikayet edildiğini, Ermeni Ruhban okulu açılmasının istendiğini, Yunanistan ile ihtilafların Adalet Divanı'na gönderilmesinden söz edildiğini belirtti. Baykal, buna benzer pek çok ifade bulunduğunu vurgulayarak,, ''bütün bunlara hükümetin tepkisinin ne olduğunu bilenin bulunup bulunmadığını'' sordu. 
     Baykal, ''Bu kadar ciddi konularda sadece mektup yazarak görevinizi yerine getirmiş sayılmazsınız'' dedi. 
     CHP lideri Baykal, hükümetin Türkiye'yi ikinci sınıf ülke konumuna düşürecek, ucu açık bir müzakere önerisini kabul etmeyeceğini ve bu şekilde masaya oturmayacağını ilan etmesi durumunda buna destek vereceklerini bildirdi. Baykal, ''Hükümet 'biz Türküz, baskılara boyun eğmeyiz' derse biz de yanında yer alırız'' diye konuştu. 
     
     ''TEK BİR YUMRUK OLMALIYIZ'' 

     CHP olarak Cumhurbaşkanı başkanlığında toplanan zirvede alınan karar paralelinde bir karar metni hazırladıklarını ve bunun Meclis'ten oybirliği ile çıkmasını istediklerini belirten Baykal, ''Bu tasarı hükümete güç verecektir, destek verecektir, Türkiye'nin itibarını yükseltecektir. Bugün parti menfaatlerini, kişisel kaygıları bir tarafa bırakarak, milli bir davada birleşmek zorundayız. Hepimiz bu davada tek bir yumruk gibi birlik olmalıyız'' dedi. 
     Cuma günü alınacak kararın Türkiye'ye bir lütuf olmayacağını da söyleyen Baykal, sözlerini şöyle tamamladı 
     ''Cuma günü alacağı karar, AB'nin kendisini dünya gerçekleri ile Avrupa gerçekleriyle uzlaştırması, kaynaştırması anlamına gelecektir. Dünyanın ve Avrupa'nın geleceği bakımından bu karar fevkalade önemli sonuçlar doğuracaktır. Avrupa'nın geleceğini gören, vizyonu olan devlet adamlarının bunu kavrayacağına inanıyorum. Türkiye'yi dışlayarak, ikinci sınıf ülke konumuna iterek bu ilişkiyi kurmanın mümkün olmadığını, herkesin takdir etmesini diliyorum.'' 
     
</TEXT>
</DOC>
