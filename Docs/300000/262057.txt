<DOC>
<DOCNO> 262057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/soneko33.html </URL>
<DATE> 2004/08/10/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Tarım Bakanı Güçlü, brifingleri beğenmedi... 
</HEADLINE>
<TEXT>

     Tarım ve Köyişleri Bakanı Sami Güçlü, Zonguldak Köy Hizmetleri İl Müdürü Ali Rıza Öztürk ile Tarım İl Müdürü Yusuf Akın'ın brifinglerini beğenmedi. 
     Bakan Güçlü, Zonguldak'taki ziyaretleri sırasında Köy Hizmetleri İl Müdürlüğü Salonu'nda Akın ve Öztürk'ün verdiği bilgilerin yetersiz olduğunu belirterek, ''Brifinglerinizi beğenmedim. Geçen yıllarda yapılan çalışmalarla 2004'de yapılanların karşılaştırmalı olarak hazırlanıp akşama kadar bana teslim edilmesini istiyorum'' diye konuştu. 
     Brifingin ardından öğlen yemeği için gittiği Köy Hizmetleri yemekhanesi mutfağına giren Güçlü, dolaplardaki çatal ve bıçak gibi mutfak eşyalarını da kontrol etti. Haberli gelmesine rağmen mutfağın istenilen düzeyde olmadığını ve memnun kalmadığını ifade eden Güçlü, ''Bir dahaki sefere habersiz geleceğim. Bakalım o zaman nelerle karşılaşacağız '' dedi. 
     Bakan, mutfak sorumlusunun siciliyle birlikte bugün yanına gelmesini de istedi. 
     
</TEXT>
</DOC>
