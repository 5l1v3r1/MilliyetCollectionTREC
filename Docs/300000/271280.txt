<DOC>
<DOCNO> 271280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/spor/spo03.html </URL>
<DATE> 2004/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanıklı başvuru 
</HEADLINE>
<TEXT>


Galatasaray'ın iki eski Başkanı Faruk Süren ve Mehmet Cansun, Divan Kurulu'na çıkıp, Özhan Canaydın'ın kendi aleyhlerinde konuştuğunu tanıkla ispatlayacak 


Takipleri sürüyor 
GALATASARAY'IN iki eski Başkanı Faruk Süren ve Mehmet Cansun, kendi dönemleriyle ilgili olarak ortaya atılan iddiaların çözüme kavuşması için girişimlerini sürdürüyor. Divan Kurulu'na özel bir toplantı için başvuran Süren ve Cansun'un, Özhan Canaydın yönetiminin kendilerinden özür dilemesini ve iddiaları ortaya atan yöneticileri açıklamasını isteyeceği öğrenildi. İki eski başkanın, Divan Kurulu'na tanık götüreceği de bildirildi. 

Başkanı anlatacak 
DİVAN Kurulu'na katılacak olan tanığın isminin son ana kadar açıklanmayacağı vurgulandı. Bu kişinin, Canaydın'ın bazı yerlerde Süren ve Cansun aleyhine yaptığı konuşmaları aktaracağı iddia edildi. İki eski başkanın bu girişimleri, etik anlamda bazı değerleri geri kazanmak amacıyla yaptığı ifade edildi. Süren ve Cansun haklı çıksa bile, Özhan Canaydın ve yönetimiyle ilgili herhangi bir yaptırım söz konusu olmayacak. 

Kral'ı bugün anıyoruz 

TÜRK Futbolu'nun ve Galatasaray'ın unutulmaz golcüsü, gazetemiz yazarı Metin Oktay'ı bugün ölümünün 13. yılında anacağız. Oktay, için Topkapı Mezarlığı'ndaki kabri başında bir tören düzenlenecek. Büyük ustanın sevenlerinin bir araya geleceği tören saat 11.00'de başlayacak. 

Oktay'ı unutmadılar 

SARI - Kırmızılı tribünler Taçsız Kral Metin Oktay'ı da unutmadı. Tribünler uzun süre "Metin buraya" şeklinde tempo tuttu. Eski açık tribüne de "Taçsız kral Metin Oktay unutmaz seni bu taraftar" pankartı açıldı. 


</TEXT>
</DOC>
