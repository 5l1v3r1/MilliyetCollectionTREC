<DOC>
<DOCNO> 258920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/spor/axspo03.html </URL>
<DATE> 2004/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi nereden bulayım 
</HEADLINE>
<TEXT>


Manhattan'da MİLLİYET'e konuşan Galatasaray Teknik Direktörü, kendi kalitesinde bir orta saha oyuncusu almanın maliyetinin 4-5 milyon dolar olduğunu söyledi 

ÖZEL RÖPORTAJ HALİL ÖZER 


'Beni rahat bırakın' 
GALATASARAY Teknik Direktörü Gheorghe Hagi ile New York'da sohbet, elbette çok ender olabilecek bir söyleşi olurdu. Takımın boş gününde New York Manhattan'da 52. Cadde de bulunan bir kilisenin önünde yapılan küçük bir sohbet bile Romen hocanın müthiş bir hırsının bir göstergesi oldu. Hayattaki en büyük formülünün sadece çalışmak ve yine çalışmak olduğunu söyleyen Hagi "Sadece beni rahat bıraksınlar. İşimi yapayım, bana yeter" dedi. 

'Yüzde 70 hazırız' 
GEREKSİZ polemiklerin işini zorlaştırdığını söyleyen Rumen hoca, bu olayın sadece kendisi için değil, tüm takım için de geçerli olduğunu belirtti. Hagi, "Bu çocukların mentalitesi çok önemli. Şu anda çok mutlular. Hep böyle olmalarını istiyorum. Fizik olarak müthiş bir duruma geldiler. Ancak şu anda tam olarak hazır durumda değiliz. Henüz yüzde 70'lerdeyiz. Ancak yüzde 100'ü yakalamak için bütün gücümüzle uğraşıyoruz" diye konuştu. 

'Gençlik suç mu ' 
DAUM ve Del Bosque gibi hocalarla karşı karşıya mücadele etmesinin dezavantaj olmadığını da söyleyen Hagi, "40 yaşında antrenör olmak suç mu " diye sitem etti. Şampiyonluk için takımı oluşturan futbolcuların önemli olduğunu vurgulayan Rumen hoca şöyle devam etti "Rakibimiz bizi yenerse, beni geçip şampiyon olursa gidip onların elini sıkarım. Futbol bir matematik değil. Son derece basit bir oyundur. Benim kitabımda pes etmek yok" 

'Kollektif bir oyun' 
HAGİ, Galatasaray'ın orta alanına kendisi gibi bir futbolcu bulunmasının çok güç olduğunu söyledi. Rumen teknik adam, "Bir Hagi'yi nasıl bulacaksınız Bende öyle bir oyuncu isterim. Ancak bugünün futbolunda böyle bir futbolcu için 4-5 milyon dolar para lazım. Eskiden, benim zamanımda takımda bütün herkes bana çalışırdı. Ancak bugün artık herkes, herkes için oynamalı. Takım için oynamalı. Çünkü futbol kollektif bir oyundur" yorumunu yaptı. 

Son Aslan Tomas 

RAŞİT ALTUN 

Resmi imzayı attı 
FENERBAHÇE'DE geçen sezon kiralık oynayan Tomas, dün Galatasaray ile 2 artı 2 yıllık sözleşme imzaladı. Futbol Şube Sorumlusu Fatih Gökşen ile yönetici Niyazi Yelkencioğlu'nun katıldığı imza töreninde konuşan Hırvat futbolcu, "Çok mutlu oldum. 100. yılda oynayacak olmam, benim için önemli bir sorumluluk olacak" diye konuştu. Hırvatistan'a bugün dönecek olan yeni Cim-Bomlu, hafta sonunda İstanbul'a gelecek, çalışmalara başlayacak. 

Kontenjan doldu 
TOMAS'IN transferiyle defanslarında sorun kalmadığını, ihtiyaçları olan mevkilere transfer yaptıklarını belirten Gökşen, kendilerini ispatlamış futbolcular aldıklarını söyledi. Galatasaray Futbol Şube Sorumlusu, Tomas ile yabancı kontenjanını tamamladıklarına dikkat çekti, "Yine de Hagi isterse başka transfer de yapabiliriz. Birkaç oyuncuyla temaslarımız devam ediyor" diye konuştu. 

Avrupalı Cim-Bom 

Galatasaray Başkanı, Avrupa Kupası'na katılmamalarına rağmen, ilişkilerin kopmaması için güçlü ekiplerle hazırlık maçları yapacaklarını ifade etti 

'Takımda problem yok' 
GALATASARAY Başkanı Özhan Canaydın, Sarı - Kırmızılı camiaya umut dağıttı. Bu sezon çok iyi bir dönem yaşayacaklarına inandığını belirten Canaydın, "Teknik heyet ve futbolcuların tam destekle arkasındayız. Bu birliktelik bizi zaferlere götürecektir" dedi. Sarı - Kırmızılı kulübün patronu, Teknik Direktör Hagi ile 2. Başkan Ergun Gürsoy arasında bir sorun olmadığını söyledi. 

'Risk diğerleriyle aynı' 
AVRUPA Kupaları'nda yer almamalarına rağmen, Avrupa ile ilişkilerini kesmek istemediklerini vurgulayan Canaydın, UEFA ve Şampiyonlar Ligi'ne katılamayan güçlü takımlarla hazırlık maçları yapmayı planmadıklarını söyledi. Galatasaray Başkanı, Ali Sami Yen ile ilgili olarak da şöyle konuştu "Tadilat lig başlamadan bitecek. Stadımız, 1998 yılından önce yapılmış tüm statlarla aynı deprem riskine sahiptir." 

Tugay'dan güvenoyu 

BLACKBURN Rovers ile birlikte Almanya'da kampta bulunan Tugay Kerimoğlu, Teknik Direktör Hagi'nin Galatasaray'da başarılı olacağına inandığını söyledi. Rumen çalıştırıcının çok iyi bir insan olduğunu vurgulayan Tugay, "Dostluğu, arkadaşlığı, birlik ve beraberliğin temelini kurmasını çok iyi bilen bir insan. Bu yeteneklere sahip antrenörlükte de zafere ulaşır" dedi. 

Maç iptal 

GALATASARAY'IN, New Jersey Eyalet Karması ile oynayacağı hazırlık maçı hava koşulları nedeniyle iptal edildi. Karşılaşmanın yapılacağı sahanın yağmurdan etkilenmesi üzerine maç oynanmadı. Bu arada MR'ı çekilen Kaptan Bülent, Konya maçında yer alamayacak. Sarı - Kırmızılılar dün gece kendileri için verilen yemeğe riskli olacağı gerekçesiyle helikopter yerine arabayla gitti. 


</TEXT>
</DOC>
