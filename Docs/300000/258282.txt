<DOC>
<DOCNO> 258282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonspo11.html </URL>
<DATE> 2004/07/26/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Konyaspor önümüzdeki sezondan umutlu... 
</HEADLINE>
<TEXT>

     Konyaspor Basın Sözcüsü Sefa Ortaç, hazırlık maçlarında oynanan futbolun göz doldurduğunu belirterek, ''İyi yoldayız. Endişelenecek ya da korkulacak bir sorun yok'' dedi. 
     Ortaç, Kızılcahamam'daki hazırlık maçlarının yanı sıra, Konya'da yapılan maçlarda eksikleri görme olanağı bulduklarını belirtti. 
     Özellikle takımda kaynaşmanın sağlanması ve uyumun yakalanması açısından büyük önem taşıyan maçların çok faydalı olduğunu vurgulayan Ortaç, lig başlamadan ortaya çıkan küçük aksaklıkların giderilebildiğini anlattı. 
     Son olarak Büyükşehir Belediyesi Ankaraspor ile yaptıkları TSYD Kupa Maçı'nı kazanarak, sezona kupayla ''merhaba'' dediklerini ifade eden Ortaç, ''Bu durum, doğal olarak takımın moralini yükseltiyor. Son maçta diğerlerine göre daha iyiydik. Neredeyse lige hazırız'' dedi. 
     Ortaç, yapılan hazırlık maçlarında transferlerin ne kadar yerinde olduğunun da ortaya çıktığını belirterek, şunları söyledi 
     ''Transferde sadece bir stoper eksiğimiz var. Hücumda sorun yaşıyoruz, ancak bunu Zafer Biryol'un eksikliğine bağlıyoruz. Stoper ve kanatlarda da bazı küçük sorunlarımız var. Endişeye kapılmadan eksikleri gidermeye çalışıyoruz. Sezon başı olmasına karşın iyi oynuyoruz. İyi yoldayız. Endişelenecek ya da korkulacak bir sorun yok.'' Şu anda oynadıkları futbola göre gelecek sezondan çok umutlu olduklarını vurgulayan Ortaç, ''Çıtayı yükseltmek için çalışmalara erken başladık. Çalışmalarımızı aralıksız sürdüreceğiz. Başarılı bir sezon hedefliyoruz'' diye konuştu. 
     
</TEXT>
</DOC>
