<DOC>
<DOCNO> 265434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/yazar/guclu.html </URL>
<DATE> 2004/08/22/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Öğrenciye yine ev yok 
</HEADLINE>
<TEXT>


Üniversite sınav sonuçlarının açıklanmasıyla birlikte, onlarca kentte ev bulma yarışı yeniden başladı. İşte bu yüzden pek çok öğrenci, üniversiteyi kazanmanın keyfini daha tam olarak yaşayamadan, bir anda yeni bir eziyet maratonunun tam göbeğinde buldu kendini. 
Başta Ankara, İstanbul, İzmir, Adana gibi büyük kentler olmak üzere üniversitelerin bulunduğu 30'u aşkın kentin hemen hepsinde barınma sorunu var. 
Yurtlar yetmiyor. Ev sahipleri ise öğrenciye ev verirken bin dereden su getiriyor. Tek başına kiranın altından kalkamadıkları için birkaçı bir araya gelip ev aramaya çıktıklarında ise başlarına gelmedik kalmıyor. 
Oysa bu kentlerin çoğu için öğrenciler, altın yumurtlayan tavuk. Üniversiteler kapandığında esnaf kan ağlıyor. Ama nedense ev sahipleri hala onların önemini kavrayabilmiş değil. 
KKTC bu sürece çoktan uyum sağlamış. Hepsinin olmasa da pek çoğunun öğrenciye kiralanmak üzere en az bir evi var. Ek gelir oluyor. Öğrenci bizim velinimetimiz diyorlar. 
Ev sahiplerinin öğrencilere soğuk bakmalarında, gençlerin hiç mi kabahati yok Elbette var. Hatta evi harabeye döndürenler de yok değil. Ama bunun yolu onlara ev kiralamamak değil, elbirliğiyle onların da medeni bir şekilde yaşadıkları mekana sahip çıkmalarını sağlamaktır. 
Geçenlerde bir eğitim konferansında üniversitelerin tüm bölümlerine, zorunlu seçmeli ders olarak Ev Ekonomisi ile birlikte Anne Babalık ve Çocuk Gelişimi dersinin de konulmasını önerenler oldu. Oldukça haklı gerekçeleri vardı. 
Gençlerimizi hayata hazırlamıyoruz. Evlendiklerinde ne aile bütçesini yönetebiliyorlar ne de anne baba olduklarında kolay kolay bu yükün altından kalkabiliyorlar diyorlardı. Hatta bazıları, üniversite hem çok geç hem de her genç üniversite olanaklarından yararlanamıyor. Bu dersler, en iyisi mi zorunlu temel eğitim sürecinin içine alınsın şeklinde ısrar etti. 
Tekrar konumuza dönecek olursak, harıl harıl ev arandığı şu günlerde, öğrencilere daha baştan karşı çıkmak yerine, gerçek hayatın içine ilk adımlarını attıkları şu günlerde elbirliği ile onlara yardımcı olmalıyız. 
Tarikatlar, bu sorunu zaten çoktan çözmüş. Büyük kentlerin hemen hepsinde, kendilerine yakın öğrencilere, yüzlerce hatta binlerce ev tahsis etmişler. Yüksek kira ödedikleri için ev sahipleri ile de pek sorunları olmuyor. Başı ağrıyanlar, her zamanki gibi olanakları kısıtlı olanlar... 

Alman sistemi 
Birçok ülkede, çocuklar 18, 20 yaşına gelip yuvadan uçup gittiğinde, aileler, onların boşalttıkları odaları mutlaka kiraya veriyor. Misafir öğrenciler, hem aile bütçelerine katkıda bulunuyor hem de yalnızlıklarına biraz da olsa renk katıyor. 
Bizde ise bu sistem bir türlü oturmadı. Yurt sıkıntısının had safhaya çıktığı bazı yıllarda YURTKUR aracılığıyla birkaç girişimde bulunuldu ama sonuç alınamadı. 
Oysa emlakçilerin bir bölümü bu konuda uzmanlaşabilir. Aileler ile öğrenciler arasında bir güven köprüsü oluşturabilirler. Ama tık yok. 
Avrupa ülkelerinin birçoğunda 100 araca binen yolcu sayısı ortalama 130, 150 arasındaymış. Vali Muammer Güler'in verdiği bilgiye göre, İstanbul'da ise bu sayı 114'müş. Nasıl ki araçlarda tek başına yolculuk yapma hovardalığı içindeysek yüzlerce metrekarelik evlerin çoğunda da bazı odaların kapısını hiç açmıyoruz. 
Bir Alman, güçlü ekonomisine rağmen, yolculuğa çıkarken yanına benzin parasına ortak olacak yolcu alıyor, evini harcamalarına katkıda bulunacak misafir öğrenciye açıyor ama biz böylesi yöntemleri bırakın uygulamayı, aklımızdan bile geçirmiyoruz. 
Özetin özeti Öğrencilere artık farklı bir gözle bakmalıyız. Bir yandan onlar bizim geleceğimiz derken öte yandan kapıları yüzlerine kapamamalıyız. Elbette onlar da üzerlerine düşen sorumluluğu yerine getireceklerdir. Devletin çok kolay çözebileceği yurt sorununa el atmaması ise ayrı bir konu .. 



</TEXT>
</DOC>
