<DOC>
<DOCNO> 292050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonsiy08.html </URL>
<DATE> 2004/11/25/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Sezer Dost ülkelerden Kıbrıs halkı için daha somut adımlar bekliyoruz 
</HEADLINE>
<TEXT>

     Cumhurbaşkanı Ahmet Necdet Sezer, ''İslam Konferansı Örgütü İKÖ üyesi tüm dost ve kardeş ülkelerden, Kıbrıs Türk halkına uygulanan yalıtma politikalarının sona erdirilmesi yönünde daha somut adımlar atmalarını bekliyoruz'' dedi. 
     Sezer, The Marmara Oteli'nde düzenlenen İKÖ Ekonomik ve Ticari İşbirliği Daimi Komitesi'nin İSEDAK 20. Toplantısı ve İKÖ Ekonomi Konferansı'nın ortak açılış töreninde yaptığı konuşmada, İSEDAK Toplantısı ve İKÖ Konferansı'na ev sahipliği yapmaktan duyduğu mutluluğu ifade etti. 
     İKÖ'yü ilgilendiren kimi siyasal konulara değinmek istediğini söyleyen Sezer, şunları kaydetti 
     ''Kıbrıs'ta gerçekleştirilen 24 Nisan halk oylamalarıyla sonuçlanan son müzakere sürecinde, Türk tarafının izlediği çözüme yönelik tutum tüm dünyanın beğenisini toplamıştır. BM Genel Sekreteri'nin Mayıs ayında yayınladığı raporda, Kıbrıs Türkleri'ne baskı uygulamak veya onları dünyadan yalıtmak için hiçbir gerekçe kalmadığı kayda geçirilmiştir. Bu çerçevede uluslararası kamuoyuna ve Güvenlik Konseyi üyelerine ambargo ve kısıtlamaların kaldırılması için güçlü bir çağrıda bulunulmuştur. 
     Kıbrıs Türkleri'nin uluslararası yalnızlıktan kurtarılmaları gerektiğinin İKÖ üyesi dostlarımızca da paylaşıldığını biliyoruz. İKÖ üyesi tüm dost ve kardeş ülkelerden, Kıbrıs Türk halkına uygulanan yalıtma politikalarının sona erdirilmesi yönünde daha somut adımlar atmalarını bekliyoruz. 
     Geçtiğimiz Haziran ayında İstanbul'da düzenlenen İKÖ Dışişleri Bakanları Toplantısı'nda Kıbrıs Türkleri'ne yönelik haksız uygulamalara işaret eden ve Kıbrıs Türk halkıyla ilişkilerin geliştirilmesine ve yardım sağlanmasını öngören bir karar alınmış olması sevindiricidir. 
     Eylül ayında New York'ta düzenlenen İKÖ Dışişleri Bakanları Yıllık Eşgüdüm Toplantısı'nda da doğrulanan bu karar bağlamında, 40 yıldır her türlü kısıtlama ve ambargo uygulanan Kıbrıs Türkleri ile her alanda ilişkilerin daha da güçlendirilmesinin zamanının geldiğine inanıyoruz.'' 
     
     İSRAİL-FİLİSTİN... 

     Cumhurbaşkanı Sezer, kısa bir süre önce yaşamını yitiren Filistin lideri Yaser Arafat'ı da bu fırsattan yararlanarak anmak istediğini belirterek, ''Filistin'in haklı davasını uluslararası kamuoyuna mal eden Arafat'ın yaşamını yitirmesi, Filistin ulusunda olduğu kadar İSEDAK üyesi ülkelerin halklarında da derin üzüntü yaratmıştır'' dedi. 
     Filistin-İsrail uyuşmazlığında süren çözümsüzlüğün ve bölgede son 4 yıldır ağırlaşan durumun tüm İslam dünyasında derin kaygıyla karşılandığını vurgulayan Sezer, hakça, kalıcı ve kapsamlı bir barışın BM Güvenlik Konseyi'nin 242 ve 338 sayılı kararlarıyla İsrail ve Filistin'in güvenli ve tanınmış sınırlar içinde yanyana yaşayacakları bir bölge anlayışını yansıtan 1397 sayılı kararın temelinde sağlanması gerektiğini vurgulamak istediğini söyledi. 
     Sezer, ''İsrail-Filistin uyuşmazlığının kalıcı çözümü için BM Güvenlik Konseyi'nin 1515 sayılı kararıyla uluslararası toplumun desteğini almış olan yol haritası barış planının uygulamaya geçirilmesinin eldeki tek seçenek olduğuna inanıyoruz. Bu bağlamda İsrail'in Gazze şeridinin tamamıyla Batı Şeria'nın bir kısmından çekilme planının, ancak taraflar arasında kapsamlı ve kalıcı barışın sağlanması yolunda bir adım oluşturulması durumunda anlam kazanacağını düşünüyoruz'' diye konuştu. 
     
     IRAK'TA SEÇİMLER... 

     Irak konusuna da değinen Sezer, şöyle konuştu 
     ''Ocak ayında Irak'ta yapılması öngörülen seçimler, Irak'ın istikrarlı, barışçıl, demokratik ve gönençli bir geleceğe doğru yol alması için tarihsel bir fırsat oluşturmaktadır. Bu nedenle kardeş Irak halkının elindeki bu fırsatı iyi bir biçimde değerlendirmesini diliyorum. 
     İçinden geçilen bu kritik dönemde Irak halkını oluşturan tüm kesimlerin uzlaşmacı bir anlayışla hareket etmeleri, etnik köken, din ve mezhep farklılıklarına kapılmadan, birlik ve beraberlik içerisinde ülke çıkarlarını her şeyin önünde tutmaları, Irak'ın geleceğine güvenle bakılabilmesi için zorunludur. 
     Irak'ta kalıcı barışın anahtarı, Irak halkının kendi elindedir. Irak halkının bu anahtarı en iyi biçimde kullanması İKÖ coğrafyasına siyasal, ekonomik ve toplumsal alanlarda olumlu biçimde yansıyacak ve böylece ülkelerimiz arasındaki işbirliği olanaklarının daha ileri düzeylere taşınmasının olanakları da oluşabilecektir.'' Sezer, uluslararası topluma düşen görevin Irak'ın komşuları, BM, İKÖ ve AB gibi çok taraflı platformları da kullanarak, Irak'ın bir an önce barış ve istikrara kavuşmasına yardımda bulunmak olduğunu ifade ederek, ''Türkiye, bu platformların tümünde sağlam ve kararlı yaklaşımlarla komşusu Irak'a destek vermiştir ve bu tutumunu sürdürecektir'' dedi. 
     
     ÖZEL KESİMİN KATILMASI SEVİNDİRİCİ 

     Cumhurbaşkanı Ahmet Necdet Sezer yaptığı konuşmada, İSEDAK toplantısına bu yıl ilk defa ekonomi ve ticaret alanlarındaki işbirliğinin oyuncuları konumundaki özel kesim temsilcilerinin de katılmasının sevindirici olduğunu ifade etti. 
     İKÖ'nün kuruluşundan bu yana, ekonomi ve ticaret alanlarındaki işbirliği konularını ana gündem maddesi olarak kabul ettiğini, dünya pazarlarındaki yoğun rekabetin, ülkeleri daha güçlü ekonomik ittifaklara ve uluslararası ekonomide daha yönlendirici olmaya zorladığını vurgulayan Sezer, İSEDAK'ın 20 yıllık geçmişine bakıldığında, bu amaca yönelik kayda değer katkılarda bulunulduğunu, bu çerçevede, birçok somut tasarının sonuçlandırıldığını ve önemli bir işbirliği birikimi ve deneyimi kazanıldığını gözlemlemekten mutluluk duyduğunu anlattı. 
     Sezer, kalkınma ve kalkınmanın finansmanının, öncelikli sorunlardan biri olarak gündemdeki yerini koruduğunu dile getirerek, bu bağlamda, ticaret ve yatırımın kalkınmanın olmazsa olmazları konumunda olmayı sürdürdüğünü söyledi. 
     Ticaretin, gelişme yolundaki ülkelerin gönenç arayışında vazgeçilmez bir etkinlik olduğunu kaydeden Sezer, büyüyen ve çeşitlenen dünya ticaretinden kalkınma yolundaki ülkelerin hakettikleri payı alamamalarının, küresel ekonomik düzenin en önemli yapısal sorunları arasında yer aldığını, bu yapısal sorunun kaynağında, söz konusu ülkelerin sahip oldukları zenginlikleri etkin bir biçimde kullanamamalarının da rol oynadığını ifade etti. 
     Toplumlararası gelir farklılığının azaltılması, yoksullukla savaşım ve küresel ölçekte gönenç ve barışın sağlanması amacıyla, İSEDAK üyelerinin dünya ticaretine daha hakça katılımının önem taşıdığını vurgulayan Cumhurbaşkanı Sezer, bu amaçla, gelişmiş ülkelerin ticaret politikalarını gelişme yolundaki ülkelerin durumunu da gözeten bir biçimde gözden geçirmeleri, ayrıca, İSEDAK üyelerinin de karşılıklı ticaret ve yatırım konularına ağırlık vermeleri gerektiğini anlattı. 
     
     YATIRIMIN ÖNEMİ... 

     ''Yatırım olmadan üretim, üretim olmadan ticaret ve kalkınmanın olmayacağı açıktır'' diyen Sezer, bir İSEDAK tasarısı olarak başlatılan, İKÖ Üyesi Ülkeler Arasında Tercihli Ticaret Sistemi Çerçeve Anlaşması'nın, ülkeler arasındaki ticaretin serbestleştirilmesi yönündeki ilk kapsamlı girişimi oluşturduğunu söyledi. 
     Sezer, şöyle devam etti 
     ''İSEDAK üyesi ülkeler arasındaki ticaret, hepimizin toplam ticaretinin yaklaşık yüzde 12'sine eşdeğerdir. Söz konusu oranın düşüklüğü, ekonomi alanındaki işbirliğimize ivme kazandıracak yararlı bir girişim niteliğindeki tercihli ticaret sistemine olan gereksinimi ortaya çıkarmaktadır. Müzakere sürecinin başarılı bir şekilde sonuçlandırılması amacıyla, İSEDAK üyesi ülkelere tercihli ticaret sistemi kurulmasına yönelik müzakerelere katılmaları yönündeki çağrımı yineliyorum. 
     Bu noktada özellikle vurgulanması gereken, dünya hizmet ticaretindeki payı giderek artan bilişime önem verilmesi ve kalkınmanın en önemli girdisi konumundaki bilginin daha fazla paylaşılmasıdır. Kuşkusuz, gelişmekte olan ülkelere büyük olanaklar sunan bu kesimden daha fazla pay alabilmek için insan gücü altyapısına ve bu alana yatırım yapılması öncelikli önemdedir.'' 
     
     YÖNETİM ANLAYIŞINDA DEĞİŞİKLİK 

     Cumhurbaşkanı Sezer, yönetim anlayışında değişikliğe de işaret ederek, şöyle devam etti 
     ''Gelişmiş ülkelerle aramızdaki gönenç farkını ortadan kaldırabilmenin, yönetim anlayışımızda da değişikliğe gitmekten geçtiğini bu fırsattan yararlanarak belirtmek isterim. Çağdaş ölçütlere uygun bir yönetim anlayışı olan ve katılımcı yönetim anlamına gelen iyi yönetişimi, temel yönetim felsefesi olarak benimsememiz gerektiğini düşünüyoruz.'' Türkiye'nin ev sahipliğinde, İSEDAK toplantısıyla eş zamanlı olarak düzenlenmekte olan İKÖ Ekonomi Konferansı çerçevesinde gerçekleştirilen paneller, görüş alışverişi oturumları ve beyin fırtınası toplantıları aracılığıyla, ekonomi alanındaki işbirliğinin daha ileri aşamalara götürülebilmesi için somut önerilerin ortaya çıkmasını dileyen Sezer, Ekonomi Konferansı'nın, İKÖ üyesi ülkelerin ekonomi ve ticaret alanlarındaki işbirliğinin değerlendirilmesine olanak tanıdığını anlattı. 
     Sezer, ''Hata ve eksikliklerimizin farkında olmadan yeni açılımlar yapamayacağımızı ve bu çerçevede geçmişi sorgulamadan geleceğe yönelik bir yol haritası belirlememizin olanaklı olmayacağını unutmayalım. Bu yeni açılımların, ancak ulusal ekonomilerimizin itici gücü konumundaki özel sektörün etkin katılımı ve yönetim felsefemizdeki değişikliklerle sağlanabileceği kuşkusuzdur'' diye konuştu. 
     
     ÇOK TARAFLI İŞBİRLİĞİ... 

     İSEDAK Toplantısı'nın, Ekonomik ve Ticari İşbirliği Eylem Planı ve Uygulama Düzeneğine ilişkin olarak önemli kararları alma durumunda bulunduğunu ifade eden Sezer, şöyle konuştu 
     ''Bu yıl İSEDAK'ın gündeminde ilgili kuruluşların arasındaki eşgüdümü güçlendirmeye yönelik teknik hazırlıkların yanında, Eylem Planı kapsamındaki işbirliği tasarılarının uygulanmasına işlerlik kazandıracak kimi düzeneklerin güçlendirilmesini amaçlayan çalışmalar yer almaktadır. 
     Bu çerçevede, çok taraflı işbirliği tasarılarının gerçekleştirilmesini sağlayacak finansman düzeneğine dikkat çekmek isterim. Söz konusu düzeneği, ekonomik işbirliği etkinliklerindeki temel başvuru metnini oluşturan Eylem Planı'nın uygulamasındaki gecikmeleri ortadan kaldırabilecek önemli bir adım olarak görüyoruz. Bu yolda hepimize büyük sorumluluklar düşmekte olup, işbirliğimizi daha ileriye götürebilmemiz, daha homojen ülke gruplarının öncülüğünde yürütülecek işbirliği tasarıları çerçevesinde olanaklı olabilecektir.'' Sezer, farklı anlayışları değerlendirirken, öğrenmeye ve her türlü eleştiriye açık olmanın yanı sıra her türlü görüş ve önerinin dile getirildiği çok sesli bir ortam oluşturulmasının gerekliliğinin de vurgulanmasının gerektiğini belirterek, şöyle dedi 
     ''Ekonomi ve ticaret alanlarındaki işbirliğimizi daha ileri aşamalara götürebilmemizin, ancak farklı ve yeni olana kapalı olmadan, bilinen yöntem ve anlayışlardan sıyrılmakla olanaklı olabileceğinin altını çizmek isterim. 
     Bu düşüncelerle, İKÖ Genel Sekreteri Dr. Abdülvahid Belkeziz'e İSEDAK çalışmalarına yaptığı değerli katkılardan ötürü teşekkürlerimi sunuyor, yeni Genel Sekreter Sayın Ekmeleddin İhsanoğlu'na görevinde başarılar diliyorum.'' 
     
</TEXT>
</DOC>
