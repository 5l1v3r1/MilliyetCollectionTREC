<DOC>
<DOCNO> 294684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/yazar/asik.html </URL>
<DATE> 2004/12/04/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Sakatlara hediye 
</HEADLINE>
<TEXT>


Dünya Özürlüler Günü'nde, Türkiye Sakatlar Derneği Başkanı Şükrü Boyraz, AKP iktidarının seçim öncesi, özürlüler için çok zengin vaatlerde bulunduğunu anımsatıyor. Şöyle devam ediyor 
- Ancak dağ fare doğurdu. Sayın Başbakan, sakat çocuğu için iş isteyen bir anneyi azarlayarak, "Önce sağlam çocuğuna iş iste" dedi. Diyanet İşleri Başkanlığı, açık olan sakat kadrosuna "Görüntüleriyle kurumun imajını bozar" diyerek sakat personel almadı. Orman Bakanı Pepe, "Ormanları yakanı tespit ettik. Sakat kişiler yakıyor, bundan sonra sakat kişilerin ormanlara girişini yasakladık" diye beyanat verdi. 
Vergiden muaf olan özel tertibatlı otomobil yasasını değiştirip motor hacmine sınırlama getirdiler. 
Yurtiçinden almış olduğumuz özel tertibatlı otomobilleri vergilendirdiler. Çalışan sakatların 15 yıl olan emeklilik haklarını gasp edip, 18 ve 20 yıla çıkardılar... Yani hep aleyhimize çalıştılar. 

Kültür ve Turizm Bakanı Mumcu, çeşitli sanat kuruluşlarına sanatçı almak için açılan sınavları iptal etmiş. Bakanlığın adındaki "kültür" bölümü bir işe yaramıyor anlayacağınız... 
Haldun Ertem 

Özürler Türkiye Özürlüler Federasyonu Genel Başkanı Fikret Gökçe ile Özürlüler Günü üzerine konuşuyorduk, dedi ki 
"Murat Karayalçın zamanında Ankara'da 20 civarında özel dizayn edilmiş özürlü otobüsü hizmet veriyordu. Bugün bazı küçük Anadolu kentlerinde olmasına karşın, Başkent Ankara'da böyle bir tane bile otobüs çalışmıyor. Özürlüler Günü dolayısıyla yurdun pek çok yerinden Ankara'ya gelen yüzlerce arkadaşımız sırf bu nedenle Anıtkabir'de Ata'yı ziyaret programımıza katılamadı." 

Airbus kozu gitti Fransız - Alman yapımı Airbus uçağı ihalesi AB'ye karşı en büyük kozumuzdu. 36 Airbus uçağı için fakir milletin 2.8 milyar doları gözden çıkarılmıştı. Bu büyük kaynağı AB'ye tam üyelik yolunda koz olarak kullanabilirdik. Ne var ki Tayyip Erdoğan, anlaşmayı 17 Aralık'ı beklemeden yaptı. Bu kozu heba etti. Almanya Başbakanı Schröder, Airbus anlaşmasını cebine koyduktan sonra ağız değiştirdiği gibi Chirac da üyeliği iyice yokuşa sürmeye başladı. 
Tüccar Başbakan, yabancı liderlerle alışverişte pek başarılı doğrusu 

Çeşme Yukarıda gördüğünüz figür, yani bildiğimiz pisuvar erkek tuvaleti Marcel Duchamp adlı sanatçının, 87 yıl önce çizdiği "Çeşme" adlı eseridir. İngiltere'de yapılan bir ankette bu figür "modern sanatın gelmiş geçmiş en etkili eseri" seçildi. Picasso'nun "Guernica", Matisse'in "Kırmızı Stüdyo", Warholl'un "Marlyn" tabloları geride kaldı... 

Kızıltepe'ye ziyaret Kızıltepe'de işlenen insanlık suçu, sivil toplum kuruluşlarının, basının ve Meclis'in el koymasıyla karanlıktan aydınlığa çıktı. Şimdi baba oğul'u kurşunlayanların yargılanması ve cezalandırılması bekleniyor. 
Türkiye bu cinayeti lanetliyor... 
Hepsi tamam... Ama Amerika'nın Adana Konsolosu'nun Kızıltepe'ye gitmeye hakkı var mı 
Irak'ı işgal eden ve 100 bin insanı sebepsiz yere öldüren Amerika'nın Türkiye'de hukukun uygulanmasını denetlemeye ne hakkı olabilir 
Biraz utanma yok mu Amerikalı diplomatlarda 

Irak'ta katledilen şoförlerimizin sayısı, İngiltere'nin Irak'ta kaybettiği asker sayısını geçti... Ölümler devam ediyor Çünkü hükümet yurttaşların canını korumaya yönelik önlem almıyor. Peki neden Çünkü şoförler Amerikan üslerine yük taşıyor ve bu yükün taşınması bizim insanımızın canından fazla önem taşıyor. Hükümet hizmette kusur etmemek için Türk insanının kendisini ateşe atmasını önlemiyor. Başka izah tarzı var mı 

Hedef Tam esaret Medyada başlıklara üstünkörü bakarsanız, Almanya Başbakanı Schröder ile Fransa Devlet Başkanı Jacques Chirac'ın, Türkiye'nin tam üyeliği konusunda anlaştıklarını sanırsınız... Bir büyük gazetenin başlığı şu örneğin 
"Devler Türkiye için anlaştı" 
Oysa haberleri dikkatle okursanız "Devler"in Türkiye'yi üye yapmak için değil, uyutmak üzerinde anlaştıklarını şıp diye görürsünüz... 
Schröder, eski demeçlerine göre daha ucu açık belirsiz konuşuyor... 
Chirac ise, olumsuzluğu daha net ortaya koyuyor... 
Fransızların 3 senaryosu var 
1 Görüşmeler tam üyelikle sonuçlanabilir, o zaman Fransa'da referanduma gidilir. 
2 Müzakereler sonuçsuz kalır... 
3 Türkiye ve AB, müzakerelerin tam üyeliğe götüremeyeceğini görürler, özel statü üzerinde anlaşırlar... 
Tam üyeliği öngören sadece ilk maddedir... 
Ancak AB'yle Türkiye tam üyelik üzerinde anlaşsalar bile Fransa'da referandum yapılacak, halkın oyuna başvurulacaktır... Ne zaman 10 - 15 yıl sonra. 
Yani siz 10 yıl her tavizi verseniz, her taahhüdü yüklenseniz ve tüm diğer ülkelere tam üyeliği kabul ettirseniz bile nafile... Fransız halkı referandumda yüzde 51 oranında "hayır" dedi mi, bütün çabalar yatacak... 
Bu arada hiç kuşkunuz olmasın Fransa kendi anayasasına "referandum" şartı koyunca Avusturya, Kıbrıs gibi ülkelerin aynı yola gitmemesi için de sebep kalmayacaktır. 
Chirac - Schröder görüşmesinden çıkan sonuç, "Hedef tam üyeliktir ama sonuç tam üyelik olmayabilir" şeklinde tercüme edilebilir. 
Türkiye, bu koşullarda müzakerelere başlamayı kabul edemez... 
Türkiye, diğer üyelerden farklı muameleyi kabul edemez. 
Ankara, 17 Aralık'a kadar kesin bir tavır almazsa, müzakereler "Avrupa'ya esaret" hedefine yönelik olarak başlayacaktır. 
Bu koşullarda müzakereye başlamak "ülkeyi satmak" demektir... 

Gün batmadan ilerle Fırtına, yağmur, soğuk... Ne varsa üstüne çek 
Bu çetin yolculuğun sonunda, gün gelecek, 
Sırma saçlar saracak her kan akan yerini, 
Gül dudaklar öpecek o kırbaç izlerini... 
Ağzında şarkılıktan çıkmış iniltilerle 
Dağ, taş deme arkadaş, gün batmadan ilerle 
Faruk Nafiz Çamlıbel 

Bir insanın güvenilir olmasını istiyorsanız ona güvenin. 



</TEXT>
</DOC>
