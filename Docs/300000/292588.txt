<DOC>
<DOCNO> 292588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sondun07.html </URL>
<DATE> 2004/11/27/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Hindavi Irak'ta seçimleri erteleme yetkimiz yok... 
</HEADLINE>
<TEXT>

     Irak Seçim Komisyonu Başkanı Abdül Hüseyin Hindavi, 30 Ocak 2005'te yapılması planlanan genel seçimi erteleme yetkileri olmadığını söyledi. 
     BM tarafından kurulan komisyonun teknik bir kurum olduğunu belirten Hindavi, ''Açık olmak gerekirse yasal olarak böyle bir yetkimiz yok. Yasama konuları yasama organına bırakılmıştır. Biz onun bir parçası değiliz'' dedi. 
     Seçimlerin ertelenmesi konusunun seçim komisyonu, hükümet, parlamento ve BM arasında görüşülmesi gerektiğini belirten Hindavi, henüz seçimin ertelenmesine yönelik resmi bir talepte bulunulmadığını da söyledi. 
     Iraklı 3 bakan, aralarında Irak Kürdistan Demokrat Parti IKYB ve Irak Kürdistan Yurtseverler Birliği'nin IKYB de bulunduğu 15 siyasi parti ve grubun katılımıyla eski Geçici Yönetim Konseyi GYK üyesi Adnan Paçacı'nın Bağdat'taki evinde düzenlenen toplantıda, ülkede hüküm süren şiddet nedeniyle seçimin 6 aya kadar ertelenmesini talep eden bir dilekçe imzalamıştı. 
     Hindavi, dün yaptığı açıklamada, söz konusu talebi bu sabah ele alacaklarını söylemişti. 
     Dilekçenin hazırlanmasına öncülük eden Paçacı'nın bugün Bağdat'taki evinde bir basın toplantısı düzenlemesi bekleniyor. 
     
</TEXT>
</DOC>
