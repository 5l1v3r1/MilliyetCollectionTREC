<DOC>
<DOCNO> 277435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/soneko11.html </URL>
<DATE> 2004/10/05/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Hurmacılar Ramazan'a hazır... 
</HEADLINE>
<TEXT>

     Hurma işleyen firmalar, bademli ve çikolatalı gibi kilogram ve paket fiyatı 4 ile 40 milyon lira arasında değişen çok sayıda çeşitle Ramazan ayına girmeye hazırlanıyor. 
     AA muhabirinin edindiği bilgiye göre, Ramazan ayında iftarda oruç açmak için tercih edilen ürünlerin başında gelen hurma, bugünden ilgi odağı olmaya başladı. 
     Oruç ayına sayılı günler kala vatandaşların hurma talebi giderek artarken, firmalar da tüketicisine en fazla çeşidi sunmak için yerli ve ithal ürünlerle Ramazan ayına hazırlanıyor. 
     Firmalar, bademli, çikolatalı, kaculu Hindistan fıstığı , ballı ve özel olarak getirilen taze hurmaları satışa sunmaya başladı. 
     Konya'da kurulu Hacıbey Hurmacılık Sanayi ve Ticaret Ltd. Şti yetkilisi Enver Çakmak, hurmacıların yılın en yoğun dönemini geçirdikleri Ramazan ayına tam anlamıyla hazır olduğunu bildirdi. 
     Kan yapıcı, böbrekleri ve karaciğeri güçlendirici, mideyi temizleyici ve baş ağrısı giderici etkiye sahip olduğu belirtilen hurmanın çok sayıda çeşidinin bulunduğunu vurgulayan Çakmak, şöyle dedi 
     ''Çekirdeksiz, bademli, çikolatalı gibi her çeşitten hurmanın kilogram ya da paket fiyatı 4 ile 40 milyon lira arasında değişiyor. Fiyatlar hurmanın kalitesine ve içeriğine göre farklılık gösteriyor. Acve adlı hurma 40 milyon liralık fiyatıyla en pahalı ürünümüz. Ancak genellikle kilo fiyatı 10-15 milyon lira arasında olanlar daha çok satılıyor.'' Çakmak, Ramazan ayında özel bir önemi olan hurmanın bazı çeşitlerinin yemekte ve yemekten sonra tüketildiğini dile getirerek, ''Sofrada tüketilmek üzere kompostoluk hurmalar, yemeğin arkasından içilecek hurma kahvesi ve misafirlere ikram edilecek hurma ezmesi ve kurabiyesi de çeşitlerin arasında yer alıyor. Satışlarda canlanma başladı. Birkaç gün içinde talepte artış olur'' diye konuştu. 
     
</TEXT>
</DOC>
