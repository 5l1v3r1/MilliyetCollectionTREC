<DOC>
<DOCNO> 293108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonsiy25.html </URL>
<DATE> 2004/11/29/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Gül'den 17 Aralık taslağı yorumu "40 kez değişir bunlar" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB dönem başkanı Hollanda'nın ev sahipliğinde düzenlenecek ''Avrupa-Akdeniz EUROMED Barselona Süreci'' ara dönem dışişleri bakanları toplantısına katılmak üzere Lahey'e gitti. 
     Hareketinden önce Esenboğa Havaalanı'nda temaslarına ilişkin bilgi veren Gül, toplantı çerçevesinde Filistin, İsrail, Malta, İngiltere ve Almanya dışişleri bakanlarıyla ikili görüşmeler yapacağını söyledi. 
     Gül, ''17 Aralık'taki AB zirvesinin kararıyla ilgili taslak metin iddiaları ortaya atıldı. Bu metinde Türkiye ile ilgili kararda Kıbrıs'ın de fakto tanınması, iş gücünün serbest dolaşımının daimi olarak kısıtlanması gibi maddelerin olduğu iddia ediliyor. Böyle bir metin size ulaştı mı '' sorusu üzerine, şunları kaydetti 
     ''40 kez değişir bunlar. Daha önceki önemli toplantılardan önce de bu tip taslaklar gelmişti. Türkiye'nin görüşleri, tezleri açıktır. Bunları açık açık muhataplarımıza iletiyoruz. Önce yapılacaklar bir yapılsın bakalım. Önce beklentilerimiz karşılansın. Bir karar alınsın, müzakereler başlansın. Biz ondan sonra bu tip şeyleri düşünürüz, bakarız işin içine. 
     Bir şey söylemiyorum, şunu yapacağız bunu yapacağız demiyorum. Şu anda Türkiye ve Türk tarafı beklenti içinde. AB üzerine düşen sorumluluğu yerine getirmesi gerekir. AB kandırılmışlığının hesabını sorması gerekir. AB niye bu problemi içine taşıdı ki. Bu problem çözülsün de biz huzur içinde genişlemeyi yapalım demişti. Bunun için de çok uğraşmıştı. Çok uğraşırken sesini kısanlara hesap sorsun. Önce bunlar bitsin, sonra bakarız bu işlere. 
     Bu tip metinler çıkar, dolaşır ortalarda. Bunlar hep taktiktir. Türkiye kendinden emindir.'' Aralık ayında çıkacak metne bakacaklarını ifade eden Gül, Türkiye'nin belli beklentileri olduğunu hatırlatarak, bunları ''kesin, açık, net bir tarih, tam üyelik perspektifinin net olması, müzakere sürecinin sürdürülebilir nitelikte olması ve hiçbir siyasi şartın olmaması'' olarak sıraladı. 
     Gül, Kıbrıs'ın AB ile müzakerelere başlanmanın şartı olmadığına işaret ederek, şartların sadece Kopenhag kriterleri olduğunu, Türkiye'nin de bunları yerine getirdiğini kaydetti. 
     
</TEXT>
</DOC>
