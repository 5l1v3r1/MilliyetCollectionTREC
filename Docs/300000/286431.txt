<DOC>
<DOCNO> 286431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonspo19.html </URL>
<DATE> 2004/11/05/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Beşiktaş'ta Fatih Sonkaya'nın fıtık olmasından şüpheleniliyor... 
</HEADLINE>
<TEXT>

     Beşiktaş'ta sakatlığı nedeniyle Athletic Bilbao karşısında forma giyemeyen Fatih Sonkaya'nın fıtık şüphesi nedeniyle gelecek hafta kontrol amacıyla Belçika'ya gideceği açıklandı. 
     Kulüp doktoru Yalçın Yavuzer, AA muhabirine yaptığı açıklamada, Fatih'in fıtık olmasından şüphelendiklerini belirterek, ''Bu oyuncunun durumu Belçika'daki doktorunun kontrolünden sonra netlik kazanacak'' dedi. 
     Yavuzer, Fatih'in takımla birlikte antrenmanlara katıldığını vurgulayarak, ''Fatih'in oynayamayacak gibi bir durumu yok. Zaman zaman ağrısı oluyor. Konyaspor maçından sonra bu oyuncu ile birlikte Belçika'daki doktoruna kontrol amaçlı gideceğiz. Bu görüşme ve kontrol sonrası durumu netlik kazanır. Ancak Fatih'in çok acil bir durumu yok. Kendisi Konyaspor maçında oynayabilir'' diye konuştu. 
     Takımdaki diğer sakat oyuncu Mustafa Doğan'ın durumuna da değinen Yavuzer, ''Mustafa'nın kas sorunu vardı. Ama bu oyuncunun da ciddi bir durumu bulunmuyor. Kendisi Konyaspor maçında oynayabilir'' dedi. 
     
</TEXT>
</DOC>
