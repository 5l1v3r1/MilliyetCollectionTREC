<DOC>
<DOCNO> 283346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/yazar/cemal.html </URL>
<DATE> 2004/10/26/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Kuruş'u tanımayan kuşak 
</HEADLINE>
<TEXT>


Geçenlerde birkaç tane 5 liralık çıktı cebimden. Tüy gibi hafif, bir esintiyle uçup gidecekmiş hissi veren 5 liralar... 12 yaşındaki kızım dudak büktü 5'liklere, "Allah aşkına baba, ben ne yapayım bunları " diyerek. 
Haksız sayılmazdı. 
Kuruş'u ise hiç görmemişti kızım. Belki ders kitaplarından biliyordu, o kadar. Ben de onun yaşındayken para ile tanışmamıştım. On para'ları, kırk para'ları sadece annemden dinlemiştim. 
Ama kuruş'u hatırlıyorum. 
Ortası delik, sarı renkli 1 kuruş'la, 2.5 kuruş'la ilkokul kantininden simit ve beze aldığımı anımsıyorum. Ortası delik kuruşlar bir ara genç kızların boyunlarını kolye olarak süslemişti. Sonra tümüyle yitip gittiler, unuttuk kuruşu... 

Yukarıdaki satırlar yeni değil. 
Yirmi yıl öncesinin. 
14 Ekim 1984'te Cumhuriyet gazetesinin birinci sayfasında aynı başlıkla, "Kuruş'u tanımayan kuşak " diye çıkan yazım böyle başlamış. Daha sonra da Başbakan Özal'ın enflasyonla mücadeleyi fazla ciddiye almadığına işaret eden satırlar geliyor. 
Aradan geçen yirmi yıl. 
Bu uzun yıllar boyunca kim bilir kaç tane enflasyon yazısı yazdım. 
Kaç hükümet gördüm, programının en başına enflasyonla mücadele maddesini koyan. Kim bilir kaç başbakan geldi geçti, "enflasyon canavarını yenmek"ten söz eden 
Ama uzun yıllar bir şey değişmedi. 
Enflasyon canavarı arada bir siner gibi olduysa da, sonra yine ortalığı kavurmaya devam etti. 
Çünkü siyasal iktidarlar, enflasyonla mücadelenin ekonomide gerektirdiği cesur adımları göze alamadılar. Yapısal reformlar sürekli ertelendi. 
Bu açıdan 2001 krizi bir dönüm noktası oldu. Türkiye kafasını duvara öylesine çarptı ki, IMF'nin 'acı reçetesi'nden başka gidecek yolu kalmadı. 
Başbakan Ecevit'in eli mahkum hale geldi. Enflasyon tarihimizdeki 17 başarısızlıktan sonra IMF ile 18. programı çaresiz işletmeye başladı. Bu bakımdan Kemal Derviş'in sahneye çıkışı da Türkiye açısından bir şans oldu. 
Ancak, enflasyon canavarının yenilmesinde aslan payı, Başbakan Erdoğan hükümetine ait. Son iki yıl çizgiden sapılmadı. IMF ile program kararlılıkla uygulandı, gerekli mali disipline uyuldu. 
Bu sayede bir düş sonunda gerçek oluyor. Yani enflasyon bin yıl sonra yeniden tek haneliye iniyor. 
Ama daha yapacak çok şey var. 
Yapısal değişimin sürmesi şart. 
Özellikle sosyal güvenlik reformu çok acil hale gelmiş durumda. 'Özelleştirme'nin hızlandırılması, vergi düzeninin adam edilmesi, kayıt dışı alanın daraltılması, bankacılıkta dönüşümün sürmesi lazım. 
Elbette yargı reformu ve idarede yolsuzlukların çanına ot tıkayacak adımların bir an önce atılması gerekiyor. 
Ekonomide kalıcı istikrar isteniyorsa, AKP hükümetinin reform pedalını çevirmekten başka çaresi yok. 
Bugün için gelinen nokta iyi. 
Para pul olmaktan çıkıyor. 
Altı sıfır atılıyor. 
Yılbaşından itibaren Yeni Lira, Yeni Kuruş devreye girecek. 
Küçük kızım, diliyorum, kuruş'la tanışan ve ilişiğini bir daha kesmeyen bir kuşak olarak büyür, hayatını öyle devam ettirir. 



</TEXT>
</DOC>
