<DOC>
<DOCNO> 298267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sontur05.html </URL>
<DATE> 2004/12/16/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Erzurum'da Sibirya soğuğu -31 derece .. 
</HEADLINE>
<TEXT>

     Erzurum'da gece hava sıcaklığı sıfırın altında 31 derece olarak gerçekleşti. 
     Meteoroloji Bölge Müdürlüğü yetkililerinden alınan bilgiye göre, günün en yüksek hava sıcaklığının sıfırın altında 13 olması beklenen Erzurum'da gece en düşük hava sıcaklığı ise eksi 31 derece oldu. Ölçülen en düşük hava sıcaklıkları bölgenin diğer illerinde ise sıfırın altında olmak üzere Ardahan'da 29, Kars'ta 27, Ağrı'da 26, Erzincan'da 14, Iğdır'da 6 derece olarak belirlendi. 
     Yetkililer, soğukların etkisini yarında sürdüreceğini bildirdiler. 
     
     VELİLER TEPKİLİ 
     Mevsimin en soğuk gecesinin yaşandığı Erzurum'da okulların tatil edilmemesi velilerin tepkisine neden oldu. 
     Sabah saatlerinde hava sıcaklığının sıfırın altında 20 derece kadar düştüğü Erzurum'da ilköğretim okulu öğrencilerinin okullarına gitmekte zorlandıklarını dile getiren veliler, ''Okullar tatil edilmeliydi. Çocuklarımızın hasta olmasında korkuyoruz'' diye konuştular. 
     
     ARAÇLAR ÇALIŞMADI 
     Aşırı soğuklar nedeniyle sürücüler araçlarını çalıştırmakta zorlandılar. 
     Dizel yakıtlı araçların aşırı soğuklar nedeniyle yakıtları dondu. Sürücüleri araçlarını çalıştırabilmek için araçlarının altında ateş yakmak zorunda kaldılar. 
     
</TEXT>
</DOC>
