<DOC>
<DOCNO> 269082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sonyas11.html </URL>
<DATE> 2004/09/04/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Van kedisi sayısında yüzde 100 artış .. 
</HEADLINE>
<TEXT>

     Van'da Yüzüncü Yıl Üniversitesi YYÜ Kedi Evi'nde, bu yıl 40 yavru kedi dünyaya geldi. Bu rakamın, kedi Evi'nin 5 yıllık geçmişinde rekor olduğu bildirildi. 
     Beyaz tüyleri ve farklı göz renkleriyle Van'ın sembolü olan Van Kedisi'nin neslini koruma altına almak amacıyla kurulan Kedi Evi'nde bu yıl bir ilk yaşandı. 
     Kedi Evi'nin kurulduğu günden bugüne kadar, yıl içinde en fazla 20 kedi dünyaya geldiğini belirten YYÜ Veteriner Fakültesi Araştırma Görevlisi Barış Atalay Uslu, bu yıl doğan kedi sayısının yüzde 100 artış göstererek 40 olduğunu söyledi. 
     Uslu, 50'si dişi, 23'ü erkek ve 40'ı yavru toplam 113 Van Kedisi'nin yaşadığı Kedi Evi'nde, yavru kedi sayısındaki artışın iyi bakım ve beslenmeden kaynaklandığını kaydetti. 
     Uslu, Van Kedisi'nin neslini korumak amacıyla hazırlanan ve Valilik ile ortaklaşa yürütülen, Van Kedisi'ni Koruma Projesi kapsamında, evlerde beslenen 71 kediye çip takıldığını ve bu sayede hem kedilerin aylık bakımının yapıldığını, hem de ailelere 25 milyon lira para ve mama yardımında bulunulduğunu bildirdi. 
     Amaçlarının, Van Kedisi besleyen ailelere katkıda bulunmak ve ildeki kedi sayısını kayıt altına almak olduğunu anlatan Uslu, Üniversitenin Bilimsel Araştırma Başkanlığı'na, Van Kedisi'nin neslini koruma altına almak için ''Van Kedilerinde Embriyo Transferi'' projesini sunduklarını, projenin desteklenmesi halinde kültür mirası olan Van Kedisi'nin neslinin en az 20 yıl koruma altına alınacağını kaydetti. 
     
     7 YILDIR KEDİLERLE YATIP KALKIYOR 
     Üniversite bünyesindeki araştırma merkezinde 7 yıldır kedi bakıcılığı yapan Mehmet Bayır ise 5 ay önce askerden geldiğini belirterek, askerdeyken özlemini duyduğu kedilere büyük sevgi beslediğini söyledi. 
     1997'de Veteriner Fakültesi'ndeki Van Kedisi Araştırma Merkezi'nde göreve başlayan ve 1999'da Kedi Evi'nin kurulmasıyla görevine burada devam eden Bayır, ''Sabah ilk işim, kedilere mamalarını vermek ve etrafı temizlemek. Öğle saatinde de üniversitenin yemekhanesinde çıkan yemeklerden getirerek kedilere veriyorum. Hem kedilerin, hem de kedi evinin temizliğine verdiğim önem ve onlara iyi bakmam, bu yıl 40 yavru kedi doğmasını sağladı'' dedi. 
     Tatillerini geçirmek amacıyla Van'a gelen yerli ve yabancı turistler de Van kedilerini görmek için Kedi Evi'ne geliyor. 
     Polonyalı Gosia Sadowska da arkadaşlarıyla geldiği Van'da Kedi Evi'ni gezerek, kedilerle fotoğraf çektirdi. 
     Dünyanın hiçbir yerinde beyaz tüylü ve farklı göz renklerine sahip kedi bulunmadığına işaret eden Sadowska, Van'a, özellikle Van kedisi görmek için geldiğini söyledi. 
     
</TEXT>
</DOC>
