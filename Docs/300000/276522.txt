<DOC>
<DOCNO> 276522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonsiy09.html </URL>
<DATE> 2004/10/01/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Özkök, Korhan Yamaç'ı kabul etti Bu başarıyla göğsümüz kabarmıştır 
</HEADLINE>
<TEXT>

     Genelkurmay Başkanı Orgeneral Hilmi Özkök, Paralimpik Olimpiyatları'nda atıcılık branşında 1 altın, 1 bronz madalya kazanan milli sporcu Korhan Yamaç'ı kabul etti. 
     Şeref Salonu'nda yapılan kabule, Özkök ve Yamaç'ın yanısıra bazı komutanlar, Korhan Yamaç'ın eşi, annesi ve babası da katıldı. 
     Kabulde bir konuşma yapan Genelkurmay Başkanı Orgeneral Hilmi Özkök, Türk halkının teröre birçok şehit verdiğini hatırlatarak, ''Bu örnek alınacak başarıyla göğsümüz kabarmıştır'' dedi. 
     Korhan Yamaç'ın, cesur, yiğit, savaşçı ve zorlu anlamına gelen gazilik mertebesine ulaştığını vurgulayan Özkök, şöyle konuştu 
     ''Tarihimizde bu olimpiyatlarda ilk altın madalyayı kazandı. Bu başarıda ailesinin de katkısı büyüktür. Başta eşi olmak üzere, eski bir milli sporcu olan annesi ve eski bir Türk Silahlı Kuvvetler TSK mensubu olan babasına şükranlarımı sunuyorum. Spor ve ilimi ön planda tutan ülkeler, her zaman medeniyet, güç ve başarıyı ellerinde tutmuştur. Asker sporcuların giderek artan başarılarını yakından ve takdirle izliyorum. Bu başarının, gençlere ve gazilerimize güç vereceğine gönülden inanmaktayım. Daha başarılı sonuçlar alacağına inanıyor, kutluyor ve başarılar diliyorum.'' Hilmi Özkök, Korhan Yamaç'a şilt ve özel hediye verdi. 
     TSK'nın bir ferdi olmaktan dolayı gurur duyduğunu ifade eden Korhan Yamaç, ''Madalyamı, vatanı için canını esirgemeyen aziz şehitlerimize armağan ediyorum'' dedi. 
     Olimpiyatlarda Türkiye'yi 3 branşta temsil ettiğini hatırlatan Yamaç, ''Yarışmalarda 1 altın ve 1 bronz madalya kazandım. Olimpiyatlara iki ilde hazırlandım. Yoğun bir kamp dönemi geçirdik. Çalışmalarımın karşılığını aldım. Madalyam önemli. Manevi değeri var'' diyerek sözlerini tamamladı. 
     Kabul sonunda, Genelkurmay Başkanı Hilmi Özkök, Korhan Yamaç, eşi, annesi ve babası toplu olarak fotoğraf çektirdi. 
     
</TEXT>
</DOC>
