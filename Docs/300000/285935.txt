<DOC>
<DOCNO> 285935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/siyaset/asiy.html </URL>
<DATE> 2004/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
AB temiz karar vermeli 
</HEADLINE>
<TEXT>


Dışişleri Bakanı Gül, 17 Aralık'ta AB'den hiçbir politik şart içermeyen, tam üyeliğe açık, 2005'te başlayacak bir müzakere kararı beklediklerini söyledi 

FİKRET BİLA LİZBON 


Dışişleri Bakanı ve Başbakan Yardımcısı Abdullah Gül'le Ankara - Lizbon yolunda söyleşi olanağı bulduk. Mustafa Karaalioğlu ve Soli Özel'le birlikte sorularımızı yanıtlayan Gül, 17 Aralık AB zirvesine ilişkin beklentisini özetlerken, "temiz karar" beklediklerini ifade etti. 
Gül, sorumuz üzerine "temiz karar"dan ne kastettiğini şöyle açıkladı 
"Şartsız hiçbir politik şart içermeyen , tam üyelik perspektifine açık, 2005 içinde başlayacak müzakere kararı bizim için temiz karardır." 
Gül, bu kararı sağlamak için de Türkiye'nin işi şansa bırakmaması, iyi takip etmesi ve başkalarının inisiyatifine terk etmemesi gerektiğini belirtti. 

Saf davranmayalım 
Gül, bu süreçte Türkiye'nin "saflık" göstermemesi gerektiğini de kaydederek, şu yorumu yaptı 
"Gümrük Birliği'nde bunu gördük. Bazı detayların üzerinde durulmuyor. Sonradan sorun çıkıyor. Nitekim, şimdi Gümrük Birliği'nden dolayı bazı sıkıntılarımız var. Sonradan değiştirelim diyorsunuz, değiştiremiyorsunuz. Bu nedenle, her detayı dikkate alan bir titizlik içinde olmamız lazım. Saf davranmamamız lazım." 
Gül, Türkiye'nin gerçekçi davranması gerektiğini Fransa başta olmak üzere Avrupa kamuoyundaki sıkıntıları da anlaması gerektiğini kaydederek, bu koşullar içinde bütün gücünü temiz karar çıkarmak için seferber etmek durumunda olduğunu söyledi ve şöyle dedi 
"Bizi tatmin etmeyecek bir şey çıkarsa bile biz üzerimize düşeni yapmış bir durumda olmalıyız." 

Kıbrıs'ta top Rumlarda 
Gül, AB sürecinde Kıbrıs sorunu, Rum yönetiminin tanınma talebine ilişkin sorularımızı değerlendirirken de, şöyle konuştu 
"Biz Kıbrıs'ta üzerimize düşeni yaptık. Yeni Kıbrıs politikasını geliştirdik. Ve Kıbrıs Türkleri Annan planına evet demiş oldular. Şu anda bizim en rahat olduğumuz konu Kıbrıs konusudur. Uluslararası ilişkilerde eski durum tamamen ortadan kalktı." 
Gül, bu koşullarda Güney Kıbrıs'ı tanımanın söz konusu olmadığını da belirtti. Güney Kıbrıs Rum Yönetimi'nin Annan planını yeniden referanduma götürmesi olasılığına ilişkin bir soruyu yanıtlarken de, şunları kaydetti 
"Eğer Rum yönetimi yeniden değerlendirme yapar ve Annan planını yeniden referanduma götürürse o zaman bakarız. Tekrar düşünürlerse, yeniden müzakere etmeden Annan planını referanduma götürürler ve evet sonucu çıkarsa, o zaman konuşuruz." 
Gül, yeni Kıbrıs politikası ve Kıbrıs Türkü'nün Annan planına evet demesinin çözümsüzlüğün sorumlusu olarak Türk tarafını gören bütün ülkeleri şok ettiğini, dünyadaki havanın Türkiye ve Kıbrıs Türkleri lehine değiştiğini ve bu sonucun bir tek Türk askeri çekilmeden ve bir metrekare toprak verilmeden sağlandığını vurguladı. Bundan sonrası için topun Rum tarafında olduğunu kaydetti. 

Azınlık anlayışında TSK ile farkımız yok 

Gül'e, Genelkurmay İkinci Başkanı Org. İlker Başbuğ'un basın toplantısında açıkladığı TSK görüşlerini sorduk. Gül, Org. Başbuğ'un açıklamalarıyla ilgili olarak, "Kendileriyle zaten sürekli görüşüyoruz. Aramızda bir farklılık yok. Türkiye'nin azınlık anlayışı Lozan'la ortaya çıkan Anayasa'ya da yansıyan tarzdır. Biz bu tarzın Türkiye için uygun bir azınlık anlayışı olduğunu düşünüyoruz. Biz konuya demokratik hakların gelişmesi, dil ve inançlar konusuna saygı gösterilmesi olarak bakıyoruz. Zaten Avrupa'da da ölçü bu hale geldi. Bireysel haklar olarak görüyoruz. Avrupa Anayasası da dini, dilsel ve kültürel çeşitliliğe saygı ifadesini kullanıyor"dedi. 
Tartışmalara ilişkin olarak da Gül, şöyle konuştu 
"Türkiye'de azınlıkların bazı sıkıntıları var. Ama çoğunluğun da sıkıntıları var. Yani çoğunluk veya azınlık zaten problemlerimiz var. Biz bütün bunları demokrasinin kalitesini yükselterek çözmeye çalışıyoruz. İfade hürriyetine ilişkin sıkıntılar, kültürel dini sıkıntılar çoğunluk için de söz konusuydu. Hepsini demokrasi çıtasını yükselterek aşmaya çalışıyoruz. Türkiye Cumhuriyeti'nin vatandaşı olan herkes bu ülkede eşit vatandaştır." 

Arafat'a davet 
Gül, Filistin lideri Arafat'ın rahatsızlığı ile yakından ilgilendiklerini de belirterek şu bilgiyi verdi 
"Rahatsızlığını duyunca ben de telefon ederek, yetkililerle görüştüm. Filistin'e bir doktor heyeti göndermeyi ve tedaviye yardımcı olmayı önerdim. Daha sonra Arafat da kendini iyi hissedince bizi aramak istemiş, o zaman henüz Paris'e gideceği belli değildi. Biz de Başbakan Erdoğan'la birlikte Roma'ya uçuyorduk. Uçaktan bizi aradılar. Arafat'la hem ben, hem Sayın Başbakan konuştuk. Tedavisi için Türkiye'de yardımcı olabileceğimi de ifade ettik. Sonra Paris'e gideceği anlaşıldı. İlgimize çok teşekkür etti." 
Gül, Şaron'un Arafat'ı "Kudüs'e döndürmem" şeklindeki açıklamasına ilişkin soruyu yanıtlarken de, "Durun bakalım. Paris'ten Kudüs'e dönebilecek mi, önce ona bakmak lazım" dedi. 


</TEXT>
</DOC>
