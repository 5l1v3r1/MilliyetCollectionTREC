<DOC>
<DOCNO> 294436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/soneko16.html </URL>
<DATE> 2004/12/03/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Çin'in açılımı sürüyor... 
</HEADLINE>
<TEXT>

     Kamil Erdoğdu AA 

Reform ve dışa açılma politikasını 30 yıla yakın süredir uygulayan Çin'de, dışa yeni alanlar açılacak. Önümüzdeki 11 Aralık günü de yabancı yatırım açısından önem taşıyor. 
     Çin, Dünya Ticaret Örgütü DTÖ üye olduğu 11 Aralık 2001'den bu yana her yıl pazarını daha hızlı şekilde yabancı yatırıma açıyor. 
     Yoğun şekilde korunan bir sektör olan ticaret sektörü üzerindeki koruma kalkanı 11 Aralık 2004 günü kalkacak. Çin DTÖ Katılım Protokolü uyarınca bu tarihte hububat, bitkisel yağ, şeker, tütün, hampetrol, rafine edilmiş petrol, kimyasal gübre ve pamuk ithalatı ile çay, pirinç, soya fasulyesi, tungsten cevheri, amonyum paratungstat, tunsgstat ürünleri, kömür, ipek, ağartılmamış ipek, pamuk, pamuk ipliği, pamuklu dokuma kumaş, antimon cevheri, antimon oksit, antimon ürünleri ve gümüş ihracatı dışında kalan malların yerli ve yabancı sermaye ve şahıs şirketlerince ithal ve ihraç edilmesine ilişkin tüm sınırlamaları kaldıracak. 
     
     PERAKENDE SEKTÖRÜNDE DÖNÜM NOKTASI 
     Çin'de özellikle mağazalar zinciri açmak isteyen yabancı yatırımcıların yakından takip ettikleri bir konu olan perakende sektörüne girişteki engellerin kaldırılması konusunda da 11 Aralık günü dönüm noktası olacak. 
     Bazı ürünlerin satışı dışında 11 Aralık 2004 tarihinden itibaren perakende sektörüne yabancı sermaye girişinin önündeki coğrafi, sayısal ve sermaye payına ilişkin tüm engeller kaldırılacak. Buna göre yabancı sermayeli şirketler bu tarihten itibaren kitap, gazete, dergi ve kimyasal gübre dışında kalan tüm malların perakendeciliğiyle iştigal edebilecekler. 
     Kimyasal gübre satışında yüzde 100 yabancı sermayeye 11 Aralık 2006'da izin verilecek. Yabancı yatırımcıların tuz ve tütün toptancılığı ile tütün perakendeciliği yapmasına izin verilmemektedir. 
     30'dan fazla mağazaya sahip olan yabancı sermayeli iş ortaklığının çoğunluk hissesinin yabancıda bulunmasına izin verilmemektedir. Yabancılar 11 Aralık'tan yüzde 100 yabancı sermayeli bayi kurabilecekler. 
     
     LOJİSTİK HİZMETLER 
     Otoyol, sivil havaalanı ve liman inşaatı ve işletmesi Çin'de yabancı yatırımın teşvik edildiği faaliyetler arasında bulunuyor. Hava taşımacılığı 2002 yılına kadar sınırlı kategoride yer alırken, 2002'den itibaren teşvik edilen kategoriye alındı. 
     Yasal olarak taşıma bağlantılı depolama işi ile karayolu taşımacılığı işi yabancı sermayenin teşvik edildiği iki faaliyet kolu olmasına ve 11 Aralık 2004'te tamamen yabancı sermayeli işletmelere açılacak olmasına rağmen uygulamada yabancı sermayeli şirketlerin sadece depolama işinde ve ancak Çinli firmalar ile iş ortaklığı kurmasına izin veriliyor. 
     Uluslararası deniz taşımacılığı ile uluslararası bağlantılı taşımacılık işi de yabancı yatırımcıların teşvik edildiği sektörler arasında. Uluslararası deniz taşımacılığı alanında kurulacak bir Çin-yabancı iş ortaklığında yabancı ortağa yüzde 49'a kadar pay alma hakkı tanınırken, uluslararası bağlantılı taşımacılık işinde yabancı ortağın çoğunluk hissesi bulundurmasına izin verilmemektedir. 
     Yabancı sermayeli gemi acentelerinde yabancının payı yüzde 49'u geçmeyecek. Yük taşımacılığı ile iştigal edecek yabancı sermayeli bir şirkette yabancı ortağın payı yüzde 50'yi, kurye hizmetlerinde de yüzde 49'u geçemeyecek. 11 Aralık 2005'e kadar yüzde 100 yabancı sermayeli yük taşımacılığı şirketine izin verilecek. 
     Demiryolu yük taşımacılığında yabancı yatırım yabancı yatırımcı çoğunluk hissesini 11 Aralık 2004'ten itibaren alabilecek. Yüzde 100 yabancı yatırımlı demiryolu yük taşımacılığına 11 Aralık 2007'den itibaren izin verilecek. 
     
     İLAÇ VE OTOMOBİL SEKTÖRÜ 
     DTÖ'ye verilen taahhüt uyarınca, 11 Aralık 2004 tarihinden itibaren yüzde 100 yabancı sermayeli işletmeler ilaçların toptan ve perakende satışı ile uğraşabilecekler. 
     Çin'in DTÖ taahhütlerine göre, otomobil ve otomobil yedek parçasında 1 Ocak 2005 tarihinden itibaren kota ve lisans uygulaması sona erecek. Diğer taraftan 11 Aralık 2004'te tüm firmalara, otomobil ve otomobil parçası da dahil olmak üzere, ticaret hakkı devlet kuruluşlarına bırakılan mallar hariç, tüm malların ticaret hakkı da tanınacağından, 1 Ocak 2005'ten önce firmalar bu hakkı elde etmiş olacaklar. 
     Otomobil ve otomobil yedek parçası toptan ve perakendeciliğiyle iştigal edecek yabancı firmalar 11 Aralık 2004 tarihinden itibaren yüzde 100 yabancı sermaye ile bu işe girebilecekler. 
     
</TEXT>
</DOC>
