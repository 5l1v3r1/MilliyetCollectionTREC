<DOC>
<DOCNO> 250800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sondun18.html </URL>
<DATE> 2004/06/25/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Trabzon'da ölen İspanyol askerlerin kimlikleri yanlış belirlenmiş... 
</HEADLINE>
<TEXT>

     Afganistan'daki Uluslararası Güvenlik Destek Gücü'nde ISAF görev yapan 62 İspanyol askerinin, 26 Mayıs 2003'te Ukrayna'dan kalkan Yakolev Yak-42 tipi uçakla İspanya'ya dönerken Trabzon yakınlarında meydana gelen kazada ölümünden sonra cesetler üzerinde yapılan çalışmalarda, askerlerin yarısından fazlasının kimliklerinin yanlış tespit edildiği ortaya çıktı. 
     Kimlik tespitlerinde hata olduğu iddialarının ortaya atılmasından sonra kazada ölen askerlerden 39'unun ailelerinin, İspanya Savunma Bakanlığı'ndan konuyu araştırmasını istemesi üzerine yapılan çalışmalarda, DNA testleri yapılan 39 askerden 22'sinin kimliklerinin yanlış tespit edildiği belirlendi. 
     İstanbul Adli Tip ve Toksikoloji Enstitüsü'nün İspanya'ya gönderilen raporunu yayınlayan El Pais ve El Heradon de Aragon gazeteleri, DNA testleri yapılan İspanyol askerlerinin sadece 17'sinin kimliklerinin doğru olduğunu, 22'sinin ise hatalı olduğunu yazdılar. 
     Gazeteler, rapora dayanarak, İspanya'ya gönderilen tabutlardan en az 4'ünde birden fazla cesedin parçalarının bulunduğunu, hatta bazı tabutlarda Ukrayna vatandaşı uçağın mürettebat üyelerinin ceset parçalarının da yer aldığını belirttiler. 
     Kimliklerin yanlış tespit edildiği iddialarına rağmen ölen 23 askerin aileleri DNA testlerinin karşılaştırılması isteminde bulunmamıştı. Türkiye'den gelen raporun askerlerin kimlik tespitinin hatalı olduğunu doğrulamasının ardından 10 ailenin daha DNA testlerinin karşılaştırılması isteğinde bulunduğu öne sürüldü. 
     Öte yandan, kazadan sonra İspanyol askeri heyetiyle Trabzon'da kimlik belirleme çalışmalarına katılan ve savcılığın ilgili raporunu imzalayan iki generalin açığa alındığı iddia edildi. Ordunun sağlık bölümünden sorumlu olan Tümgeneral Vicente Carlos Navarro Ruiz ve Hava Kuvvetleri'nden Korgeneral Jose Antonio Beltran Dona'nın Trabzon'daki uçak kazasıyla ilgili ''sorumsuz çalışmalarından dolayı'' en kısa zamanda görevlerinden alınacakları öne sürüldü. 
     
</TEXT>
</DOC>
