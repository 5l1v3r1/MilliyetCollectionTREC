<DOC>
<DOCNO> 288575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sonsiy01.html </URL>
<DATE> 2004/11/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Sarıgül'ün CHP'deki kaderi bayram sonrası belli olacak... 
</HEADLINE>
<TEXT>

     CHP'de ihracın eşiğine gelen Şişli Belediye Başkanı Mustafa Sarıgül'ün CHP'deki siyasi kaderi Ramazan Bayramı'ndan sonra belli olacak. 
     CHP Ankara Milletvekili ve Yüksek Disiplin Kurulu YDK 
     Başkanı İsmet Çanakçı, ANKA'ya yaptığı açıklamada, Sarıgül'ün CHP'deki siyasi geleceğini belirleyecek süreçle ilgili bilgi verdi. MYK'nın kararının önümüzdeki günlerde Sarıgül'e tebliğ edileceğini bildiren Çanakçı, tebliğin Ramazan Bayramı sonrasında da yapılabileceğini belirtti. 
     Sarıgül'ün tebliğin kendisine ulaşmasının ardından, üç gün içinde hakkındaki tedbirin kaldırılması için YDK'ya itiraz hakkının bulunduğunu kaydeden Çanakçı, Sarıgül'ün itiraz etmesi halinde sözlü veya yazılı savunma yapmasının isteneceğini bildirdi. Çanakçı, "Tedbir isteminin karara bağlanmasının ardından Sarıgül'ün kesin ihracı YDK'da görüşülecek. Sarıgül, bu karar için de sözlü ya da yazılı savunma yapabilecek. YDK'dan ihraç kararı çıkması halinde Sarıgül, mahkemeye başvurabilecek" dedi. 
     
     SARIGÜL SÖZLÜ SAVUNMA YAPACAK 
     Şişli Belediye Başkanı Mustafa Sarıgül, YDK'ya sözlü savunma yapacak. Hakkında ihraç kararı çıkmayacağına inanan Sarıgül, "İhraç edilen milletvekillerimiz partiye nasıl döndülerse, Sarıgül hakkındaki iddialar da yargıdan dönecektir" dedi. Belediye Başkanı'nın, hakkında ihraç kararı çıkması durumunda mahkemeye başvuruda bulunmayı amaçladığı öğrenildi. 
     
     YİNE RAPOR YİNE İHRAÇ 
     CHP'de Sarıgül hakkında verilen YDK'ya sevk kararı, olağanüstü kurultayın ardından parti içi muhaliflerin arasında yer alan üç milletvekilinin ihracını anımsattı. CHP'den ihraç edilen İstanbul Milletvekilleri Ahmet Güryüz Ketenci, Hasan Aydın ve Ankara Milletvekili Mehmet Tomanbay'ın ihraçlarının gündeme geldiği günlerde, Genel Başkan Deniz Baykal'ın talimatıyla Genel Sekreter Yardımcısı Oğuz Oyan'ın başkanlığındaki komisyon "CHP'li Olmanın Sorumluluğu" adını taşıyan bir rapor hazırlanmış ve milletvekillerinin ihraç süreci başlatılmıştı. Muhalif milletvekilleri partiden ihraç edilmelerinin ardından yargı kararıyla yeniden partiye dönmüşlerdi. 
     
     YDK'DA AFFEDİLECEK 
     Bu arada, CHP'den ihraç edilen ancak partiye geri dönen Ankara Milletvekili Tomanbay, partinin yetkili kurullarının ve YDK'nın inandırıcılığını yitirdiğini iddia etti. YDK'nın bazı üyelerinin yönetimden "talimat" aldığını iddia eden Tomanbay, "Artık YDK'nın inandırıcılığı kalmamıştır. Öyle sanıyorum ki, Sayın Sarıgül'ün ihracına yönelik karar YDK'dan çıkmayacaktır" diye konuştu. 

ANKA 
     
</TEXT>
</DOC>
