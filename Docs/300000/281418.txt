<DOC>
<DOCNO> 281418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/siyaset/siy03.html </URL>
<DATE> 2004/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çuvaldızı kendimize batırdık 
</HEADLINE>
<TEXT>


Başbakanlık İnsan Hakları Danışma Üst Kurulu'nun, Türkiye'yi AB'den daha sert eleştiren raporunda, işkencenin "yaygın" olduğu savunuldu 

GÖKÇER TAHİNCİOĞLU Ankara 


Başbakanlık İnsan Hakları Danışma Üst Kurulu İHDÜK , taslak metnini hazırladığı "İnsan Hakları 2004" raporunda hükümeti, AB'den daha ağır biçimde eleştirdi. İşkencenin yaygın biçimde sürdüğü, insan hakları reformlarının etkilerinin insana indirgenemediği kaydedilen rapor, hükümetin tepkisini çekti. 
Kurul, yıl boyunca yaptığı araştırma ve incelemelerin sonucunda, 2004'teki insan hakları ihlallerine ilişkin raporunun taslağını hazırladı. 2 hafta sonra yayımlanacak olan raporun taslağında, işkence, yargısız infaz, düşünce özgürlüğü gibi alanlardaki hak ihlalleri somut olaylarla açıklandı, "işkenceye sıfır tolerans" felsefesinin insana yansıtılamadığı anlatıldı. 
İktidarın "tek adam" siyasetinden kurtulamadığı savunulan raporda, kamu görevlilerinin sendikal haklarından iktisadi dengesizliklere kadar birçok konunun insan hakkı ihlali anlamına geldiği kaydedildi. 

Sert bulundu 
Cumhurbaşkanlığı tarafından kısmen iade edilen Dernekler Kanunu, adli kolluğun kurulması gibi konuların yerine getirilmemesinin de AB İlerleme Raporu'nda Türkiye'nin eleştirilmesine neden olduğu vurgulandı. 
Din adamlarının laik eğitimden geçirilmesi talep edilen raporda, tren kazaları sonrası "takdiri ilahi" yorumu yapılmasının da düş kırıklığı yarattığı kaydedildi. 
Taslak, görüşlerini sunmaları için başta Başbakanlık İnsan Hakları Başkanlığı olmak üzere ilgili kurumlara gönderildi. Başbakanlık ve TBMM'den gelen görüş yazılarında raporun oldukça sert bulunduğu vurgulandı. 
Prof. Dr. İbrahim Kaboğlu'nun başkanlığını yürüttüğü kurulda, çok sayıda sivil toplum kuruluşu yer alıyor. 



</TEXT>
</DOC>
