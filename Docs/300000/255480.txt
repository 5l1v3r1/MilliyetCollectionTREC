<DOC>
<DOCNO> 255480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonyas01.html </URL>
<DATE> 2004/07/14/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Tarzan'ın kaplanı, ABD polisinin kurbanı oldu... 
</HEADLINE>
<TEXT>

     Bülent Keneş 

ABD'nin Florida eyaletinde kafesinden kaçan, Ormanlar Kralı Tarzan filminin başrol oyuncusu Steve Sipek'e ait 360 kiloluk 6 yaşındaki kaplan, vurularak öldürüldü. 
     Kayıp olan kaplanın yerini belirleyen Florida Vahşi Yaşamı Koruma görevlisi Jorge Pino, kaplanın yerini polise bildirdiklerini, ancak polislerin kaplanı vurarak öldürdüğünü söyledi. 
     Polislerin önce uyuşturucu mermiyle kaplanı etkisiz hale getirmek için hazırlık yaptığını belirten Pino, kaplanın kendilerine doğru gelmesiyle panikleyen polislerin hayvana gerçek kurşunlarla ateş ettiklerini öne sürdü. 
     1960'lı yıllarda Tarzan'ı canlandıran aktör Sipek ise Bobo adlı kaplanın öldürüldüğü sırada uyuduğunu ve herhangi bir tehdit oluşturmadığını ifade etti. Kıyafetleri öldürülen kaplanın kanıyla lekelenmiş halde CNN televizyonuna konuşan Sipek, ''Polisler Bobo'nun yanına geldiler ve hemen beş el ateş ederek onu vurdular. Bobo yattığı yeri asla terketmedi'' dedi. 
     Polislerin tamamen keyfi bir şekilde kaplanı vurduklarını iddia eden Sipek, ''Zafer istiyorlardı. 'Bir kaplan öldürdük. Kazanan biziz. İşimizi yaptık. Korkunç kaplana karşı insanları kurtardık' gibi şeyler diyebilmek için kaplanı öldürdüler'' diye konuştu. 
     Florida Vahşi Yaşam Komisyonu sözcüsü Brett Norton, kaplanın bir M4 tüfeğiyle vurulduğunu ve cesedinin otopsi için güvenli bir yere taşındığını ifade etti. 
     Komisyon üyelerinin, Bobo'nun iki yıl önce sanatçının evinde çalışan bir kadını ısırarak ağır şekilde yaraladığını yönündeki iddiaları karşın Sipek, kaplanın zararsız bir hayvan olduğunda ısrar etti. 
     Sipek'in evinde Bobo'dan başka kaplanlar da bulunduğu ve evinin çevresinin yüksek duvarlarla çevrili olduğu kaydediliyor. 
     
</TEXT>
</DOC>
