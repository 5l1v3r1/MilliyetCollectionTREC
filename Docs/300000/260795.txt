<DOC>
<DOCNO> 260795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/soneko12.html </URL>
<DATE> 2004/08/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İlk 7 ayda kapanan şirket sayısı yüzde 12.49 arttı... 
</HEADLINE>
<TEXT>

     Türkiye Odalar ve Borsalar Birliği'nin TOBB Ticaret Sicili verilerine göre, yılın ilk 7 ayında geçen yılın aynı dönemine göre, açılan şirket sayısında yüzde 24.21, kapanan şirket sayısında ise yüzde 12.49 oranında artış oldu. 
     TOBB'dan yapılan açıklamaya göre, bu yılın ilk 7 ayında açılan şirket sayısı 48 bin 776 olarak belirlenirken, bu rakam, geçen yılın aynı döneminde 39 bin 268 olan sayısının yüzde 24.21 üstüne çıktı. 
     Geçen yılın ilk 7 aylık döneminde 15 bin 82 adet şirket kapanırken, bu yılın aynı döneminde söz konusu rakam 16 bin 965'e çıktı. Bu rakamlar yüzde 12.49'luk bir artışı ifade ediyor. 
     
     TEMMUZ RAKAMLARI 
     Temmuz ayında da geçen yılın aynı ayına göre, hem açılan hem de kapanan şirket sayısında artış görüldü. 
     Nitekim geçen yılın Temmuz ayında 5 bin 494 olan açılan şirket sayısı 6 bin 816'ya, 1.769 olan kapanan şirket sayısı da 2 bin 272'ye yükseldi. 
     Böylelikle Temmuz'da açılan şirket sayısında yüzde 24.06, kapanan şirket sayısında ise yüzde 28.43 artış oldu. 
     
</TEXT>
</DOC>
