<DOC>
<DOCNO> 251681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sonsiy05.html </URL>
<DATE> 2004/06/29/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Ecevit Amerika'nın Türkiye'ye dostluğu artık bir masal 
</HEADLINE>
<TEXT>

     DSP Genel Başkanı Bülent Ecevit, ''Amerika'nın Türkiye'ye dostluğu artık bir masal'' dedi. 
     Ecevit, yazılı bir açıklama yaptı. Açıklamasında, ''Amerika güya bizim dostumuz. Hatta kimine göre -ne demekse- bizim stratejik dostumuz'' diyen Ecevit, ABD'nin, Irak'ı ''güya'' kurtarmadan önce Türkiye'nin Kuzey Irak'ta, Doğu ve Güneydoğu Anadolu'da yıllar süren uğraştan sonra barış ve huzuru sağladığını ifade etti. 
     Huzurun, ABD'nin işgali ile bozulduğunu kaydeden Ecevit, ''Amerika, ne kendisi barışı sağlayabiliyor, ne de bizim topraklarımızda bölücü teröre karşı hakkımız olan güvenlik önlemlerini almamıza razı oluyor. Üstelik Irak'ı üçe bölmeye kalkışıyor. Yine Amerikalı sözde dostumuz, Kerkük'ü de neredeyse yok etmeye çalışıyor'' dedi. 
     Ecevit, açıklamasında şu görüşlere yer verdi 
     ''Son haftalarda Kıbrıs Rum yönetiminin ne kadar haksız olduğu bütün dünyada ortaya çıktığında, birçok Avrupa devletiyle birlikte ABD de Kıbrıslı Türkler'e uzun yıllardır uygulanan zalimce ambargoyu kaldırmak gerektiğini belirtmişti. Fakat Amerika bu sözünü unutmuş görünüyor. 
     İki buçuk yıl önce Sayın Bush ve yetkili arkadaşlarıyla Washington'daki görüşmelerimizde bir söz almıştık. Ekonomik ilişkilerimizde İsrail ile Ürdün'e tanıdıkları olanakları bize de uygulayacaklardı. Fakat Amerikalı dostlarımız bu sözlerini de unuttular. 
     Amerika'nın Türkiye'ye dostluğu artık bir masal.'' 
     
</TEXT>
</DOC>
