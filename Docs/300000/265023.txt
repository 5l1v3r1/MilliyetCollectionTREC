<DOC>
<DOCNO> 265023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sonsiy02.html </URL>
<DATE> 2004/08/20/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Kutan affını istedi, Erbakan yeni emanetçi arıyor 
</HEADLINE>
<TEXT>

     Saadet Partisi'nde 21 Kasım'daki kongre öncesinde Recai Kutan'ın, "Artık kendime, aileme ve edebiyata zaman ayırmak istiyorum" diyerek Genel Başkanlıktan affını istemesinin sıkıntısı yaşanıyor. Halen siyasi yasağı devam eden Necmettin Erbakan'ın RP'nin kapatıldığı 28 Şubat sürecinden bu yana emanetçiliğini yapan Kutan'ın devam etmeme kararıyla, partide yeni emanetçı arayışı başladı. 
     Necmettin Erbakan, RP'nin kapatılmasından kaynaklanan 5 yıllık siyaset yasağını tamamladıktan sonra geçtiğimiz yıl, SP'nin başına dönüş yaptı. Ancak hemen ardından "kapatılan RP'nin kayıp trilyonları" davasından 2.5 yıl ağır hapis ve ömür boyu siyaset yasağı cezasına çarptırılınca Genel Başkanlık ve parti üyeliğinden ayrılmak zorunda kaldı. Ancak Erbakan, bu süreçte cezasının kaldırılması amacıyla AKP'lilere yönelik girişimlerde bulundu. Bu girişimler sürdüğü için de tüzüğün açık hükmüne karşın parti kongresini toplamak yerine Recai Kutan Genel Başkanvekilliğine getirildi. Tam bu dönemde AKP'de de Erbakan'ın para ödeyerek cezadan kurtarılmasına olanak sağlayan Yolsuzlukla Mücadele Yasa tasarısı hazırlığı başlatıldı. Ancak "hortumcuların ve yolsuzluk suçlularının" bu yasayla affedileceği eleştirileri üzerine tasarı TBMM'de beklemeye alındı. 
     Bu sırada Yargıtay Cumhuriyet Başsavcılığı da yasal sürede kongrenin toplanmaması nedeniyle partiye yazı yazdı. 
     Başsavcılığın uyarısı üzerine Anayasa Mahkemesi'nden gelecek olası bir ihtarı önlemek amacıyla parti yönetimi 21 Kasım'da kongrenin toplanmasını kararlaştırdı. 
     
     KİTAP YAZACAK 
     Erbakan ve partide genel beklenti, siyaset yasağını bu tarihe kadar kaldıracak bir yasal düzenleme olmaması durumunda Genel Başkanlığa Recai Kutan'ın getirilmesi yönünde oluştu. Ancak Kutan'ın artık Genel Başkanlık gibi aktif bir görev istemediğini belirterek affını istemesi, partide sıkıntıya yol açtı. Kutan, RP'nin kapatıldığı 28 Şubat sürecinden bu yana sürdürdüğü "emanetçi" Genel Başkanlık görevini artık devam ettirmek istemediğini söyledi. Kutan, Genel Başkanlıktan affını istemesini bazı rahatsızlıklarıyla birlikte, şöyle dile getirdi 
     "RP kapatıldıktan sonra Hoca'nın yasağı nedeniyle partinin zor dönemi olduğu için ben bu görevi kabul ettim. 
     Ben çok uzun yıllardır siyasetin içindeyim. Siyasette hep verilen görevleri kabul ettim. Benim bir isteğim, hırsım olmadı. Ancak artık böyle bir aktif görev istemiyorum. 
     Kendime, aileme ve edebiyata zaman ayırmak istiyorum. 
     Başladığım bir kitap projem var. Onu bitirmek ve edebiyat çalışmalarına eğilmek istiyorum. Tamamen köşeme çekilmek olmasa da aktif siyasetten biraz uzak olmak istiyorum." Kutan, yeni parti yönetiminde de aktif bir görev yerine daha sıradan bir görev kabul edebileceğini belirtti. 
     Erbakan'ın kongreye kısa bir süre kala, yasağının hala kalkmaması durumunda Recai Kutan ile kararından vazgeçirmek için son bir görüşme yapması bekleniyor. Ancak Kutan'ın ikna çabalarına karşın kararında ısrar etmesi parti yönetimini yeni arayışlara itti. Parti yönetiminde bazı yeni isimlerin belirlenmesine çalışıldığı, Kutan'ın kararında ısrar etmesi durumunda belirlenecek isimler arasından Erbakan'ın yeni Genel Başkanı belirlemesi bekleniyor. 
     ANKA 
     
</TEXT>
</DOC>
