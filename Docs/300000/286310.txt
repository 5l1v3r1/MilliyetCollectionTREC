<DOC>
<DOCNO> 286310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sondun10.html </URL>
<DATE> 2004/11/05/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kerry, Clinton'a çok kızmış... 
</HEADLINE>
<TEXT>

     ABD başkanlık seçimini kaybeden Demokrat Parti'nin adayı senatör John Kerry'nin, kendisine verdiği destekte samimi olmadığı ve aslında eşi senatör Hillary Rodham Clinton'ın ''gizli çıkarlarını gözettiği'' gerekçesiyle eski Demokrat başkan Bill Clinton'a çok kızdığı bildirildi. 
     Time dergisinin internet sitesinde yayımlanan habere göre, Kerry ile Clinton arasında gerginlik şöyle gelişti 
     Clinton, Eylülde kalp rahatsızlığı geçirmesinin ardından ameliyatından önce Kerry ile uzun bir telefon görüşmesi yaptı. 
     O sıralarda seçim kampanyası çok kötü giden ve anketlerde Cumhuriyetçi rakibi George Bush'un 10 puan gerisinde bulunan Kerry, telefon konuşmasında Clinton'ın nasihat ve tavsiyelerini aldı. 
     Ancak Time'a göre, bu özel konuşmanın ertesi gün ABD medyasına aynen yansıdığını gören Kerry, haberi kendisini küçük düşürecek şekilde sızdırdığı gerekçesiyle Clinton'a çok kızdı. 
     Bazı Demokrat Parti kaynaklarına göre Kerry, eski başkan Clinton'ın, eşi senatör Hillary Rodham Clinton'ın geleceğe yönelik başkanlık hesapları doğrultusunda asla kendisini gerçekten desteklemediğini düşündü. Bu iddiaya göre Bill Clinton, Demokrat Parti'nin ulusal kongresinde ve en son geçen hafta Pennsylvania eyaletinde yaptığı Kerry'e destek konuşmalarında bile aslında kendisini öne çıkardı ve Kerry'i gölgelemeye çalıştı. 
     Aynı Demokrat kaynaklara göre, Kerry'nin başkan seçilmesi, Hillary'nin planlarına uymuyordu, çünkü bu durumda Kerry, 2008 seçiminde de Demokrat Parti'nin adaylığını garantileyecekti. Buna göre, bayan Clinton'ın başkanlık seçimine katılması için 2012 yılını beklemesi gerekecekti ve o zaman Hillary 65 yaşında olacaktı. 
     Demokrat kaynaklar, Kerry'nin 2 Kasım seçimini kaybetmesinin ardından Hillary Rodham Clinton'ın, daha şimdiden 2008 seçimi için Demokrat Parti adaylığı konusunda en çok konuşulan isim haline geldiğine işaret ettiler. 

     
</TEXT>
</DOC>
