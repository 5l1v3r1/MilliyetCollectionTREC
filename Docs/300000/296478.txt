<DOC>
<DOCNO> 296478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/yazar/sazak.html </URL>
<DATE> 2004/12/10/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Brüksel Notları 2 
</HEADLINE>
<TEXT>
Ekimde inşallah 

İspanyolcada 'Ohala' demek, 'İnşallah' anlamına geliyor. Avrupa Parlamentosu Başkanı Josep Borrell, Brüksel'deki Türkiye konferansını kapatırken, "Türkiye, Avrupa'nın bir parçası olmak istiyor ama zorlukları görmelidir. Bizler müzakerelerin açılmasına evet diyeceğiz. Türk dostlarımıza üyelik konusundaki sözümüz inşallah-ohala olacak" diye konuştu. 
17 Aralık'taki Brüksel zirvesinden önce Avrupa Parlamentosu 14 Aralık'ta Strasbourg'da toplanarak, Dışişleri Komisyonu'ndan geçen 'müzakerelere başlatılması' kararını oylayacak. Bu kararın liderler zirvesi açısından önemi 'sembolik', bağlayıcı bir yönü yok. Ancak çoğunluk oylarının Türkiye lehinde çıkmasının Avrupa kamuoylarını etkileme açısından etkisi olabilir. 
Başbakan Erdoğan'ın Türkiye'nin 'kırmızı çizgileri'ni ilan etmesi Hollanda'nın karar taslağı üzerindeki 'gözden geçirme' çalışmalarını etkileyebilir. Ancak dün kulislere yansıyan 'üçüncü taslağın' da tarih ve üyeliğin niteliği konusundaki kuşkuları giderdiği söylenemez. Boş bırakılan paragraflar, 15-17 Aralık zirvesinde liderlerce yazılacak. 
Nisan ayında 'tarama' sürecine başlanması halinde Türkiye'yle müzakerelere başlanması yönünde Hükümetlerarası Konferans'ın 2005 Ekim'inde toplantıya çağrılacağı beklentisi yaygın. 
Josep Borrell'in 'İnşallah' temennisi de buna dayanıyor. 
Ancak, Brüksel zirvesinde hükümet başkanlarının Türkiye'yle üyeliğin niteliği ve tarih konusunda anlaşmazlığa düşmeleri halinde sorunun AB Komisyonu'na bırakılması olasılığı da gündemden düşmüş değil. 
AB liderlerinin Türkiye dosyasını 'komisyona havale' etmeleri Ankara'nın onaylayacağı bir gelişme olmaz. En kötü senaryo yaşanır ve Erdoğan, 1997 Lüksemburg zirvesinde Başbakan Yılmaz'ın yaptığı gibi, AB sürecini dondurur. 
Brüksel'de 'teknik' bazı sıkıntılar yaşanacak olsa bile siyasi açıdan böyle bir sonuç akla gelecek son ihtimaldir. Diplomatik pazarlıklar 17 Aralık gecesine dek sürecek. 
Kuşkusuz her şey müzakerelerin başlamasıyla bitmeyecek. 
Brüksel'deki konferans boyunca Türkiye'nin karşılaşacağı 'şok'lar sürekli anımsatıldı. Bunlar müzakerelerin başlamasıyla birlikte Kıbrıs Cumhuriyeti'nin 'de facto' olarak tanınması gerçeği. Kürt sorununun demokratik çözümü ve Ermenistan'la ilişkilerin yumuşatılması. 
Türkiye'nin AB politikasının en hararetli destekçilerinden biri olan Daniel Cohn-Bendit'in, 'Almanya Nazi soykırımıyla yüzleşmese Avrupa Birliği'ne giremezdi' sözleriyle 1915 Ermeni tezlerine gönderme yapıyordu. 
Avrupa Parlamentosu'nda her kafadan bir ses çıkıyor. 14 Aralık'taki oylama öncesi 500'den fazla önerge verilmiş olması da bunun göstergesi değil mi 



</TEXT>
</DOC>
