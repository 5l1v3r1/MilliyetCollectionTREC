<DOC>
<DOCNO> 250183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sondun16.html </URL>
<DATE> 2004/06/23/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Şaron'dan Mısır'a izin yok 
</HEADLINE>
<TEXT>

     İsrail Başbakanı Ariel Şaron, Mısır'ın, İsrail Gazze Şeridi'nden çekildikten sonra üstleneceği rolle ilgili olarak Mısırlılarla görüşmelere büyük önem verdiğini, ancak İsrail-Filistin sorunun çözümünde arabuluculuk yapmasına izin vermeyeceğini söyledi. 
     Şaron, bugün Kudüs ve Ramallah'ta temaslarda bulunacak Mısır istihbarat şefi Ömer Süleyman ile görüşmelerden önce Savunma Bakanı Şaul Mofaz, Dışişleri Bakanı Silvan Şalom ve askeri yetkililerle bir araya geldi. 
     İsrail Başbakanı, görüşmede, ''Mısırlıların, Gazze Şeridi'nde ve sınır boyunca yapacağı işlere büyük önem veriyoruz, ancak Mısır'ın İsraillilerle Filistinliler arasında arabulucu olmasına izin vermek niyetinde değilim'' dedi. 
     Süleyman ile görüşmelerde güvenlik ve Gazze'ye silah kaçakçılığının önlenmesi konularının ele alınacağını söyleyen Şaron, Gazze'den tek taraflı çekilme planını Filistinlilerle müzakere etmeyeceğini de vurguladı. 
     Süleyman'ın bugün Ramallah'ta Filistin Devlet Başkanı Yaser Arafat ile görüşmeden önce Kudüs'te Şalom ve Mofaz ile bir araya gelmesi bekleniyor. 
     
</TEXT>
</DOC>
