<DOC>
<DOCNO> 278578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/guncel/axgun02.html </URL>
<DATE> 2004/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali Çevik Silah ruhsatında yanıldık 
</HEADLINE>
<TEXT>


Sedat Peker'in adamlarının, Bilecik Jandarması üzerinden başvuru yaparak, valinin imzasıyla silah ruhsatı aldığı ortaya çıktı. Vali Çevik, "Peker'i tanımam. Hak ediyorlar dendi, verdim. Bizi yanılttılar. Keşke vermez olsaydım" dedi 

İSTANBUL Milliyet 

Bilecik Valisi Ayhan Çevik'in adı da Peker operasyonuna karıştı. Peker'in adamlarının silah ruhsatını, Bilecik jandarması üzerinden "işadamı" gibi başvuru yaparak, Vali Çevik'in imzasıyla aldığı belirlendi. 
Konuyla ilgili görüşüne başvurduğumuz Çevik, şunları söyledi "Beykoz'da yapılan bir operasyonda Sedat Peker'in 3 adamının silah ruhsatlarının Bilecik Valiliği tarafından verildiği tespit ediliyor. İstanbul Valiliği bize gönderdiği yazıda, 'Bunların işadamı olmayıp Peker'in adamları oldukları' belirtiliyordu. Bunun üzerine ruhsatları inceledik, hakikaten bizim burada bir köyde oturuyor şeklinde ikametg h almışlar. 

'Peker'i tanımam' 
Biz ruhsatları hemen inceledik, adamlara baktırdık. Yanıltılmışız. Jandarma müfettişleri de inceleme yaptı. Muhtar ve jandarma hakkında işlem yapıldı. 20 Ağustos 2003'te verilen ruhsatlar iptal edildi. Gülümbe köyü muhtarı ve üç astsubay halen yargılanıyor." 
Çevik, "Peker'i tanıyor musunuz Ruhsat için jandarmadan ricada bulundunuz mu " sorumuza da şu yanıtı verdi 
"Kesinlikle tanımam. Jandarmadan da kesinlikle ricada bulunmadım. Jandarma bana silah ruhsat dosyası getirdi. 'Bunların silah alması uygundur, takdir sizindir' dendi. Ben zaten silah ruhsat konusunda çok katı davranmıyorum. 'Hak ediyorsa verelim' düşüncesindeyim, 'Hak ediyor' dendi, ben de verdim. Keşke vermez olsaydım. Böyle bir olayda adımın geçirilmiş olması beni çok üzdü. Ben, isim olarak bilinen bir insanım. Adımı geçirenler, bana zarar vermeye yönelik hareket etmişlerdir. Başka ne olabilir ki Anlayamıyorum." 
Bu arada Başkent İktisatçılar Eğitim Yardımlaşma ve Dayanışma Derneği Başkanı Feridun Öncel'in, Şanlıurfa'da karıştığı bir silahlı çatışma olayından Peker'i devreye sokarak kurtulduğu öne sürüldü. 

Terörün hedefiydi 

Ayhan Çevik, Çankırı Valiliği görevini yürütürken, 6 Mart 1999'da terör örgütünün düzenlediği saldırıdan sağ olarak kurtulmuştu. Saldırıda, Çevik'in koruma müdürü ve yoldan geçen 2 öğrenci ölmüştü. 

Tam teçhizatlı 'suç makinesi' 

Operasyonda ele geçirilen silah ve malzemeler şöyle 2'si ruhsatsız 17 tabanca, biri ruhsatsız 5 av tüfeği, çok sayıda şarjör ve mermi, hafif çelik yelek, 978 CD ve kaset, 6 bilgisayar, 38 cep telefonu, 3 telsiz, 2 oto sireni, çok sayıda otomobil, döviz ve ziynet eşyası, Peker'in 2 kişiye dayak attığı VCD görüntüleri, aynı görüntüleri içeren video kaset, 1 GSM frekans engelleyici, içinde ses ve görüntü düzeneği bulunan ve yakın mesafedeki başka alıcılara aktarma için frekans sistemi donatılı özel dizayn edilmiş evrak çantası, kalem şeklinde mikrofon, 2 kılıç, 1 kama. 


</TEXT>
</DOC>
