<DOC>
<DOCNO> 293575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sontur55.html </URL>
<DATE> 2004/11/30/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Gaziantep'te 2 şiddetli patlama sesi .. 
</HEADLINE>
<TEXT>

     Gaziantep kent merkezi ile İslahiye İlçesi'nde nedeni belirlenemeyen patlama sesleri duyuldu. 
     Patlama sesleri güvenlik güçlerini alarma geçirirken, seslerin kaynağı henüz belirlenemedi. 
     Gaziantep kent merkezinde saat 16.00 sıralarında yaklaşık 3-5 saniye arayla şiddetli 2 patlama sesi duyuldu. Heyecan ve korkuya yol açan patlama nedeniyle park halindeki araçların alarmları da çaldı. 
     Kentin değişik mahallelerinden çok sayıda vatandaş da patlamanın nedenini öğrenmek için 155 Polis İmdat telefonunu aradı. Polis ekipleri ilk aşamada gelen ihbarların yoğunluğunu dikkate alarak, Güneykent Mahallesi'ne hareket etti. Güneykent ve çevresindeki mahallelerde soruşturma yapan polis görevlileri, patlama sesinin, jandarmanın sorumlu olduğu kent dışından geldiğini belirleyerek jandarmayla irtibat kurdu. Ancak çalışmalardan bir sonuç alınamadı. 
     
     İSLAHİYE DE ETKİLENDİ 

     Patlama sesleri, Gaziantep'e 50 kilometre uzaklıkta bulunan İslahiye İlçesi'nde de duyuldu. Patlamanın yaşandığı anda, Hürriyet Mahallesi Kurtini Mahallesi'ndeki bir toprak ev çöktü. Evde kiracı olarak oturan 8 çocuklu Bitirge ailesinin 3 yaşındaki kızı Meral Bitirge yaralandı. Devlet Hastanesi'ne kaldırılan Meral Bitirge'nin sağlık durumunun iyi olduğu öğrenildi. 
     Kaymakam Bekir Yılmaz, AA muhabirine yaptığı açıklamada, şiddetli 2 patlama sesini kendisinin de duyduğunu kaydederek, ''Ancak seslerin neden kaynaklandığını belirlemek için polis ve jandarmanın yaptığı çalışmadan bir sonuç alınamadı'' dedi. 
     Yılmaz, çöken evde inceleme yaptırdığını, evsiz kalan Bitirge Ailesi'nin barınma sorununu çözeceklerini bildirdi. 
     
</TEXT>
</DOC>
