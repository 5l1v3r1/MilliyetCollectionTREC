<DOC>
<DOCNO> 273102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sondun15.html </URL>
<DATE> 2004/09/19/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Bağdat'ta 12 Türk kamyon şoförü öldürüldü veya kaçırıldı 
</HEADLINE>
<TEXT>

     Irak'ın başkenti Bağdat'ın kuzeyindeki Balad kentinde, son 24 saat içinde ''12 kadar Türk kamyon şoförünün öldürüldüğü ya da kaçırıldığı'' iddia edildi. 
     Balad polisinden Yarbay Ahmed Hasan, ''Türkiye çıkışlı, Bağdat'tan gelen ve Musul'a giden 4 kamyon bu sabah Balad'da saldırıya uğradı. Kamyondakilerin hepsi öldürüldü'' dedi. 
     Yarbay Hasan, öldürülen şoförlerin kimlikleri ve kesin sayısı hakkında ayrıntı vermedi. 
     Diğer bir polis yetkilisi Adil İbrahim ise Bağdat'ın kuzeyindeki Duceyl'de dün akşam 3 kamyonun pusuya düşürüldüğünü ifade ederken, yolun kenarında sigara satan görgü tanığı Ahmed Hüseyin Kadim, ''Şoförlerden biri öldürüldü, diğer 5'i kaçırıldı'' dedi. 
     El Cezire televizyonu, dün gece Irak'ta bir örgütün, bir Türk-Amerikan firması için çalışan 10 kişiyi kaçırarak rehin aldığını ve şirketin 3 gün içinde Irak'tan çekilmemesi halinde bu kişileri öldüreceği tehdidinde bulunduğunu duyurmuştu. 
     Televizyon, Ebu Bekir El Saddık Taburları adlı örgüt tarafından çekilen, maskeli kişilerin önünde oturan ve kimlik belgelerini gösteren 10 kişinin video görüntülerini yayınlamıştı. 
     Bu arada, polis kaynakları, Samara kentinde bu sabah Iraklı bir şoförün cesedinin bulunduğunu söylediler. 

     
</TEXT>
</DOC>
