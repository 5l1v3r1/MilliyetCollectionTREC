<DOC>
<DOCNO> 270548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/guncel/gunz1.html </URL>
<DATE> 2004/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>



İnşaat temelinde toplu mezar 

Konya Meram ilçesinde bir inşaatın temel kazısı çalışmaları sırasında toplu mezar bulundu. Kepçe operatörünün kazı alanının kuzey kısmında yaptığı çalışma sonucu lahit içerisinde bulunan toplu mezar nedeniyle inşaat çalışmaları durduruldu. İnşaat alanına gelen polis, çevrede güvenlik önlemi aldı. Mezarlarla ilgili İl Kültür Müdürlüğü'ne bağlı ekipler inşaat alanına inceleme yaptı. 

Teşhirci doktor tutuklandı 

Antalya'da C.K adlı doktor, "teşhircilik" yaptığı gerekçesiyle tutuklandı. B.D ve S.T. adlı kişiler, önceki gün K.'yı "teşhircilik"' yaptığını iddiasıyla darp etti. Doktor şikayetçi olunca, gözaltına alınan D. ve T., ifadelerinde K.'nın 6 aydır 'cinsel organını kadın ve genç kızlara göstererek teşhircilik' yaptığını söyledi. Teşhir olayının mağduru beş genç kızın teşhis ettiği K. adliyeye sevk edildi. K. tutuklanarak cezaevine gönderildi. 

KKTC'de yabancılara gayrimenkul satışı 

KKTC İçişleri Bakanı Özkan Murat, Bakanlar Kurulu'nun ivedilik kararı alarak Cumhuriyet Meclisi'ne gönderdiği "Taşınmaz Mal Edinme Yabancılar Yasa Tasarısı"nın, yabancılara, ülkede 125 yıllığına taşınmaz mal edinme hakkı tanıdığını söyledi. Murat dün düzenlediği basın toplantısında, tasarının yabancılara uzun vadeli kira leasing usulü mal satışını düzenlediğini belirtti. 

Postaneyi kullanarak cep kaçakçılığı yaptılar 

İstanbul'da, Topkapı Avrupa Yakası Posta İşletme Müdürlüğü'nde cep telefonu kaçakçılığı yaptıkları öne sürülen 7 kişi gözaltına alındı. Kaçakçılığın gerçekleştirilmesi için, Hong Kong'tan gelen ve transit yük olması nedeniyle Kıbrıs'a gönderilen paketlerin içindeki kaçak cep telefonları alınarak, aynı ağırlıkta malzeme konulduğu belirlendi. Olayı Hasan Ünal'ın organize ettiği belirlendi. 

Samandıra'ya modern okul 

Saint - Joesph Lisesi Eğitim Vakfı Özel Küçük Prens İlköğretim Okulu'nun yeni kampüs inşaatının temeli atıldı. Samandıra'da 27 dönümlük bir alan üzerinde inşa edilecek kampusta laboratuvarlar, bilgisayar donanımlı 6500 metrekarelik ilköğretim okulu, spor salonu, açık hava spor ve rekreasyon alanları ve 1300 metrekarelik anaokul yer alacak. 

Televizyoncular Birliği Kanal D'ye misafir oldu 

Kanal D, geçen yıl üyesi olduğu European Group of Television Advertising'in EGTA televizyon dünyasındaki son gelişmeleri içeren 'Araştırma Konferası'na ev sahipliği yaptı. EGTA'nın Hilton Oteli'ndeki açılış konuşmasını Kanal D İcra Kurulu Başkanı Arzuhan Yalçındağ yaptı. Yalçındağ, Avrupa ile entegrasyon sürecinde özellikle dış yatırımın artmasıyla televizyon kanallarının da reklam gelirlerinde büyük bir artış kaydedeceğini belirtti. 


</TEXT>
</DOC>
