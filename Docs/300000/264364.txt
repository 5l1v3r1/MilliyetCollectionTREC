<DOC>
<DOCNO> 264364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sondun30.html </URL>
<DATE> 2004/08/18/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
İtalya'da Berlusconi-Blair görüşmesinden sonra bomba bulundu... 
</HEADLINE>
<TEXT>

     İtalya Başbakanı Silvio Berlusconi ile İngiltere Başbakanı Tony Blair arasında, dün Berlusconi'nin Sardinya adasındaki görkemli yazlığı Certosa Villası'nda yapılan görüşmeden sonra, bölgede bir bomba bulunduğu açıklandı. 
     Unione Sadra gazetesine telefonla yapılan ihbardan sonra güvenlik güçleri tarafından yapılan aramalarda, bir çöp konteynırına yerleştirilmiş bombanın bu sabaha karşı ortaya çıkarıldığı belirtildi. 
     Tony Blair, eşi Cherie ile birlikte bugün öğleye doğru Berlusconi'nin görkemli yazlığından ayrılarak tatillerine devam etmek üzere İtalya'nın Toscana bölgesine geçerken, Berlusconi'nin ise güvenlik önlemlerinin artırıldığı villasında dinlenmeye devam etme niyetinde olduğu kaydedildi. 
     Sardinya Adası'nda Irak konusunun ele alındığı Berlusconi-Blair görüşmesini gölgeleyen bomba eyleminin ardında İtalya'daki aşırı sol örgütlerin bulunduğu ihtimali üzerinde duruluyor. Bombanın varlığının, eylemcilerin gazeteye telefon ederek ihbarda bulunmaları neticesinde ortaya çıktığı kaydedildi. 
     Gazeteyi telefonla arayan kişinin, ''Porto Rotondo'da tiyatro yakınlarındaki 25 nolu çöp deposuna bir bomba yerleştirdik. Şaka yapmıyoruz. Berlusconi'ye ateşli bir yaz geçirteceğimizi daha önce de söylemiştik. Irak'ta savaşa karşılık vermekte kararlıyız. İkinci bombanın yerini de kendiniz bulun'' dediği belirtildi. 
     Telefon eden kişinin eylemi, ''Silahlı Proleter Hücreler'' isimli örgüt adına üstlendiği kaydedildi. 
     İhbar üzerine harekete geçen güvenlik güçlerinin, bir sırt çantasına yerleştirilerek saat 04 30'a ayarlanmış bir saatli bombayı patlamadan ele geçirdikleri açıklandı. Güvenlik güçlerinin sabaha karşı bulduğu bombanın incelenmekte olduğu belirtildi. 
     Soruşturma başlatan Mafyayla Mücadele Savcısı Paolo De Angelis, ilerleyen saatlerde ikinci bir bomba bulunduğuna ilişkin söylentileri yalanladı. 
     
</TEXT>
</DOC>
