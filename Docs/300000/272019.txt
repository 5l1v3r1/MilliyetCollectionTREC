<DOC>
<DOCNO> 272019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonsiy03.html </URL>
<DATE> 2004/09/15/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Zinada çark batı basınında büyük yankı buldu 
</HEADLINE>
<TEXT>

     Yoğunlaşan tepkiler karşısında zina tasarısından vazgeçilmesi, Batı basınında büyük yankı buldu. Gazeteler "Kararın Türk ve Avrupalı yetkilileri rahatlattığı" yorumunu yaptı. 
     
     FT "KARAR RAHATLATTI" 

     İngiliz Financial Times gazetesi, zinaya ilişkin olarak Türk Ceza Kanunu'nda yapılması planlanan düzenlemeden vazgeçilmesinin, Türk ve Avrupalı yetkilileri rahatlattığı yorumu yaptı. Siyasi uzmanlara dayanarak, zina düzenlemesi için Başbakan Recep Tayyip Erdoğan'a "AKP'deki aşırı muhafazakarlar ve Müslüman görüş içinde etkili ancak Parlamento'da temsil edilmeyen küçük bir siyasi parti" tarafından baskı yapıldığı da kaydedildi. Haberde, yaşanan olayın, AB'nin, kendisine katılmak isteyen ülkeler üzerindeki etkisini de ortaya koyduğuna dikkat çekildi. 
     
     NYT "PARTİ LİDERLERİNİN ARKA PLANLARI ORTAYA ÇIKTI" 

     ABD'de yayınlanan The New York Times gazetesi ise, zinaya ilişkin tartışmaların, "AKP liderlerinin arka planlarına istenmeyen bir ışık tuttuğu" iddiasında bulundu. 
     Bu liderlerin büyük bir kısmının "Militan İslamcı Refah Partisi" kökenli oldukları öne sürülürken, partinin destekçilerinin bile, son olaydan sonra bazı şüpheler duymaya başladığı yorumunda bulunuldu. 
     
     LE FİGARO "ONUR KURTULDU" 

     Fransız Le Figaro gazetesi ise, AKP'nin zina konusunda geri adım atmasını değerlendirirken "onur kurtuldu" ifadesini kullandı. "Zinanın cezalandırılmasını öngören tasarı gömüldü" de diyen Le Figaro, TBMM'nin olağanüstü toplandığı gün zina tasarısına ilişkin olarak yapılan açıklamayı "apansız gelişme" gibi yorumladı. Açıklamanın muhalefet lideri Deniz Baykal tarafından yapılmasına dikkat çeken gazete, Avrupa'nın Ankara'nın reform çabalarını çok olumlu karşıladığını ancak zina tasarısının kişi özgürlüklerine ters düştüğünü ifade etti. 

     
</TEXT>
</DOC>
