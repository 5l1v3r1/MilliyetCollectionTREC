<DOC>
<DOCNO> 294812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sontur19.html </URL>
<DATE> 2004/12/04/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Kuzenler arasındaki rekabet ölüm getirdi... 
</HEADLINE>
<TEXT>

     Afyon'un Şuhut İlçesi'nde bir kişi, kendilerine rakip olarak kahvehane açtığını iddia ettiği kuzenini, babasıyla birlikte öldürdü. Olayla ilgili gözaltına alınan baba-oğul ile anne tutuklandı. 
     AA muhabirinin jandarma yetkililerinden aldığı bilgiye göre, Uzunpınar Köyü'nde yaşayan Ramazan Özdemir 52 , köyde kahvehane işletmeciliği yapan kuzeni Seydi Özdemir'in 50 işyerine yakın bir yere bir süre önce kahvehane açtı. 
     Seydi Özdemir, kuzeninin ''kendilerine rakip olarak kahvehane açtığını'', babası İbrahim ve annesi Huriye Özdemir'e anlattı. Aile içinde yapılan tartışmanın ardından, Ramazan Özdemir'in pusuya düşürülerek öldürülmesine karar verildi. 
     Kahvehane işletmeciliğinin yanı sıra köyde bakkal dükkanı da işleten Ramazan Özdemir, 27 Kasım'da motosikletiyle, bakkalı bulunmayan köylere sigara satışı için gittiği sırada, köy çıkışında kuzeni Seydi Özdemir ve amcası İbrahim Özdemir'in kurdukları pusu sonucu av tüfeğiyle öldürüldü. 
     Olayın ardından jandarma ekipleri tarafından başlatılan inceleme sonucu, 29 Kasım'da İbrahim, Huriye ve Seydi Özdemir gözaltına alındı. 
     Jandarmadaki ifadelerinin ardından mahkemeye çıkartılan zanlılardan baba İbrahim Özdemir ile oğlu Seydi Özdemir, ''cinayeti planlayarak işleme'', anne Huriye Özdemir ise ''cinayete azmettirme'' suçundan tutuklandılar. 
     
</TEXT>
</DOC>
