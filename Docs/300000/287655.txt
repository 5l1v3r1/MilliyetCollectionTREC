<DOC>
<DOCNO> 287655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/yazar/civaoglu.html </URL>
<DATE> 2004/11/10/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Atatürk bile... 
</HEADLINE>
<TEXT>


Atatürk'ün ölüm yıldönümünde iki soru "Atatürk sağ olsaydı, 17 Aralık öncesi Kıbrıs Rum Kesimi'nin VETO tehditleri... Ve sonuna yaklaşılmakta olan KERKÜK'ÜN KÜRTLEŞTİRİLME SÜRECİ karşısında ne yapardı " 
Cevap 
"İşi bu hale getirmezdi ki..." 
Gerçekten Türkiye çok zorlu iki sorunla burun buruna. 
Önce birincisi... 

Rum'un veto kartı 
Rum Yönetimi Başkanı Papadopulos, gittikçe daha yüksek perdeden, "Türkiye'nin Kıbrıs Rum devletini - resmen - tanıması gerektiğini, aksi halde, AB'nin Türkiye'ye tarih vermesi kararını - veto - oyuyla engelleyebileceğini" söylüyor. 
Brüksel doruklarında genel kanı, "Fransa'nın 17 Aralık'ta bir şekilde - EVET - için ikna edileceği ama Türkiye'nin ciddi bir bedel ödemedikçe, Kıbrıs Rum devleti engelini aşamayacağı" yolunda... 
Bu ne demek 
Türkiye'nin Kıbrıs Rum Yönetimi'ni, tıpkı, BM'nin ve AB'nin olduğu gibi adanın tek meşru devleti olarak tanıması... 
Bunun bir adım ötesi ise "KKTC'nin, onu tanıyan tek devlet Türkiye ile ilişkilerinde de meşruiyetini yitirmesi ve adanın kuzeyinde bir toplum statüsüne dönüştürülmesi... Kuzey'deki Türk Silahlı Güçleri'nin ise AB üyesi devlet topraklarında işgal kuvvetleri haline gelmesi..." 
Böyle bir isteği, AKP dahil, Türkiye'de hiçbir hükümet yerine getiremez. 
Peki ne olacak 

Burnuna halka 
Kıbrıs Rum Yönetimi'nden sızan "derin iç bilgiler" var. Kıbrıs Rum Yönetimi, 17 Aralık'ta Türkiye'ye tarih verilmesini - veto - ederse, bunun sonucu "Türkiye'nin AB'den tamamen kopması" olabilir. 
Öyle bir süreçte, Rum Yönetimi'nin elinde, Türkiye'yi yönlendirecek koz kalmayacaktır. Kıbrıs'ın kuzeyindeki topraklarla bütünleşmek hayal olacaktır. 
Bu "kopma" süreci, "geleneksel Rum politikasına" da aykırıdır. 
Ayrıca, son referandumda çoğunlukta olan "HAYIR" oyları iyi okunmalıdır. Bu "HAYIR"lar, Türklerle eşitliği içe sindirememek diye tercüme edilmelidir. Ama... "Rum kesimindeki milliyetçi duyguların, kuzeyin tümüyle kaybını kabul edemeyecek kadar radikal" olduğunun da altını çizmektedir. 
Kuzeyi, tümüyle ve dönüşü olmayan bir şekilde kaybettiren politika ve politikacılara güneyde geçit verilmez. 
O halde, belki kafalarında "17 Aralık'ta engel koymamak, ama, Türkiye'yi içeri aldıktan sonra burnuna - güya - halka takıp müzakere yıllarında istediği yere sürüklemek tezgahı" olabilir. 
Daha Hükümetlerarası Kurul'da müzakerelerin - fiilen - başlatılma aşamasından itibaren, her adımda, süreci durdurmak kozu az şey mi 
Bu da 17 Aralık'ta "veto" oyu olasılığı kadar tehlikeli. 

Türkiye açmazı 
Türkiye'den bakınca... 
Birinci olasılık... "17 Aralık'a kadar ya bizi Kıbrıs'ın meşru devleti olarak tanırsın ya da biz Türkiye'ye tarih verilmesi için EVET oyu kullanmayız. Engelleriz" dayatmasıdır... O dayatmaya - şu aşamada - hiçbir hükümet baş eğemez... AKP de... 
Ama... Tarih alınamazsa da, AKP'nin son iki yıl boyunca sürdürdüğü tüm politikalar iflas etmiş olur. AKP, yüzde 70'i bulan AB yanlısı halkın desteğini yitirir. Zemberekler boşanır. 
Bu fay yırtılmasının sonunda, görülebilen en hafif olasılık, erken seçimdir. 
İkinci olasılık... Rum Yönetimi'nin "17 Aralık'ta - veto - kullanmaması ama, Hükümetlerarası Kurul'dan müzakerelerin, - fiilen başlama aşaması dahil - her adıma ipotek" koyabilmek tezgahıdır. 
Rum Yönetimi'nin adadaki tek meşru devlet olarak tanınması koşulu Türkiye'ye yıllarca dayatılır da dayatılır... 
Atatürk sağ olsa ne yapardı 
İşi bu hale getirmezdi... 
"Rum Yönetimi'nin AB üyesi olması, sırf Türkiye'nin adaylığının tanınması uğruna" kabul edildi... 
Atatürk herhalde bir kurmay kuralını anarak başlardı söze 
"Muharebenin başlarında yapılan vahim hata, sonunu da belirleyebilir..." 
Diliyoruz, bir çıkış yolu bulunsun. 
Sağduyu, iki tarafın da ortak yararı. 
...... 
"Yarın Atatürk sağ olsaydı Kerkük sorununda ne yapardı Bu sorunun cevabı daha da çetin..." 



</TEXT>
</DOC>
