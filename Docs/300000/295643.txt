<DOC>
<DOCNO> 295643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sontur13.html </URL>
<DATE> 2004/12/07/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Lüleburgazspor'un eski başkanı öldürüldü 
</HEADLINE>
<TEXT>

     
     Vahit İŞBAŞARAN LÜLEBURGAZ Kırklareli , DHA 
     

LÜLEBURGAZSPOR eski başkanlarından, 52 yaşındaki Mustafa Hasırcılar, kimliği belirlenemeyen bir kişi tarafından evinin önünde tabanca ile öldürüldü. 
     Kırklareli'nin Lüleburgaz İlçesi İnönü Mahallesi, Hürriyet Caddesi'ndeki Yücel Apartmanı'nda oturan Mustafa Hasırcılar, dün saat 01.00 sıralarında evinin önüne geldi. Bu sırada arkadan yaklaşan kimliği belirlenemeyen bir kişi tabanca ile Hasırcılar'a arkadan 4 el ateş etti. Vücudunun çeşitli yerlerine 4 kurşun isabet eden Hasırcılar, olay yerinde kan kaybından öldü. Silah sesleri üzerine çevrede oturanlar durumu polise bildirdi. Gelen polisler olay yerinde 7.65 çapındaki 4 boş kovan buldu. Saldırgan cinayetten sonra kaçtı. Polis cinayetle ilgili soruşturma başlattı. Evli ve 3 çocuk babası Mustafa Hasırcılar'ın cesedi otopsi için İstanbul Adli Tıp Kurumu'na gönderildi. 
     
</TEXT>
</DOC>
