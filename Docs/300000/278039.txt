<DOC>
<DOCNO> 278039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/soneko07.html </URL>
<DATE> 2004/10/07/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Petrol fiyatları 52 doları da geçti 
</HEADLINE>
<TEXT>

     Uluslararası borsalarda son 3 gündür rekor seviyelere yükselen petrol fiyatlarında 52 dolar da geride kaldı. 
     Asya piyasalarının açılmasıyla New York Borsası'nda 52.38 dolara yükselen ABD hafif petrolünün varili, 21 yıllık borsa tarihinin en yüksek fiyatından satılmış oldu. Borsada işlemler 52.02 dolardan açılmıştı. 
     Londra Borsası'nda işlem gören Brent petrolü de güne yeni rekorlarla başladı. Avrupa piyasaları açısından önem taşıyan Londra'da son işlemler 48.15 dolardan gerçekleşiyor. 
     Petrol piyasasında son hızlı yükselişlere neden olarak İvan Kasırgası'nın ardından ABD için büyük önem taşıyan Meksika Körfezi'ndeki üretimin hala eski seviyesine çıkarılamaması ve dünyanın yedinci büyük petrol ihracatçısı Nijerya'da siyasi belirsizlikler yanında işçi sendikalarının üretimi durdurma tehditleri gösteriliyor. 
     ABD Enerji Bakanlığı'nın dün açıkladığı haftalık ticari petrol stoklarının 274 milyon varil ile geçen yılın aynı döneminin yüzde 4 altında çıkması, Kuzey Yarımküre'de normalden soğuk geçmesi beklenen kış öncesi piyasalardaki endişeleri güçlendirmişti. 
     Enerji Bakanlığı ayrıca, petrol tüketimi hızla artan Çin ve Hindistan gibi ülkelerin talebinde yavaşlama beklemezken üreticilerin de kapasitelerinin sınırında petrol sevkıyatını sürdürdüğünü açıklamıştı. 
     Son yükselişlerin ardından petrol fiyatlarında yıl başından itibaren gerçekleşen artış yaklaşık yüzde 65 oldu. Isınma amaçlı kullanılan petrol ürünlerindeki artış ise yüzde 70'e ulaştı. 
     Petrol fiyatlarının yükselişini kolaylaştıran temel piyasa dinamiği olarak ise dünyadaki mevcut üretim kapasitesinin 82 milyon varillik günlük petrol talebinin sadece yüzde 1 üzerinde olması gösteriliyor. 
     Piyasalarda son yaşananlarla ilgili ''Keşfedilmemiş bir arazide bulunuyoruz'' diyen Avustralya bankası Commonwealth'ın enerji analistlerinden David Thurtell, ''Petrol satmanız için çok fazla sebep bulunmuyor. Ama almanız için yeterince var'' ifadesiyle son yaşananlara açıklık getirdi. 
     
     IMF DE ENDİŞELENDİ 
     Uluslararası Para Fonu'nun IMF Araştırma Bölümü Başkan Yardımcısı David Robinson, petrol arzındaki zayıflığın dünya ekonomisini önümüzdeki yıllarda krizlere açık hale getirebileceği uyarısında bulundu. 
     ''Petrol fiyatlarındaki kesintisiz yükseliş, Fon'un 2005 için yüzde 4.3 olarak tahmin ettiği dünya ekonomisindeki büyümenin yüzde 4'e gerileyeceği anlamına gelir'' diyen Robinson, son fiyatların kendisini orta vadeli beklentilerde endişeli düşünmeye ittiğini ifade etti. 
     
</TEXT>
</DOC>
