<DOC>
<DOCNO> 299798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun29.html </URL>
<DATE> 2004/12/22/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Nükleer casusluk... 10 kişi tutuklandı 
</HEADLINE>
<TEXT>

     İran'da, ABD ve İsrail'e nükleer sırları verdikleri suçlamasıyla 10'dan fazla kişi tutuklandı. 
     İRNA'nın haberine göre, İstihbarat Bakanı Ali Yunusi, 21 Mart'ta başlayan İran yılında şimdiye kadar 10'dan fazla kişinin nükleer casusluk suçlamasıyla başkent Tahran ve güneydeki Hürmüzgan eyaletinde tutuklandığını açıkladı. 
     Tutuklanan kişilerin Amerikan Merkezi Haberalma Teşkilatı CIA ve İsrail gizli servisi MOSSAD için çalıştığını iddia eden Yunusi, tutuklanan kişilerden üçünün İran Atom Enerjisi Kurumu'nda çalıştığını, diğerlerinin ise herhangi bir kamu kurumunda görevi bulunmadığını belirtti. 
     Yunusi, tutuklanan kişilerin Devrim Mahkemesi'ne teslim edildiğini, haklarındaki yargılama tamamlanmadan bu kişilerin adlarının açıklanmayacağını söyledi. 
     ABD ve İsrail, İran'ı nükleer silah elde etmeye çalışmakla suçlarken, Tahran yönetimi nükleer programının enerji elde etmeye yönelik barışçıl amaçlı olduğunu kaydediyor. 
     İran, geçen ay Almanya, İngiltere ve Fransa ile, nükleer programı konusunda AB ile uzun dönemli bir anlaşmaya varmak için yapılacak görüşmeler sürdüğü müddetçe, uranyum zenginleştirmeyle ilgili bütün faaliyetlerinin askıya alınması konusunda anlaşmıştı. 
     Uluslararası Atom Enerjisi Ajansı UAEA Yönetim Kurulu, geçen ay yaptığı toplantıda, İran'ın uranyum zenginleştirme programını askıya almasının ''gönüllü ve bağlayıcı olmayan güven artırıcı önlem'' olduğu yönündeki kararı kabul etmişti. 
     
</TEXT>
</DOC>
