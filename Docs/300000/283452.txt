<DOC>
<DOCNO> 283452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/soneko34.html </URL>
<DATE> 2004/10/26/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Sabancı Telekom, ara bağlantı anlaşması imzaladı... 
</HEADLINE>
<TEXT>

     Sabancı Telekom, Türk Telekom ile Uzak Mesafe Telefon Hizmeti UMTH ara bağlantı anlaşması imzaladı. 
     Sabancı Telekom'dan yapılan açıklamaya göre, Sabancı Telekom ara bağlantı anlaşması sonrasında, daha önce başlamış olduğu milletlerarası hizmetlere ek olarak şehirlerarası telefon görüşmelerini ekonomik olarak uluslararası telekomünikasyon standartları kalitesinde gerçekleştirme imkanı sunacak. 
     Sabancı Telekom Yönetim Kurulu Üyesi ve Genel Müdürü Çağatay Özdoğru, istedikleri ücretleri tam olarak elde edemediklerini, ancak Türk Telekom tarafından ilk olarak önerilen ücretlere göre bir iyileşme elde ettiklerini bildirdi. 
     Özdoğru, şunları kaydetti 
     ''Kullanıcılarımızın Sabancı Telekom güvencesi ve kalitesiyle daha ekonomik koşullarda görüşme yapmaya bir an önce başlayabilmeleri için bu anlaşmayı imzaladık. Bu anlaşmanın gerek kullanıcılarımıza sunacağımız hizmetlerde, gerekse bayilerimiz ve iş ortaklarımız ile gerçekleştireceğimiz işlerde olumlu sonuçlar getireceğini düşünüyoruz. Telekomünikasyon sektöründe pek çok ilke imza atan Sabancı Telekom olarak, bundan sonra sunacağımız hizmetler ve hizmet kalitemizle sektörün lideri olmayı hedefliyoruz.'' Verilen bilgiye göre, Telekomünikasyon Kurumu'ndan 17 Mayıs 2004 tarihinde A tipi Uzak Mesafe Telefon Hizmeti lisansı alan Sabancı Telekom, ara bağlantı anlaşması ile birlikte kurumsal ve bireysel müşterilerine milletlerarası ve şehirlerarası telefon hizmetini ulaştırmayı hedefliyor. 
     Sabancı Telekom, Türkiye'nin her köşesindeki kullanıcılarına Bigalo markası ile uluslararası ve şehirlerarası telefon görüşmeleri sağlayacak. 
     
</TEXT>
</DOC>
