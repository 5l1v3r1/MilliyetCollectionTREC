<DOC>
<DOCNO> 292606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/soneko02.html </URL>
<DATE> 2004/11/27/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
YTL’ye güven artıyor 
</HEADLINE>
<TEXT>

     Türk halkının YTL’ye geçiş konusundaki farkındalığı, YTL’ye güven ve inancı artarken kaygıları da azalıyor. 
     Merkez Bankası tarafından yaptırılan araştırmaya göre, Halkın yüzde 93.6’sı yılbaşından itibaren yeni bir para birimi kullanacağı konusunda haberdar. 
     Halkın yüzde 67.4’ü ise Yeni Türk Lirası’nın kullanımına kısa sürede alışacağını düşünüyor. 
     Halkın yüzde 66.5’i YTL’ye geçişin gerekli olduğuna inanıyor. 
     Araştırma sonuçlarına göre halkın tamamına yakın bir bölümü yeni bir para birimine geçileceğinden haberdarken, ağustos ayında yapılan ilk araştırmaya kıyasla, ayrıntılar konusunda bilgi düzeyinde ciddi artışlar gözlendi. 
     
     Hedefe büyük ölçüde ulaşıldı 
     Ağustos ayında YTL’ye geçiş konusunda yüzde 80 olan bilinirlik oranı, yeni araştırma sonuçlarına göre yüzde 93.6’ya yükselmiş durumda. 
     Araştırmanın ekim ayı sonunda gerçekleştirildiği ve kasım ayındaki yoğun iletişim kampanyasının etkilerinin henüz olmadığı koşullarda elde edilen bu sonuç, kampanyada hedefe çok büyük ölçüde ulaşıldığını da ortaya koyuyor. 
     Yaş dağılımına göre haberdarlık düzeyi incelendiğinde, 15-54 yaş arasındakilerde yüzde 90’ın üzerinde iken, 55 ve üzeri yaş gruplarında bu oran biraz düşüyor 55-64 yüzde 87.5, 65 yüzde 80 . 
     
     Geçiş gerekli 
     Araştırmanın ortaya koyduğu bir başka çarpıcı bulgu, katılımcıların yüzde 66.5’inin YTL’ye geçişin gerekli olduğunu belirtmesi. Bu oran ağustos ayında yüzde 57.8 düzeyindeydi. 
     . 
     Toplumun yüzde 67.4’ü, YTL kullanımına kısa sürede alışacağını düşünüyor. Ağustos yüzde 61.2 . 
     Yüzde 28.1’lik bir kesim ise o kadar iyimser değil. 
     
     Kullanım kolay olacak 
     Araştırmaya katılanların yüzde 59.5’i ise YTL kullanımının kolay olacağı görüşüne sahip. 
     Araştırma aynı zamanda, YTL’ye geçişin yararları ve doğuracağı sorunlarla ilgili halkın beklenti ve kaygılarını da ortaya koyuyor. Halkın yüzde 27.7’si paramızın prestijinin artacağını, yüzde 24.9’u kullanımının ve yüzde 24.7’si ise paranın taşınmasının kolaylaşacağını düşünüyor. Ayrıca halkın yüzde 29.6’sı da paranın değerinin artacağına inanıyor. 
     
     En büyük sorun hesaplama güçlüğü 
     YTL ile birlikte halkın en büyük kaygısı hesap yapma güçlüğü ve bundan kaynaklanacak karışıklıklar yaşanması. Halkın yüzde 56.4’ü bu kaygıyı dile getiriyor. 
     Yüzde 20.8’lik bir kesim kullanım zorluğunu sorun olarak ifade ederken hiçbir sorun yaşanmaz diyenlerin oranı 21.2. 
     
</TEXT>
</DOC>
