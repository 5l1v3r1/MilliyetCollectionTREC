<DOC>
<DOCNO> 284853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/soneko11.html </URL>
<DATE> 2004/10/31/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Babacan Ülkemizin zenginlikleri de borçları kadar büyüktür... 
</HEADLINE>
<TEXT>

     Devlet Bakanı Ali Babacan, Türkiye'nin şu ana kadar hep borç stoğundan bahsedildiğini belirterek, ''Ülkemizin borçları büyük olduğu kadar zenginlikleri de büyüktür'' dedi. 
     Gezi ve incelemelerde bulunmak üzere dün akşam Şanlıurfa'ya gelen Babacan, Atatürk Barajı'nı ziyaret etti. Burada halkoyunları gösterileriyle karşılanan Babacan, DSİ 15. Bölge Müdürü Murat Tezcan'dan Atatürk Barajı ile ilgili brifing aldı. 
     Bu sırada, telefonla aradığı Almanya'da bulunan Şanlıurfa Belediye Başkanı Ahmet Eşref Fakıbaba'yı, göremediği için üzgün olduğunu belirterek, çalışmalarında başarılar diledi. 
     Daha sonra Atatürk Barajı DSİ Spor Kulübü sporcuları Babacan'a çiçek vererek, hatıra fotoğrafı çektirdiler. 
     Atatürk Barajı Seyir Tepesi'nde gazetecilere açıklamada bulunan Babacan, Türkiye'de uzun yıllardan bu yana borç stoğundan söz edildiğini ifade ederek, ''Sahip olduğumuz varlıklardan hiç bahsetmiyoruz. Belki de artık ülke bilançosu çıkarmanın zamanı geldi, şirketlerde olduğu gibi... Ülkemizin borçları kadar karşılığı da var. Türkiye, her açıdan zengin bir ülke'' diye konuştu. 
     
     ''YILIN İLK 6 AYINDA 28 KATRİLYON LİRALIK YATIRIM...'' 

     Bakan Babacan, yılın ilk yarısında özel sektör eliyle 28 katrilyon liralık yatırım yapıldığını söyledi. Aynı dönem içinde devlet tarafından 7.5 katrilyon liralık yatırım yapıldığını anlatan Babacan, şöyle devam etti 
     ''Özel sektörün yatırımlardaki etkinliği bu rakamlarla ortaya çıkıyor. Önümüzdeki yıl 10 katrilyon liranın üzerinde yatırım yapmayı planlıyoruz. Yatırımların sadece devlet eliyle değil, özel sektör tarafından da artırılması gerekiyor. Böylece, ekonominin rahatlamasıyla halkın daha fazla güvenini kazanmış oluruz. Böylece yastık altındaki paralar da ekonomiye kazandırılır.'' 
     
     GAP 

     Atatürk Barajı'nın 4 milyar dolarlık bir proje olduğunu belirten Babacan, Şanlıurfa tünellerinin de bitirilmesiyle bölgenin genelinde tarımsal sulama ihtiyacının büyük ölçüde tamamlanacağını kaydetti. 
     Güneydoğu Anadolu Projesi'ne de değinen Ali Babacan, ''Enerji yatırımlarının yüzde 80'i tamamlandı, bundan sonra sulama yatırımlarına ağırlık verilecek. Önümüzdeki yıldan itibaren de yatırımlarda en önemli payı Devlet Su İşleri Genel Müdürlüğü'ne aktaracağız'' diye konuştu. 
     Ali Babacan, daha sonra beraberindekilerle baraj gövdesinde ve elektrik üretim ünitesinde incelemelerde bulunduktan kente döndü. 
     
</TEXT>
</DOC>
