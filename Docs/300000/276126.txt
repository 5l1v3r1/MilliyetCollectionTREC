<DOC>
<DOCNO> 276126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/yazar/altan.html </URL>
<DATE> 2004/09/30/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Ucuz beylik plaklar ve Irak'a giden şoförler... 
</HEADLINE>
<TEXT>


TÜRK'e Türk propagandası yapma dönemi, galiba artık miadını doldurdu baksanıza İngiltere'nin, 11 ülke arasında Türkiye'ye de ihraç ettiği kanlarda, "deli dana virüsünün bulunabileceği" konusunda yaptığı uyarılara, o zamanki sorumluların pek de kulak asmadığı, enine boyuna didiklenip, ekranlara taşınıyor. 
Vaktiyle bu tür konuları kurcalamak kimin haddine düşmüştü Askeri Ceza Kanunu'nun 171. maddesi uyarınca, "Milli menfaatlere aykırı hareketten" askeri mahkemelerde sürüm sürüm sürünür giderdin. Bazen ellerine kelepçe de vurulurdu. 
Ama Ankara'yı öven hamasi manzumeler yazdın mı, sırtın yere gelmezdi. 
Sonra o manzumeler okul çocuklarına da ezberletilir olayların artısı eksisiyle, "analitik bir düşünce süzgeci"nden geçirilmesi, daha minicik yaşlarda dibinden sünnet edilirdi. 

Gerçi bugün de, hac farizasına hazırlananlar arasında, zenginlik kaynakları pek de saydam olmayanların "hacı"lık sıfatını kazanmakla, ne kadar "sevapkar" sayılacakları konusu, yine gündem dışı ama hiç değilse denizlerle akar suları nasıl boka çevirdiğimiz ve "çevre kirliliği" yarışında, şampiyonluğu kimseye kaptırmamak için nasıl yırtındığımız, hamasi nutukların kefeni altına tekmelenmiyor. 

1 yaşına kadar çocuk ölümlerinde dünya birincisi de olduğumuzu anımsayıp, enseyi karartmayın... 
Karartmayın çünkü artık 21. yüzyılın, gerektiğinde bol bol ucuz asker sağlayabileceği bir insan deposuna gereksinmesi kalmıyor. Savaşlar karlı olmaktan çıkıyor. Her kurşunla birileri öldüğünde silah ve kurşun imalatçısı para kazansa da cep telefonu, bilgisayar, araba alacak genç bir müşteri de ölmüş oluyor. Silah üreticisi para kazanmaya çalışırken modern teknolojinin üreticileri, piyasa kaybediyor. 
Militarizm döneminden, yoksulluğun azaltılması dönemine geçilişin çağı olacaktır 21. yüzyıl... 
Bu kesin böyle olacaktır ve Türkiye'yi de 20 - 25 yıla kadar sarmalayacaktır. 

Türkiye'nin bir köylü toplumu olarak bırakılması kasıtlı mıydı, değil miydi O da, yeterince gündeme gelmiş bir konu değil işte. Bir gün tartışılmaya başlanır o da, elbet... 
Kuyunun içinden kuyu yeterince görünmez. Türkiye'nin içinden de, Türkiye yeterince görünmüyor. 
"Kışla" parfümlü siyasetle, "Cami" parfümlü siyaset arasında, dış merkezlerin de yelpazeleriyle uçuşup durmak ne global sermayenin yatırımlarına bir ortam sağlayabiliyor, ne de 300 bin üniversite diplomasına bir piyasa açabiliyor. 
Ha üniversite mezunu olmuşsun, ha mesleksiz bir gariban beyinsel ve gövdesel enerjini, belirli bir üretim ve servis kesiminde somuta dönüştürerek, hayatını kazanma olanağın yok ki, yok... 

Dünkü Cumhuriyet gazetesinin, ilk sayfasının tepesinde verdiği haber şöyleydi 
"Irak'la ölümüne ticarete hükümet seyirci kalıyor - Musul'da 1 Türk şoför daha öldürüldü" 
Şimdiye dek öldürülmüş şoför sayısı 13 10 şoför de hala rehin tutuluyormuş... 
Hani ne oldu o hamasi nutuklar, demeçler, şiirler İnsanın yüreği karıncalanıyor Irak'a giden şoförlerin, nasıl vahşi bir cellatlıkla burun buruna geldiklerini ve 40 km uzunluğundaki kamyon kuyruklarında günlerce nasıl beklediklerini gördükçe... 

Sade hamasi manzumeler yazılmaz ya Irak'a giden şoförler için de bir şeyler çiziştirilebilir 

Upuzun tankerlerle, koskoca kamyonların 
Hayatını yollarda tüketen şoförleri 
Onlar için ne dün var, ne bugün, ne de yarın, 
Yollar uzayıp gider, dönerken bile geri. 

Hele Irak yolları bir bela serüveni 
Kimi vurulur yolda, kimi tutsak alınır. 
Sadece evdekiler, onların düşüneni 
"Bir Türk cihana bedel", şoförse dışındadır. 

Petrolün varili de 50 doları aştı. İster istemez yeni enerji kaynakları usul usul sokulacak piyasaya. İsveç'le Almanya, benzin yerine hidrojenle giden araba üretimine başladılar bile... 
Japonya da, dilediğin rüyayı görme olanağı sağlayan elektronik bir aygıt yapmayı başardı. 

İnsanlar diledikleri rüyayı görme olanağına kavuştuktan sonra, acaba Türkiye'de durum ne olur 
Bir hayli fütürist, ama eğlenceli bir konu... 
Ne demiş Yahya Kemal 
"İnsan alemde hayal ettiği müddetçe yaşar" 



</TEXT>
</DOC>
