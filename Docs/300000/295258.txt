<DOC>
<DOCNO> 295258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonspo23.html </URL>
<DATE> 2004/12/06/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Gençlerbirliği ligin ikinci yarısını bekliyor... 
</HEADLINE>
<TEXT>

     Birinci Süper Lig'de, geçen hafta kendi sahasında Galatasaray'a 3-1 yenilen Gençlerbirliği'nde, basın sözcüsü Muammer Akyüz, mutlaka kazanmaları gereken bir maçı kaybettiklerini belirterek, ''Ayhan'ın elle alıp yaptığı orta sonrasında yediğimiz golle oyunumuz bozuldu'' dedi. 
     İlk dakikalarda yakaladıkları pozisyonları gol yapamayınca sahadan 3-1 gibi bir skorla yenik ayrıldıklarını vurgulayan Akyüz, ''Herhangi bir bahane bulmak istemiyoruz. Galatasaray ikinci yarı bizden çok daha iyi oynadı. Ancak Galatasaray'ın ilk golünde Ayhan'ın elle alıp yaptığı orta nedense hakemlerin gözünden kaçtı. Bu golle beraber iyi oynayan takımımızın oyunu bozuldu ve ikinci yarıda yediğimiz gollerle maçı kaybettik'' diye konuştu. 
     Galatasaray maçını unutmak istediklerini ve yükselen performanslarını sürdürmek istediklerini ifade eden Akyüz, şunları söyledi 
     ''Kalan Denizlispor ve Gaziantepspor maçlarını kazanarak, devre arasına moralli girmek istiyoruz. Bu iki maçı kazandığımız taktirde devre arasında yapacağımız takviye ve iyi bir hazırlık çalışmasıyla ikinci yarıda eskisi gibi fırtına bir Gençlerbirliği izlettirebiliriz.'' Ankara Valiliği ve Emniyet Müdürlüğü'nün aldığı tedbirlerle futbolseverlerin tertemiz bir maç izlediğine dikkati çeken Muammer Akyüz, ''Bu konuyla ilgili olarak hem Gençlerbirliği, hem de Galatasaray taraftarlarına teşekkür ediyoruz'' diyerek sözlerini tamamladı. 
     
</TEXT>
</DOC>
