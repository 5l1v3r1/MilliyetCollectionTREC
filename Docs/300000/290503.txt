<DOC>
<DOCNO> 290503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sontur33.html </URL>
<DATE> 2004/11/20/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
BASK Sayın Başbakan, eyleme ilişkin talihsiz açıklamalar yapmıştır 
</HEADLINE>
<TEXT>

     Bağımsız Kamu Görevlileri Sendikaları Konfederasyonu BASK Genel Başkanı Resul Akay, Başbakan Recep Tayyip Erdoğan'ın, Emek Platformu'nca bugün gerçekleştirilen eyleme ilişkin ''talihsiz açıklamalar yaptığını'' ileri sürerek, ''Sayın Başbakan demokratik tepkilerden rahatsız olmaktadır'' dedi. 
     Akay, yaptığı yazılı açıklamada, ''Emek Platformu'nun Ankara'da ortaya koyduğu kitlesel gösteriden rahatsız olan Başbakan Erdoğan'ın, eyleme ilişkin talihsiz açıklamalar yaptığını'' savundu. 
     ''Başbakan Erdoğan'ın, demokratik tepkilerden rahatsız olduğunu'' ileri süren Akay, ''önceki hükümetlere karşı yürütülen demokratik mücadeleyi her fırsatta destekleyen, iktidarda bulunmasını da bu demokratik mücadeleye borçlu olan Başbakan'ın, Emek Platformu bileşeni örgütlere yönelik eleştirilerini yadırgadıklarını'' belirtti. 
     ''Başbakanlık makamının tarzının ve üslubunun bu olmaması gerektiğini'' ifade eden Akay, ''Demokrasilerde yalnızca iktidar olmaz. Toplumsal muhalefetin tepkilerini hazmedemeyen, hoş göremeyen bir iktidar, zaten sonun başlangıcına gelmiş demektir'' dedi. 
     Akay, şunları kaydetti 
     ''Sayın Başbakan çalışanların Ankara'ya nasıl taşındığının hesabını sormaktadır. Taşıma ücretleriyle hastane yapılmasını da önermektedir. Sayın Başbakan'ın bu mantığıyla hareket ettiğimizde, başta Sayın Başbakan olmak üzere, tüm bakanların yapmış olduğu gezilerde kullandıkları özel uçak ve helikopterlerin ücretleriyle kaç hastane yapılırdı... 
     Kaldıki çalışanların tepkisi, kazanılmış haklarının gaspına yönelik, demokratik bir tepkidir. Kazanılmış haklara saldırı olduğu takdirde, çalışanların demokratik refleksi de meşru sayılacaktır.'' 
     
</TEXT>
</DOC>
