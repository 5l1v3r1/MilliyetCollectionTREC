<DOC>
<DOCNO> 276263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sonspo09.html </URL>
<DATE> 2004/09/30/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Konyaspor'da Susiç tamam gibi... 
</HEADLINE>
<TEXT>

     Konyaspor'un prensip anlaşmasına vardığı teknik direktör Saffet Susiç'in Gençlerbirliği maçına kadar imza atması bekleniyor. 
     Basın sözcüsü Sefa Ortaç, teknik direktör sorununu neredeyse çözdüklerini, küçük ve çözülebilir pürüzler dışında Susiç ile anlaşmaya vardıklarını bildirdi. 
     Yaptıkları görüşmenin olumlu geçmesinin ardından yeni teknik direktör olması kesin gibi görünen Susiç'in takım hakkında bilgi toplamaya başladığını dile getiren Ortaç, şunları kaydetti 
     ''Susiç, yardımcı antrenör ve eski öğrencisi Hamza Hamzaoğlu'ndan takımla ilgili rapor aldı. Teknik direktörümüz, takımı yakından incelemeye başladı. Susiç ve Hamza ikilisinin Konyaspor'da başarılı sonuçlara imza atacağına inanıyorum. Susiç, büyük ihtimalle Gençlerbirliği maçında takımın başında olacak.'' Ortaç, hafta sonu kendi sahalarında oynayacakları Gençlerbirliği maçı hazırlıklarının sürdüğünü ifade ederek, futbolcuların geçen hafta alınan farklı galibiyetin yarattığı moral bozukluğundan kurtulduğunu anlattı. 
     Kırmızı kart cezalısı Altan'ın oynamayacak olmasının teknik heyeti düşündürdüğünü dile getiren Ortaç, ''Altan, sonucu değiştirebilecek yetenekte takımın en etkili futbolcusu. Eksikliği her zaman hissedilen Altan'ın Gençlerbirliği maçında oynayamaması, bizi biraz zorlayacak. Ancak, hedeflediğimiz galibiyete ulaşacağımıza inanıyorum'' diye konuştu. 
     
</TEXT>
</DOC>
