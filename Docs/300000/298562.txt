<DOC>
<DOCNO> 298562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sontur22.html </URL>
<DATE> 2004/12/17/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Uzanlar'ın çiftliğinde sismik arama yapılacak... 
</HEADLINE>
<TEXT>

     Tasarruf Mevduatı Sigorta Fonu'nca TMSF el konulan Uzan ailesine ait Pamukova'daki eski çiftlikte arama çalışmaları yeniden başladı. 
     Arama çalışmalarını yürüten Yeraltı Aramacılık Bilimsel Araştırmalar Merkezi'nin sahibi, Türkiye Jeofizik Kurumu Başkanı Prof. Dr. Ahmet Ercan, çiftlik girişinde gazetecilere açıklamada bulundu. 
     Ercan, çiftliğin genelinde 5 bin metrekare alanda yeraltının ve yapıların duvarlarının inceleneceğini, 7 kişilik ekibin MR, radar, ültrason ve röntgen çalışması yapacağını belirtti. 
     Gizlenmiş altın ve kıymetli eşyanın yanı sıra gizli belge de aranacağını, araştırma bittiğinde, kafalardaki evle ilgili soru işaretlerinin tümünün ortadan kalkacağını iddia eden Ercan, ''Çünkü elimizdeki cihazlar, dünyanın en iyi cihazları, jeofizik teknolojisinin son ürünleridir'' dedi. 
     Çiftlikteki evlerin alt kısımlarının da araştırılarak, gizli bölmelerin olup olmadığının ortaya çıkartılacağını belirten Ercan, şunları kaydetti ''Bahçede şüphelenilen yerlerin başında helikopter pisti geliyor. Pistin altını araştıracağız. Burada bir boşluk ya da oda var mı ona bakacağız. Ayrıca bu kadar gösterişli ve 9 şiddetindeki depreme dayanıklı bu yapının, gizli geçitlerinin bulunup bulunmadığını da araştıracağız.'' TMSF'nin, metal veya başka her türlü gömünün araştırılmasını istediğini, anlatan Ercan, bir gazetecinin, ''Burada altın mı arıyorsunuz '' sorusunu ''Sadece altın değil, metal olan olmayan her şeyi araştıracağız. Altını da araştıracağız. Elimizdeki cihazlar demirle, altını ayırt edebilecek konumdadır. Altın varsa bunu da buluruz'' diye yanıtladı. 
     Ercan, ''Bir söylenti var. Romanya'nın devrik lideri Çavuşesku'nun altınları burada mı '' şeklindeki bir soruyu da şöyle yanıtladı 
     ''Ondan benim bilgim yok. Biz, işin siyasi ve politik yönüyle değil, sadece olayın bilimsel yönüyle ilgileniyoruz. Dolayısıyla bizim vereceğimiz raporu herkes bilecek. Gizlenecek bir olay olmayacak. Kimin altını burada onu bilemeyiz. Biz sadece yer altında gömülü bir şey varsa onu çıkarırız. Bunun derinliği, boyutu hakkında bilgi ediniriz.'' Prof. Dr. Ercan, çalışmaların 10 gün sürebileceğini sözlerine ekledi. 
     
</TEXT>
</DOC>
