<DOC>
<DOCNO> 294510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonspo21.html </URL>
<DATE> 2004/12/03/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Trabzonlu taraftarlardan Çaykur Rize'ye maçı birlikte izleyelim çağrısı 
</HEADLINE>
<TEXT>

     Trabzonsporlu taraftarlar, Trabzonspor-Çaykur Rizespor maçını iki takımın seyircilerinin birlikte izlemesini istiyor. 
     TS 67 Derneği Başkanı Selim Doğan, artık deplasmana gelen seyircilerin evsahibi ekip taraftarlarıyla maçları birarada izlemesi gerektiğini ifade ederek, ''Yarın sahamızda Çaykur Rizespor ile oynayacağız. İki kardeş kulübün seyircilerinin maçı birarada izlemesi gerekir'' dedi. 
     Doğan, Türkiye'de taraftarların bazı şeyleri artık aşması gerektiğini de vurgulayarak, ''Trabzonsporlu taraftarlar olarak, Çaykur Rizespor maçı için deplasmandan gelecek olan taraftarlarla maçı birlikte izleyerek bir başlangıç yapmak istiyoruz'' diye konuştu. 
     Taraftarlar Birliği Başkanı Adem Söğüt ise Çaykur Rizespor taraftarlarının ayrı bir yerde maçı izlemesine gerek olmadığını vurgulayarak, şunları kaydetti 
     ''Onları aramızda görmek istiyoruz. Yan yana takımlarımızı destekleyelim. Böylelikle sporun dostluk ve kardeşlik olduğunu herkese gösterelim. Yapmayı düşündüğümüz bu olayı gerçekleştirirsek her iki kulübün seyircileri, Türkiye'ye örnek olacaktır. Bu örneğin en iyi şekilde gerçekleşmesi için çalışacağız.'' 
     
</TEXT>
</DOC>
