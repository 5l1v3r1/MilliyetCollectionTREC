<DOC>
<DOCNO> 285875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur56.html </URL>
<DATE> 2004/11/03/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Ümraniye'de ruhsatsız silah üreten bir atölye bulundu 
</HEADLINE>
<TEXT>

     Ümraniye'de, jandarma ekiplerinin bir atölyede yaptığı aramada, gerçek ve kurusıkı tabancalar ile silah yapımında kullanılan çok sayıda aparat ele geçirildi. Atölye sahibi gözaltına alındı. 
     İstanbul Valiliği Basın ve Halkla İlişkiler Müdürlüğü'nden yapılan yazılı açıklamaya göre, İl Jandarma Komutanlığı Kaçakçılık ve Organize Suçlarla Mücadele Şubesi ile Ümraniye İlçe Jandarma Komutanlığı'nın ortak çalışması sonucunda, ruhsatsız silah imalatı yapan bir organize suç örgütünün faaliyetlerine son verildi. 
     Önceden takibe alınan İ.K.'ya ait Güven Sanayi Sitesi'ndeki atölyede, savcılıktan alınan izinle yapılan aramada, 4 adet değişik çap ve ebatlarda el yapımı, 29 adet parça halinde, 2 adet kurusıkıdan çevrilme ve 12 adet kurusıkı tabanca ile 82 adet çeşitli çap ve ebatlarda şarjör, 8 adet av tüfeği, 127 adet boş kovan, adet fişek kapsülü, 20 adet tüfek dipçiği, 17 adet tüfek el kundağı, 1 adet İngiliz piyade tüfeği namlusu, 13 adet otomatik av tüfeği şarjör borusu, 19 adet farklı cins av tüfeği ile silah yapımında kullanılan çok sayıda aparat ele geçirildi. 
     Atölye sahibi İ.K., ''silah imal etmek'' ve ''kurusıkı tabancayı gerçek tabancaya dönüştürmek'' suçlarından gözaltına alındı. 
     Olayla ilgili diğer kişilerin yakalanmasına çalışılıyor. 
     
</TEXT>
</DOC>
