<DOC>
<DOCNO> 268058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/yazar/cemal.html </URL>
<DATE> 2004/09/01/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Başkan Putin... 
</HEADLINE>
<TEXT>


Başkan Putin bugün Ankara'da. Türk - Rus ilişkilerinde tarihsel açıdan bir dönüm noktası sayılabilir bu ziyaret. Çünkü, Rusya'da iktidar iplerini elinde tutan güçlü bir liderin Moskova'dan Ankara'ya ilk ziyareti oluyor bu. 
Rusya'yla Türkiye... 
Bu iki büyük ülkeyi düşünürken Avrasya'yı da düşünmek lazım. Balkanlar'dan Karadeniz ve Kafkasya'ya, oradan Orta Asya'ya kadar uzanan bu muazzam coğrafyaya bakınca iki ülke göze çarpar 
Kuzeyde Rusya... 
Güneyde Türkiye... 
Bu iki ülkenin dostluğu, bütün bu coğrafyadaki barış ve istikrarı yakından ilgilendirir. Türk - Rus ilişkilerinin her alanda gelişmesi, yalnız bu iki ülkeyi değil, Avrasya'daki bütün bölge ülkelerini rahatlatır, olumlu etkiler. 
Bir başka deyişle 
Tarih ve coğrafyayla hayatın gerçekleri bugünün dünyasında Türkiye'yle Rusya'yı birbirlerine itiyor. 
Evet, tarihten ve Soğuk Savaş döneminden kaynaklanan karşılıklı güvensizlik ve kuşkuların izlerini bugün de Türk - Rus ilişkilerinde görebilirsiniz. Stratejik çıkarların bazen rekabeti kızıştırıcı örnekleri de yok değildir aramızda. 
Ama bugün Türkiye'yle Rusya arasındaki oyun, ya hep ya hiç oyunu olmaktan çıkmıştır. İlişkilerin çok boyutlu olarak gelişmesinden, Rusya Başkanı Putin'in deyişiyle iki ülke arasında çok boyutlu ortaklığa gidilmesinden Rusya ve Türkiye'nin birlikte kazançlı çıkarlar diye diye düşünüyorum. 
Soğuk Savaş çoktan tarih oldu. 
Türkiye'yle Rusya bugün artık düşman kamplarda yer almıyorlar. Pazar ekonomisi ve demokrasi her iki ülkenin de ortak değerleri olarak benimseniyor. 
İki ülke arasında bir zamanlar hayal bile edilemeyecek gelişmeler yaşanıyor. 
Rusya turistleriyle 'sıcak denizler'e inmiş durumda. Türkiye'ye gelen Rus turistlerin bu yılki sayısının 1 milyon 700 bine yükselmesi sürpriz olmayacak. Rusya böylece İngiltere'yi geçerek Almanya'dan sonra Türkiye'ye en çok turist gönderen ikinci ülke oluyor. 
Dış ticarette de durum farklı değil. Bu yılın sonunda ticaret hacminin 9 milyar dolara ulaşması bekleniyor. Rusya böylece Almanya'dan sonra Türkiye'nin en büyük ticaret ortağı olacak. 
Öte yandan Türkiye'nin Rusya'daki toplam yatırımları 12 milyar dolar. 10 bine yakın Türk işçisinin Rusya'da çalıştığı belirtiliyor. Türkiye, Rus doğal gazının Avrupa'daki en büyük müşterilerinden biri. 
Rakamların dili böyle. 
Sadece bu istatistikler bile Türk - Rus dostluğunun önemini anlatıyor. 
Bugüne kadar iki ülke ilişkilerinde öncülüğü özellikle Türk işadamlarının yaptığı söylenebilir. Ama artık bu ilişki yapısının çeşitlendirilmesi lazım. Başkan Putin'in de belirttiği gibi çok boyutlu ortaklığa giden yolda adımların atılması gerekiyor. 
Terörle mücadelede işbirliği herhalde bu ortaklığın dayanaklarından birini oluşturacak. 
Sözü uzatmak yersiz. 
Türk - Rus dostluğunun sağlam temellere kavuşturulması, Türk - Rus ilişkilerinin geliştirilmesi her iki ülkenin de çıkarına. Türkiye'yle Rusya arasındaki ilişkilerin iyileşmesi, Avrasya'da barış ve istikrara katkıda bulunur. 
Bu arada belirtmekte yarar var. 
Rusya'yla geliştirilecek ilişki yapısı, AB ve ABD'ye bir alternatif olamaz ya da öyle görülmesi gerçekçi değildir. 
Başkan Putin'e hoş geldin diyor, bu ziyaretle iki ülke ilişkilerinde yeni bir sayfanın açılmasını diliyoruz. 



</TEXT>
</DOC>
