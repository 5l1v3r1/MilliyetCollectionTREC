<DOC>
<DOCNO> 295822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun39.html </URL>
<DATE> 2004/12/08/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
AB'den Çin'e silah ambargosu kalkıyor... 
</HEADLINE>
<TEXT>

     Çin Başbakanı Ven Jiabao, AB'den ülkesine 1989 yılından beri uygulanan silah ambargosunu kaldırmasını istedi. 
     Çin-AB zirvesinden sonra AB Dönem Başkanı Hollanda'nın Başbakanı Jan Peter Balkenende ile düzenlediği basın toplantısında, "Ambargo soğuk savaşın sonucudur ve ne şu anki durumu, ne de Çin-AB ortaklığını yansıtmaktadır" dedi. 
     Ambargonun kaldırılmasının, Çin'in AB'den hemen çok sayıda silah satın almaya başlayacağı anlamına gelmediğini belirten Ven, "Bu, Çin'e karşı işlenen bir suça son verilmesi anlamına gelecektir" dedi. 
     Balkenende de yaptığı görüşmede, "AB olarak ambargonun kaldırılmasına hazır olduklarını, ancak bunun bu silahların satışıyla ilgili yasada düzenleme yapılmasına bağlı olduğunu" söylediğini belirtti. 
     AB-Çin zirvesinden sonra yayımlanan nihai bildiride de, "AB'nin Çin'e uygulanan ambargonun kaldırılması için çalışmayı sürdürme niyetinde olduğu" vurgulandı. 
     Ven-Balkenende görüşmesinden önce açıklama yapan AB Komisyonu'nun dış ilişkilerden sorumlu temsilcisi Benita Ferrero-Waldner, ambargonun kaldırılması için Pekin yönetiminin insan hakları alanında gelişme kaydetmesi gerektiğini söyledi. 
     Pekin'in Tiananmen Meydanı'nda 1989'da meydana gelen olayların ardından AB, Çin'e silah ambargosu uygulamaya başladı. 
     
</TEXT>
</DOC>
