<DOC>
<DOCNO> 287453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonsiy03.html </URL>
<DATE> 2004/11/09/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Erdoğan'dan Bush'a Önce tebrik, sonra uyarı 60 Türk öldü, önlem alın 
</HEADLINE>
<TEXT>

     ANKARA Milliyet 

ABD başkanlık seçimlerini kazanan George W. Bush'u tebrik etmek için kendisini telefonla arayan Başbakan Recep Tayyip Erdoğan, Irak'taki gelişmeleri hatırlatarak "Türkiye'nin bölgedeki kaybı 60'a ulaştı. İstikrarın sağlanması için gerekli önlemleri alın" dedi. 
     Erdoğan, dün 15.00'de Bush'la telefon görüşmesi yaptı. Yeniden başkan seçilen Bush'u kutlayan Erdoğan, bu dönemde de iki ülke arasındaki işbirliğinin gelişerek devam edeceğine olan inancını dile getirerek, "Balkanlar, Kafkasya, Ortadoğu ve Orta Asya'yı kapsayan geniş bir coğrafyada barış ve güvenliğin pekiştirilmesi yönünden de büyük değer taşıyan ortaklığımızın, ülkelerimizin çıkarlarının ilerletilmesine olduğu kadar, transatlantik bağın dinamizmine de katkı sağlayacağına inanıyorum" dedi. 
     Irak'ta istikrarın sağlanmasına Türkiye'nin büyük önem verdiğini hatırlatan Erdoğan, şunları söyledi 
     "Türkiye'nin bölgedeki kaybı 60'a ulaştı. Bölgede istikrarın sağlanmasına ilişkin gerekli önlemleri bir an önce alın. Çünkü, Irak'ın ulusal birliği, toprak bütünlüğünün korunması Türkiye, bölge ve uluslararası toplum için büyük önem taşımaktadır." 
     
</TEXT>
</DOC>
