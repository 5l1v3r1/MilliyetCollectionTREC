<DOC>
<DOCNO> 259707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/yasam/yas08.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürat teknesinden eroin çıktı 
</HEADLINE>
<TEXT>


Gümrükte yapılan operasyonda ele geçirilen 274 kilo eroinin 3 sürat teknesinin gizli bölmelerinde yakalandığı belirtildi... 

SERHAT ÜNAL İstanbul 

İstanbul Narkotik Şube ve Gümrük Muhafaza ekipleri tarafından düzenlenen operasyonda ele geçirilen 274 kilo eroinin sahibinin Kalkan İNT Transport Şirketi'nin sahibi Adnan Kalkan olduğu iddia edildi. Önceki akşam Ambarlı Gümrüğü'nde düzenlenen operasyonda, bir TIR'ın dorsesinde bulunan 3 adet sürat teknesinin gizli bölmelerinde 274 kilo eroin bulunmuş, TIR şoförü Muharrem Ordu ve organizatör Hikmet Öztürk gözaltına alınmıştı. 
Operasyonu genişleten polis, Tuzla'da bulunan şirketin sahibi Adnan Kalkan ve eniştesi Hakan Tunçer'in eroinin sahipleri olduğunu tespit etti ancak yapılan baskında bu ikiliye ulaşamadı. 7 kişinin gözaltına alındığı operasyonlarda aramalar devam ediyor. 

Para kasasında eroin 
Öte yandan Bakırköy'de, Maybach şarapları ile Alpina motor yağlarının distribütör şirketi Magic Spirits'e düzenlenen operasyonda para kasasından 10 kilo 340 gram eroin ve her biri 1 milyon dolar değerinde 149 hisse senedi ele geçirildi. Şirket sahibi Sıddık Çelik tutuklandı. 


</TEXT>
</DOC>
