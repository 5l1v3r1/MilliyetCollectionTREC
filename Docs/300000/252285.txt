<DOC>
<DOCNO> 252285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonyas04.html </URL>
<DATE> 2004/07/01/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Cassini uzay aracı, Satürn'ün yörüngesine girdi 
</HEADLINE>
<TEXT>

     Cassini uzay aracının, Satürn gezegeninin yörüngesine girdiği bildirildi. 
     Amerikan Uzay ve Havacılık Dairesi'nde NASA Cassini'nin keşif gezisini izleyen ekibin mühendislerinden Todd Barber, uzay aracının, dünyaya 1.4 milyar kilometre uzaklıktaki gezegenin yörüngesine girdiğinin TSİ 07.00'de alınan telsiz sinyaliyle kesinleştiğini söyledi. 
     Satürn'ün dıştaki en büyük uydusu Phöbe etrafında yaptığı uçuşu iki hafta önce başarıyla tamamlayan Cassini, 3 milyar dolara mal olacak 4 yıllık görevi süresince Satürn'ün bilinen 31 uydusunun yakınlarından geçecek, hem Satürn'ü hem de uydularını inceleyecek. 
     Cassini'nin yanında taşıdığı insansız uzay aracı Huygens'in de gelecek Ocak ayında Satürn'ün büyük ayı Titan'ın atmosferine girmesi planlanıyor. Metan ve nitrojen bulunan kalın bir atmosferle kaplı olan Titan'ın, yaşam başlamadan önce Dünya'da yer alan organik bileşimlerin benzerlerine sahip olduğu sanılıyor. 
     Güneşe uzaklıkta 6. ve sistemdeki 2. en büyük gezegen olan Satürn, güneşin gaz ve tozla çevrili olduğu dönemdeki güneş sistemine model oluşturduğu için bilim adamlarının ilgisini çekiyor. 
     
</TEXT>
</DOC>
