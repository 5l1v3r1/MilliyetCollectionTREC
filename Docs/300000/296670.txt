<DOC>
<DOCNO> 296670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sontur42.html </URL>
<DATE> 2004/12/10/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Anne - baba, 2 aylık bebeklerini dolap kapaklarına vurarak öldürdü 
</HEADLINE>
<TEXT>

     Edirne'nin Uzunköprü İlçesi'nde, bir anne ile baba, 2 aylık bebeklerini dolap kapaklarına vurarak öldürmek suçundan tutuklandı. 
     Edinilen bilgiye göre, Çöpköy Beldesi'nde Şükran 19 ve Serdar Kırcan 24 çifti, 2 aylık oğulları Enver'in öldüğü gerekçesiyle Çöpköy Sağlık Ocağı'ndan defin için rapor istediler. 
     Sağlık Ocağı'nda çocuğun ölümünün şüpheli görülmesi üzerine ceset, Uzunköprü Devlet Hastanesi'ne gönderildi. Hastane görevlileri, Enver'in ölümünü şüpheli görmeleri üzerine, cesedi Edirne Adli Tıp Kurumu'na gönderdiler. 
     Edirne Adli Tıp Kurumu'nca yapılan otopside, Enver'in kafatasında çatlaklar olduğu ve bebeğin aldığı darbeler sonucunda öldüğü belirlendi. Ayrıca bebekten alınan kan örnekleri de İstanbul Adli Tıp Kurumu'na gönderildi. 
     Refakatçi eşliğinde cesedi Edirne'ye getiren Serdar Kırcan, polis tarafından gözaltına alındı. Kırcan'ın, ifadesinde oğlunun, eşi Şükran tarafından dolaba fırlatıldığını ve bunun sonucunda öldüğünü söylediği bildirildi. Kırcan, tutuklanarak cezaevine konuldu. 
     Bu arada, Edirne'de adli makamlarca hakkında gıyabi tutuklama kararı verilen Şükran Kırcan da Uzunköprü Jandarma Komutanlığı ekiplerince evinde yakalandı. Kucağında 1,5 yaşındaki ikinci çocuğuyla birlikte adli makamlara sevk edilen Şükran Kırcan, gıyabi tutuklama kararı vicahiye çevrilerek cezaevine konuldu. 
     Şükran Kırcan'ın bir süre yetiştirme yurtlarında kaldığı ve Serdar Kırcan'ın, ikinci eşi olduğu öğrenildi. Çiftin, Sosyal Yardımlaşma ve Dayanışma Vakfı'ndan yardım alarak yaşamını sürdürdüğü bildirildi. 
     
</TEXT>
</DOC>
