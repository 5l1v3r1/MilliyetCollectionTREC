<DOC>
<DOCNO> 293435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonsiy08.html </URL>
<DATE> 2004/11/30/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Sigaraya light yasağı Resmi Gazete'de 
</HEADLINE>
<TEXT>

     Tütün ürünlerinin ambalajlarında, sağlığa etkisiyle ilgili aldatıcı, yanıltıcı izlenim oluşturacak "Düşük Katranlı", "Light", "Ultra Light" gibi tanımların bulunmamasını öngören uluslararası sözleşme Resmi Gazete'de yayımlanarak yürürlüğe girdi. 
     "Dünya Sağlık Örgütü Tütün Kontrolü Çerçeve Sözleşmesinin Onaylanmasının Uygun Bulunduğuna Dair Kanun" sigara tüketimini azaltmayı hedefliyor. Sözleşme tütün ürünlerinin ambalajlarında, sağlığa etkisiyle ilgili aldatıcı, yanıltıcı izlenim oluşturacak ve diğer tütün ürünlerinden daha az zararlı olduğu izlenimi uyandıracak "Düşük Katranlı", "Light", "Ultra Light" gibi tanımlar konulmamasını öngörüyor. Tütünün zararlarıyla ilgili uyarılar sigara paketinde resimler veya şekillerle gösterilebilecek. Bu uyarılar ambalaj üzerinde görünen alanın yüzde 30'undan az olamayacak, hatta paketin yarısını bile aşabilecek. 
     Öte yandan, "Uluslararası Göç Örgütü Kuruluş Anlaşmasına Katılmamızın Uygun Bulunduğuna Dair Kanun" da yürürlüğe girdi. 
     
</TEXT>
</DOC>
