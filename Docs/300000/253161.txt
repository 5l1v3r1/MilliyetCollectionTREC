<DOC>
<DOCNO> 253161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/ekonomi/eko06.html </URL>
<DATE> 2004/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ticari araçta ÖTV artışı yerli üreticiyi vuracak 
</HEADLINE>
<TEXT>


Ticari araçlarda ÖTV artışını öngören tasarının çalışmaları sürerken, yerli üretimin hakim olduğu sektörde satışlarda 50 bin adetlik düşüş olabileceği belirtiliyor 

EKONOMİ SERVİSİ 

Ticari araçta Özel Tüketim Vergisi'nin ÖTV artırılması çalışmaları, hafif ticari araçlar pazarında daralma yaşanabileceği sinyallerini veriyor. Özellikle, canlanmayla birlikte kapasite artırımı konusunda yatırımlar yapan hafif ticari araç üreticilerinin, bu durumdan olumsuz yönde etkileneceği belirtiliyor. Yüzde 70'e yakını yerli üretim olan bu araçların satışlarında, yıllık 50 bin adet dolayında bir azalma meydana geleceği, bunun da istihdamı olumsuz etkileyeceği ifade ediliyor. 
ÖTV artışını öngören yasa tasarısıyla özellikle hafif ticari araçlarda yüzde 15'in üzerinde bir vergi artışı planlanıyor. "Eşya taşımaya mahsus motorlu araçlar" için yüzde 4 olan ÖTV oranının, yüzde 20 ile yüzde 75 gibi oranlara yükseltilmesi gündemde. Maliye Bakanı Kemal Unakıtan, söz konusu düzenlemenin sadece ticari araçları, binek haline getirenler için yapıldığını belirtirken, sektör çevreleri ve Otomotiv Sanayii Derneği yetkilileri, bunun tüm ticari araçlar için uygulanacağına dikkat çekiyorlar. 
OSD Genel Sekreteri Ercan Tezer, binek araca çevrilen hafif ticari araçların, zaten trafikte otomobil olarak belgelendiğini, diğer araçların uluslararası tip onayının da "ticari araç" olarak alındığını kaydetti. Çift sıra koltuklu araçların, yolcu değil, gerektiğinde işçi taşımayı amaçladığını belirten Tezer, bunların binek kabul edilemeyeceğinin altını çizdi. Tezer, bu yüzden tasarının hukuki sonuç doğurabileceğini vurguladı. 


</TEXT>
</DOC>
