<DOC>
<DOCNO> 294486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonsiy20.html </URL>
<DATE> 2004/12/03/ </DATE>
<TIME> 20.56 </TIME>
<AUTHOR>  </AUTHOR>
<HEADLINE>
Bütçe görüşmeleri... Sağlık bakanlığı bütçesi görüşülüyor 
</HEADLINE>
<TEXT>

     AK Parti Kocaeli Milletvekili Muzaffer Baştopçu, AK Parti iktidarı döneminde devrim niteliğinde değişimler ve yeniden yapılanmalar yaşandığını söyledi. 
     TBMM Plan ve Bütçe Komisyonu'nda Sağlık Bakanlığı'nın 2005 bütçesi üzerinde görüşlerini dile getiren Baştopçu, sağlık alanında uyguladıkları politikadan dolayı Sağlık Bakanı Recep Akdağ ve arkadaşlarını kutladı. ''Birkaç magazin haberinin'', Bakanlığın çalışmalarını hiçbir şekilde engelleyemeyeceğini kaydeden Baştopçu, ''Bu iktidar zamanında devrim niteliğinde değişimler ve yeniden yapılanmalar yaşanmaktadır'' diye konuştu. 
     CHP Ankara Milletvekili Muzaffer Kurtulmuşoğlu, sağlık hizmetlerinden, bu hizmeti alanın da verenin de memnun olmadığını söyledi. 
     Görev gelen her sağlık bakanının kendisinden önceki bakanı kötüleyerek ve uygulanan sistemi terkederek kendi sistemini kurduğunu savunan Kurtulmuşoğlu, ulusal bir sağlık politikası oluşturulması ve bunun sağlam temellere oturtulması gerektiğini ifade etti. 
     
     ''SAĞ İKTİDARLAR İŞLEMEZ HALE GETİRDİ'' 
     AK Parti İstanbul Milletvekili Alaattin Büyükkaya, ''Sağlık hizmetlerinin tek çatı altında toplanması sağlanırsa bu Türkiye'deki en büyük değişim ve halka dönük hizmeti gerçekleştirme olur'' görüşünü dile getirdiği konuşmasında, Sağlık Bakanı Akdağ ve bürokratlarına başarı diledi. 
     Türkiye'nin ulusal sağlık sisteminin 1961 tarihli ''Sosyalleştirme Yasası'' ile yapılandırılmasının amaçlandığını belirten CHP Tekirdağ Milletvekili Enis Tütüncü, ilk 5 yıl başarıyla uygulanan sistemin, sağ iktidarlar tarafından sistemli bir şekilde işlemez hale getirildiğini ve sorunların buradan kaynaklandığını ileri sürdü. Tütüncü, Bakan Akdağ'ın sunuş konuşmasında, sağlık hizmetlerinin bakanlığı bünyesinde koordinasyonun tamamlanacağını belirttiğine dikkati çekerek, ''Bu sözleriniz, SSK hastanelerinin topusuyla birlikte devrindeki ısrarınızdan vazgeçtiğiniz anlamına mı geliyor '' diye sordu. 
     
     ''FAİZDIŞI FAZLA YÜZÜNDEN'' 
     CHP Trabzon Milletvekili Mehmet Akif Hamzaçebi ise uygulanan IMF programı uyarınca her yıl bütçelerin 6.5 faizdışı fazla vermesinin hedeflendiğini belirtti. Önümüzdeki 3 yıl için uygulanması planlanan programda da aynı hedefin tutturulmasının taahhüt edildiğini kaydeden Hamzaçebi, bu nedenle yatırım ve kamu hizmetlerine yeterince pay ayrılamadığını vurguladı. Hamzaçebi, Türkiye ekonomisinin büyümeye devam ettiğini, ancak borç ödemeleri için çok yüksek oranda faiz dışı fazla öngörülmesi nedeniyle halkın büyümeden yararlanamadığını söyledi. 
     Hamzaçebi, Sağlık Bakanlığı'nın 2005 bütçesinde, bu yıla göre yüzde 14 artış getirilmesine karşın Gayri Safi Milli Hasıla içinde payı açısından 2002 yılındaki seviyeye ulaşılamadığını belirtti. 
     AK Parti Kayseri Milletvekili Taner Yıldız da faizdışı fazlanın yüksek olduğunu, düşürülmesi gerektiğini dile getirerek, bunun zamanlamasının önemine dikkati çekti. Yıldız, belirli alanlara daha fazla kaynak aktarılması için şu aşamada faiz dışı fazla hedefinden sapılması halinde, bunun maliyetini halkın tüm kesimlerinin ödemek durumunda kalacağını savundu. 
     AK Parti Ağrı Milletvekili Mehmet Melik Özmen, Türkiye'nin çok zengin bitki varlığı bulunduğuna dikkati çekerek, bitkilerin farmakolojik özelliklerinin araştırılmasını önerdi. 
     AK Parti Muş Milletvekili Medeni Yılmaz, Sağlık Bakanlığı'nın sözleşmeli hekim ve yardımcı sağlık personeli çalıştırma, döner sermayeden sağlık çalışanlarının pay alması uygulamalarının uzman hekim ve diğer personelin sıkıntısını çeken illerde büyük rahatlama sağladığını bildirdi. Yılmaz, Muş'ta daha önce 3 sağlık ocağının açık olmasına karşın bugün yarısının halka hizmet verir hale geldiğini, Muş Devlet Hastanesi'nde de 42 uzman hekimin çalıştığını söyledi. 
     Plan ve Bütçe Komisyonu'nda milletvekillerinin görüşlerini dile getirmelerinin ardından Sağlık Bakanı Recep Akdağ, eleştirileri yanıtlamaya başladı. 
     
</TEXT>
</DOC>
