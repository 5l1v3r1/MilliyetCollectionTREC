<DOC>
<DOCNO> 275856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sondun10.html </URL>
<DATE> 2004/09/29/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Irak seçim rehberi... Demokrasiye geri sayım 
</HEADLINE>
<TEXT>

     8 Iraklı ve 1 BM temsilcisinden oluşan Irak Seçim Komisyonu, Ocak 2005'te yapılması öngörülen seçimlerin hazırlıklarını yürütüyor. 
     275 sandalyeli ulusal meclis ile eyalet konseyi üyelerinin seçimi için son tarih olarak 31 Aralık 2005 belirlendi. Aynı gün Irak'ın kuzeyindeki Kürtlerin ''bölge parlamentosunu'' seçmesi bekleniyor. 
     Seçmen kayıtları ülke çapındaki 600 büroda 27 Ekim 2004 tarihinde başlayacak. 6 hafta sürecek bu süreç 9-12 milyon Iraklıyı ilgilendiriyor. 
     Aday kayıtları da aynı dönemde yapılacak. Seçim kampanyasının Aralık ortasında başlaması ve seçime kadar sürmesi bekleniyor. Her parti, 275'ten fazla olmamak kaydıyla en az 12 adaylı bir liste sunacak. 
     Irak'ın 18 eyaletinden her biri düzeyinde bir ana seçim bürosu bulunacak. Bu bürolardan her biri, eyaletlerdeki nüfus yoğunluğuna göre belirlenecek yerel oy merkezlerini denetleyecek. Ana seçim bürosu eyaletlerdeki oy sonuçlarını toplayıp Bağdat'a iletmekle yükümlü. 
     Irak'ın kuzeyindeki Erbil, Dohuk ve Süleymaniye eyaletlerindeki 3 büro, bu bölgedeki sonuçları Bağdat'a göndermeden önce tek elde toplayan bir büroya bağlı olacak. 
     Dicle Nehri'nin ikiye ayırdığı başkent Bağdat'ta da kentin her iki yakasında 2 yerel oy merkezi bulunacak, bu merkezler sonuçları Bağdat eyaletinin ana bürosuna iletecek. 
     Seçimler için 7 bin oy merkezi kurulması öngörülüyor. 
     
</TEXT>
</DOC>
