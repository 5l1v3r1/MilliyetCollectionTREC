<DOC>
<DOCNO> 266051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonspo27.html </URL>
<DATE> 2004/08/24/ </DATE>
<TIME> 20.53 </TIME>
<AUTHOR>  </AUTHOR>
<HEADLINE>
Elvan yarı finalde... 
</HEADLINE>
<TEXT>

     28. Yaz Olimpiyat Oyunları'nda atletizmde bayanlar 1500 metrede Elvan Abeylegesse, ilk tur elemeleri geçerek yarı finale yükseldi. 
     Atina Olimpiyat Stadı'ndaki atletizm müsabakalarının 5. gününde yapılan bayanlar 1500 metre ilk tur elemelerinde, ilk seride yarışan Elvan Abeylegesse, yarışın ilk 3 turunu sürekli grubun arkasında kontrollü koştu. 
     Son tura 11. sırada giren Abeylegesse, son 150 metrede yaptığı müthiş atakla, ön grubun arasından sıyrılarak 5 atleti geride bıraktı ve 5. sırayı alarak yarı finalde koşma hakkını elde etti. 
     Dün geceyi uykusuz ve yemek yemeden geçirmiş olmasına karşın moral bozukluğunu biraz olsun üzerinden atmış gözüken Abeylegesse, yarışı 4.06.42'lik derecesiyle tamamladı. Yarışta birinciliği ise geçen yıl Dünya Şampiyonası'nda Süreyya Ayhan'ı geride bırakarak altın madalya kazanan Rus Tatyana Tomashova elde etti. 
     Bayanlar 1500 metrede yarı final mücadelesi, 2 seri halinde 26 Ağustos Perşembe günü TSİ 20.30'da yapılacak. 
     Yarıştan sonra bir açıklama yapan Elvan Abeylegesse, ''Dünü unuttum. Bugün çok rahattım. Kendimi iyi hissettiğim için yarışa katılmaya karar verdim. Benim için rahat bir yarış oldu. Hocamın verdiği taktik sonucu son 150 metrede atağa kalktım. Dün neden böyle oldu ben de anlamadım. 1500 metrede bundan sonra en iyisini yapmaya çalışacağım'' dedi. 
     
</TEXT>
</DOC>
