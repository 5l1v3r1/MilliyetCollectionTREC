<DOC>
<DOCNO> 287681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sondun14.html </URL>
<DATE> 2004/11/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Atatürk, dünyada anılıyor... 
</HEADLINE>
<TEXT>

     Türkiye'de özlem ve saygıyla andığımız Büyük Lider Mustafa Kemal Atatürk, dünyanın çeşitli yerlerinde de anıldı. 
     Türkiye Cumhuriyeti'nin kurucusu Büyük Önder Mustafa Kemal Atatürk, ebediyete intikalinin 66. yıldönümünde Türkmenistan'da törenlerle anıldı. 
     Türkiye'nin Aşkabat Büyükelçiliği karşısında bulunan ''Atatürk Parkı''nda düzenlenen tören, yerel saatle 09.05'te bir dakikalık saygı duruşu ve her iki ülkenin milli marşlarının okunmasıyla başladı. Daha sonra Atatürk heykeline çelenk konuldu. 
     Türkiye'nin Aşkabat Büyükelçisi Mehmet Bahattin Gürsöz, anma töreninde yaptığı konuşmada, Ulu Önder Atatürk'ün ebediyete intikalinin 66. yıldönümünde kardeş ülke Türkmenistan'da da sevgi, saygı, minnet ve özlemle anıldığını belirtti. 
     Başlattığı mücadeleyi, tüm ezilmiş ulusların davası olarak gören Ulu Önder Atatürk, Türk milletinin en güç koşullar altında bile, neleri başarabileceğini tüm dünyaya gösterdiğini ifade eden Büyükelçi Gürsöz, şunları kaydetti 
     ''Onu ebediyete uğurladığımız yıldönümünde bizlere düşen görev, en büyük eseri ve armağanı olan cumhuriyeti anlamak ve cumhuriyetin değerlerini ve ulusumuzun bağımsızlığını her koşulda korumak ve çağdaşlaşma felsefesini özümlemektir.'' Büyükelçi Gürsöz, Türk ulusunun, Atatürk'ün izinde, çağdaş demokratik, laik Cumhuriyeti ve Atatürk devrimlerini daima korumaya ve yaşatmaya kararlı olduğunu belirtti. 
     Anma törenine Aşkabat Anakent Belediye Başkan Yardımcısı Oğulgurban Ezimova, Türkmenistan Dışişleri Bakanlığı personeli, Türkiye'nin Aşkabat Büyükelçiliği çalışanları, çok sayıda Türk işadamı ve diğer davetliler katıldı. 
     Ulu Önder Mustafa Kemal Atatürk, Milli Eğitim Bakanlığı Aşkabat Türk İlköğretim Okulu'nda da anıldı. 
     
     KIBRIS 

     KKTC Cumhurbaşkanı Rauf Denktaş, Atatürk öldüğünde kendisinin 14 yaşında olduğunu ve o zaman Kıbrıslı Türklerin de kara yasa boğulduğunu belirterek, Atatürk'e hitaben, ''Seni yaşamak, cumhuriyetine ve KKTC'ye sahip çıkmak ülkümüz, milli yolumuz ve sen, o yolda sönmeyen meşale, şaşmayan rehbersin'' ifadesini kullandı. 
     Türkiye Cumhuriyeti'nin kurucusu Büyük Önder Mustafa Kemal Atatürk, ölümünün 66. yıldönümünde Kuzey Kıbrıs Türk Cumhuriyeti'nde de KKTC törenlerle anıldı. 
     Büyük Önder'in ölüm saati olan 09.05'te KKTC genelinde sirenler çaldı, saygı duruşunda bulunuldu, tören alanlarında, resmi ve özel kuruluşlarda bayraklar yarıya indirildi. 
     Lefkoşa Atatürk Anıtı'ndaki anma törenine KKTC Cumhurbaşkanı Rauf Denktaş, Cumhuriyet Meclisi Başkanı Fatma Ekenoğlu, Başbakan Mehmet Ali Talat, Türkiye'nin Lefkoşa Büyükelçisi Hayati Güven, Kıbrıs Türk Barış Kuvvetleri Komutanı Korgeneral Hasan Memişoğlu, ana muhalefet partisi Ulusal Birlik Partisi UBP Genel Başkanı Derviş Eroğlu, diğer üst düzey komutanlar, bazı bakanlar, siyasi parti yetkilileri, kurum, kuruluş temsilcileri ile öğrenciler katıldı. 
     Törende, protokol sırasına göre anıta çelenkler konuldu, saygı duruşunda bulunuldu, İstiklal Marşı eşliğinde bayraklar göndere çekildi ve adından yarıya indirildi. Tören, Denktaş, Büyükelçi Güven ve Korgeneral Memişoğlu'nun Anıt Özel Defteri'ni imzalamasıyla sona erdi. 
     Denktaş, Anıt Özel Defteri'ne şunları yazdı 
     ''Atam, 14 yaşındaydım seni kaybettiğimiz gün. Kıbrıs'ta Türkler kara yasa boğulmuş ağlıyordu. 'Sensiz Anavatan ne olacak' diye kan ağlıyorduk. Sonra, 'Atam sen ölmedin, ilkelerinde ebediyete kadar yaşayacaksın' sesleri gelmeye başladı mikrofondan. 
     Okullarda gizlice senin için yayılan şiirleri okuduk, heyecanlandık, ağlarken yeniden üzüldük. Atatürk'ü yaşatmak ülkümüz oldu ve senin ilkelerin, senin cumhuriyetin 81 yaşında. İçimizdesin, kanımızdasın, tek ve ölmez Atamızsın. Seni yaşamak, cumhuriyetine ve KKTC'ye sahip çıkmak ülkümüz, milli yolumuz ve sen o yolda sönmeyen meşale, şaşmayan rehbersin. Sen Atam, Çanakkale'sin, Dumlupınar'sın, Meydan Muharebesisin, sen vatansın, bayraksın ve her düşüncenle içimizde varsın, var olacaksın.'' KKTC'nin diğer ilçe merkezlerinde ve okullarda da Atatürk'ü anma törenleri düzenlendi. 
     
     KAZAKİSTAN 

     Türkiye Cumhuriyeti'nin kurucusu Büyük Önder Mustafa Kemal Atatürk, ebediyete intikal edişinin 66. yıldönümünde Kazakistan'da düzenlenen törenle anıldı. 
     Türkiye'nin Almatı Büyükelçiliği'nde düzenlenen törene, büyükelçilik çalışanları, Kazakistan'daki Türk okulları ve özel sektör temsilcileriyle diğer davetliler katıldılar. 
     Anma töreni yerel saatle 09.05'de saygı duruşu ve elçilik gönderindeki bayrağının yarıya indirilmesiyle başladı. 
     Türkiye'nin Almatı Büyükelçisi Taner Seben, yaptığı konuşmada, gelmiş geçmiş en büyük devrimci, büyük lider Atatürk'ün bu yıl 10 Kasım'da ölümünün 66. yıldönümünde saygı ve rahmetle anıldığını belirtti. 
     Ulu Önder Atatürk'ün hayatını bir ideal için, bir ideali gerçekleştirmek için harcadığını ifade eden Seben, bu idealin Türk ulusunu, içinde bulunduğu çağın en üst bilim ve medeniyet düzeyinde bulunan bir ulus yapmak olduğunu söyledi. 
     Atatürk'ün ''Yolunda yürüyen yolcunun ufkunu görmesi kafi değildir, ufkun ötesini de görmesi gerekir'' sözünü hatırlatan Seben, Büyük Önder'in bu sözleriyle sanki AB'ye girmek için çalıştığımız şu günleri daha o zaman öngörmüş olduğunu kaydetti. 
     Seben, ''Büyük Önder'i, aramızdan ayrılışının 66. yıldönümünde saygı ve rahmetle anarken, bize bıraktığı hatıraların ve emanetlerin önünde saygıyla eğiliyoruz'' diyerek, her Türkün bunların her zaman takipçisi ve koruyucusu olacağını belirtti. 
     Törende, Askeri Ataşe Ali Özkara, Atatürk'ün askeri kişiliğini, İkinci Katip Volkan Özkiper de devrimlerini anlatan birer konuşma yapıtlar. Almatı'da öğrenim gören Türk öğrenciler Atatürk konulu şiirler okudular. 
     
     KIRGIZİSTAN 

     Türkiye Cumhuriyeti'nin kurucusu büyük önder Mustafa Kemal Atatürk, ölümünün 66. yılında, Kırgızistan'da da anıldı. 
     ''10 Kasım anma programı'', saat 09.00'da başkent Bişkek'te Atatürk'ün adıyla anılan parktaki anıta çelenk koyulması, saygı duruşunda bulunulması ve Kırgızistan ile Türkiye milli marşlarının söylenmesiyle başladı. 
     Atatürk anıtına, Türkiye'nin Bişkek Büyükelçisi Muzaffer Eröktem ile Kırgızistan'daki Türk kamu ve özel kurumlarını temsilen çelenkler konuldu. 
     Etkinlikler çerçevesinde Bişkek'teki Türk İlköğretim Okulu ile Anadolu Lisesi'nde anma programı düzenlendi. Daha sonra uluslararası Kırgızistan-Türkiye Manas Üniversitesi'nde KTMÜ konferans verildi. 
     İktisat Fakültesi Dekanı Prof. Dr. Selahattin Sarı, konferansta Atatürk'ün iktisadi görüşleri ve çalışmaları konusunda bilgi verdi ve ''büyük önderin, yeni filizlenen bir devlette ekonomik gelişmede hem kamuya hem de özel sektöre yer vererek, bilinçli bir politika çizdiğini'' kaydetti. 
     Sarı, Atatürk'ün, cumhuriyetin daha kendi ayakları üzerinde durmayı öğrendiği sıralarda ''İktisat Kongresi'' düzenlemesinin uzak görüşlülüğünün bir göstergesi olduğuna dikkat çekti. 
     Konferansın katılımcılarından Prof. Dr. Ahmet Taşağıl konuşmasında ''Atatürk ve Türk Dünyası''ndan söz ederken, Yrd. Doç. Semra Alyılmaz da ''Atatürk ve Türk Dili'' hakkında bilgi verdi. 
     Atatürk'ün hayatından kesitlerin yer aldığı kısa bir film gösterisinin yer aldığı KTMÜ'deki konferans, ulu önderin sevdiği şarkı ve türkülerin seslendirilmesiyle sona erdi. 
     Atatürk'ün ölüm yıldönümü nedeniyle uluslararası Atatürk-Alatoo Üniversitesi ile Kırgız-Rus Slav Üniversitesi'nde de anma programları düzenlendi. 
     Atatürk-Alatoo Üniversitesi'nde düzenlenen program iki ülke milli marşlarının söylenmesi ile başladı. Daha sonra Atatürk'ün hayatının anlatıldığı sinevizyon gösterisi yapıldı. 
     Üniversite rektörü Prof. Dr. İbrahim Hasgür'ün ulu önderi anlattığı konuşmasının ardından öğrenciler şiirler okudu, Atatürk'ün sevdiği şarkı ve türküler seslendirildi. 
     Kırgız-Rus Slav Üniversitesi'ndeki program da buradaki Türkoloji Merkezi tarafından düzenlendi. Programda, öğrencilere Atatürk'ün hayatı ve çalışmaları hakkında bilgi verildi. 
     
     KOSOVA 

     Büyük Önder Atatürk'ün ebediyete intikalinin 65. yıldönümünde Kosova'da da anma töreni düzenlendi. 
     Prizren Kültürevi'nde düzenlenen tören, Atatürk'ün hayata gözlerini yumduğu saat 09.05'de, saygı duruşu ve İstiklal Marşı'nın okunmasıyla başladı. 
     Atatürk'ün yaşamı ve Kurtuluş Savaşı konulu bir multivizyon gösterisinin sunulduğu törende, Kosova genelinde ilkokul öğrencileri için düzenlenen ''Yurtta Barış, Dünyada Barış'' konulu resim yarışmasının sonuçları açıklandı. 
     Türk, Arnavut ve Boşnak, toplam 336 öğrencinin katıldığı yarışmada dereceye giren öğrencilerin ödülleri, Kosova Türk Tabur Komutanı Yarbay Sadullah Sadullahoğlu ve Kosova Türk Eşgüdüm Bürosu Şefi Metin Kılıç tarafından verildi. 
     Törende, Gilan Yarın Kültür Derneği üyeleri, Atatürk'e adadıkları bir resital sundular, Prizren'in Türk Kültür ve Sanat Derneği üyeleri de Atatürk'ün sevdiği şarkılardan oluşan bir program düzenlediler. 
     Kosova'da bugün Türkçe eğitimin yapıldığı okullarda, öğrencilere Atatürk'ün hayatı anlatıldı. Öğrenciler, Atatürk ile ilgili şiirlerini okudular. 
     Prizren'de ayrıca, iki gün süreli Atatürk Resim Sergisi açıldı. 
     
     AZERBAYCAN 

     Büyük Önder Mustafa Kemal Atatürk, ebediyete intikal edişinin 66. yıldönümünde Azerbaycan'ın başkenti Bakü'de de çeşitli etkinliklerle anıldı. 
     Bakü'de ''Türk Üniversitesi'' olarak tanınan Kafkas Üniversitesi'nde düzenlenen ''Atatürk ve Düşünce Sistemi'' konulu panelde, Büyük Önder'in askeri, siyasi, kültürel alanlarda gerçekleştirdiği faaliyetler çeşitli açılardan ele alındı. 
     Panele katılan Türkiye'nin Bakü Büyükelçiliği Müsteşarı Suat Akgün, Atatürk'ün büyük önderliğinin reform ve devlet adamlığını da kapsadığını anlatarak, ''bugünkü Türkiye Cumhuriyeti'nin, yıkılan Osmanlı İmparatorluğu'nun külleri arasından Atatürk'ün önderliğiyle inşa edildiğine'' işaret etti. 
     Atatürk'ün çağdaşı liderler gibi kendi hırs ve ideolojisine kapılmadığını kaydeden Akgün, Büyük Önder'i diğer liderlerden ayıran en önemli özellikler arasında, ''kendi milleti için istediğini diğer milletler için de istemesi olduğunu'' anlattı. 
     ''O dönemde ortaya çıkan düşünce ve ideolojilerden sadece Kemalizmin kaldığına'' işaret eden Akgün, ''Türkiye Cumhuriyeti de ilelebet yaşayacaktır. Çünkü temelleri sağlamdır'' dedi. 
     Konuşmasında Türkiye-Azerbaycan ilişkilerine de değinen Akgün, ''bir millet iki devlet''in omuz omuza yürüdüğü takdirde aşamayacağı güçlük bulunmadığını vurguladı. 
     Üniversite Rektörü Erol Oral, Milli Meclis üyesi Prof. Yakup Mahmudov, Bakü'deki Atatürk Araştırma Merkezi temsilcileri ile üniversiteden akademisyenlerin katıldığı panelde, Kurtuluş Savaşı, Türkiye Cumhuriyeti'nin kuruluşu, genç Cumhuriyet'te toplum ve devlet alanında yapılan yenilikler sürecinde Atatürk'ün yeri ve önemi ile Atatürk ve Azerbaycan gibi çeşitli konular ele alındı. 
     Atatürk'ün hayatının multivizyon eşliğinde anlatıldığı etkinlik sırasında, Atatürk'ün ''10'uncu Yıl'' konuşmaları da kendi sesinden verildi. 
     Panele akademisyenler, öğrenciler ve çok sayıda davetli de izleyici olarak katıldı. 
     Büyük Önder Atatürk'ü anma etkinlikleri çerçevesinde Bakü İnşaat ve Mimarlık Üniversitesi'nde de bir konferans düzenlendi. 
     Konuşmacı olarak Akgün'ün yanı sıra Silahlı Kuvvetler Ataşesi Tuğgeneral Ömer Bayraklı, Rektör Prof. Gülçehre Memmedova ve akademisyenlerin katıldığı konferansta, Atatürk'ün geleceğe yönelik görüşleri irdelenerek, bugünkü bölgesel ve küresel gelişmelerin, Büyük Önder'in dehasını bir kez daha ortaya çıkardığı ifade edildi. 
     
</TEXT>
</DOC>
