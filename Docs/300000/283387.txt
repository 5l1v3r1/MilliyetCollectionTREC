<DOC>
<DOCNO> 283387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun32.html </URL>
<DATE> 2004/10/26/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
AB Komisyonu'nda 'güvenoyu krizi' 
</HEADLINE>
<TEXT>

     Avrupa Birliği Komisyonu yönetimini 1 Kasım'da devralacak Jose Manuel Barroso, Avrupa Parlamentosu'na AP , AB Komisyonu üyelerine yarın yapılacak genel kurulda güvenoyu verilmemesi halinde AB'nin, ''eşi görülmemiş bir krizle karşı karşıya kalacağı'' uyarısında bulundu. 
     Barroso, AP genel kurul oturumunda yaptığı konuşmada, yarın yapılacak oylamada komisyon üyelerine güvenoyu verilmesini istedi. 
     ''Avrupalı parlamenterlerin AB Komisyonu'nda değişiklik yapılması önerisini kabul etmeyeceğini'' belirten Barroso, ''Şu aşamada komisyon üyeleri arasında değişiklik yapmasının kurumsal ve siyasi sorunlara yol açacağını'' söyledi. 
     AB Komisyonu'nun adalet işlerinden sorumlu temsilcisi İtalyan Rocco Butttiglione'nin, bir süre önce yaptığı açıklamada, ''eşcinselliğin günah olduğunu'' söylemesi, AB içinde geniş yankı uyandırmıştı. 
     AP'nin sol eğilimli parlamenterleri, İtalyan temsilcinin değiştirilmemesi halinde, yarınki genel kurulda AB Komisyonu'na güvenoyu vermeyeceklerini açık biçimde dile getiriyorlar. 
     AP'de bugün yapılan basın toplantılarında, Komünist ve Yeşil grup temsilcileri, bu haliyle kesinlikle AB Komisyonu'na güvenoyu vermeyeceğini açıkladılar. 
     Sosyalist Grup üyelerinin büyük çoğunluğunun da AB Komisyonu'na güvenoylamasında ''hayır'' demek için hazırlandığı belirtiliyor. 
     Sosyalistler, bu akşam yapacakları toplantıda, grup kararı almak için çalışacak. 
     Bu arada, 732 üyeli Avrupa Parlamentosu'nda en fazla sandalyeye sahip Hıristiyan Demokrat Grup içinde İngiliz parlamenterlerin de AB Komisyonu'na ''hayır'' diyeceği bildirildi. 
     AP kaynakları, yarın yapılacak oylamanın çok çetin geçeceğini belirtiyorlar ve AB Komisyonu'nun genel kurulda güvenoyu almasının kesin olmadığına dikkati çekiyorlar. 
     
</TEXT>
</DOC>
