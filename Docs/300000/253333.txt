<DOC>
<DOCNO> 253333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sonsiy15.html </URL>
<DATE> 2004/07/06/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
TCK değişiyor... 312. madde uzun süre tartışıldı... 
</HEADLINE>
<TEXT>

     TCK'nın 312. maddesinde yapılmak istenen değişiklik yeterli bulunmadı. 
     TBMM Adalet Komisyonu, TCK Tasarısı üzerindeki çalışmalarını bugün de sürdürdü. Komisyon'da TCK'nın 312. maddesinde yapılmak istenen değişiklik, uzun süre tartışıldı. 
     Alt Komisyon metni üzerinde yapılan görüşmelerde, TCK 312. madde yerine yapılmak istenen değişiklik üzerinde görüşlerini belirten İstanbul Üniversitesi Hukuk Fakültesi Öğretim Üyesi Doç.Dr. Adem Sözüer, ''halkı kin ve düşmanlığa tahrik veya aşağılama'' başlıklı maddenin ihtiyacı karşılamaktan uzak olduğunu savundu. Alt Komisyon'da da görev alan Sözüer, ''Bu AB standartları değil, 19. yüzyıla göre bile geri bir düzenlemedir'' dedi. 
     Yargıtay Temsilcisi Osman Şirin de bu tür düzenlemelerin ifade özgürlüğü önünde engel oluşturduğunu kaydederek, ifadenin ''güzel'' olmadığını, yeniden ele alınmasını istedi. Şirin, ''Bu maddelerde yargıç yüzde 95, madde yüzde 5 demektir. Flu maddelere metinde fazlaca yer vermenin anlamı yoktur. Bize daha net metinler verin. Yargıcın etkisini hiç olmazsa yüzde 50'ye çekin'' dedi. 
     Adalet Bakanı Cemil Çiçek, 312. maddenin en çok tartışılan ve yurt dışında da Türkiye'nin en çok tartışıldığı düzenleme olduğunu belirterek, devlet ile vatandaşı karşı karşıya getiren ve devletle ilgili bazı iddiaların ifade edildiği ''günah keçisi'' bir madde olduğunu kaydetti. 
     Soğuk savaş döneminde güvenliğin ön planda olması nedeniyle yasakların etkili olduğunu, ancak gelinen noktada bireyin hak ve özgürlüğünün ön plana çıktığını anlatan Çiçek, Parlamento'da bu konuda çeşitli adımlar atıldığını vurguladı. 312. maddenin yeniden düzenlenmesinde Avrupa İnsan Hakları Sözleşmesi ve AİHM kararlarının ön planda tutulması gereğine işaret eden Çiçek, ''artık yanlış karar Strasbourg'dan dönüyor'' dedi. 
     TBMM'de kabul edilen uyum paketleriyle AB siyasi kriterlerinin karşılanmaya çalışıldığını, bunlar arasında en önemlisinin 312. madde olduğuna dikkati çeken Çiçek, ''Hükümet olarak özgürlüklerden yanayız. Artık korkular üzerine hüküm inşa eden toplum olmaktan kurtulamayız'' görüşünü ifade etti. 
     Çiçek, ''açık ve yakın tehlike'' kavramının daha da somutlaştırılabileceğini belirterek, ''takdiri sebepler''in mümkün olduğu kadar en aza indirilmesinden yana olduğunu söyledi. 
     Komisyon Başkanı Köksal Toptan, madde üzerinde 4-5 önerge olduğunu belirterek, bunların alt komisyon üyeleri tarafından incelenmesi ve maddenin daha sonra yeniden ele alınmasına karar verdi. 
     
</TEXT>
</DOC>
