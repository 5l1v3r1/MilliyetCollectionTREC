<DOC>
<DOCNO> 289803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sondun53.html </URL>
<DATE> 2004/11/18/ </DATE>
<TIME> 23.39 </TIME>
<AUTHOR>  </AUTHOR>
<HEADLINE>
Çevreciler, Everest Dağı'nın Dünya mirası listesine alınmasını istiyor 
</HEADLINE>
<TEXT>

     Çevreciler, Himalayaların küresel ısınmanın tehdidi altında bulunması nedeniyle Everest Dağı'nın Birleşmiş Milletler Eğitim, Bilim ve Kültür Kuruluşu UNESCO'nun Tehlikedeki Dünya Kültür Mirası Listesi'ne alınmasını istiyor. 
     Merkezi İngiltere'de bulunan Dünya'nın Dostları adlı çevre kuruluşu, eriyen buzulların Himalayalar'daki göllerin su seviyesini yükselttiğini, bunun da su baskınlarına yol açarak can kaybına ve bu eşsiz doğa harikasının harap olmasına yol açabileceğini bildirdi. 
     Çevreci örgüt üyeleri, Paris'teki BM'nin Dünya Kültür Mirası Komitesi'nin merkezine bugün giderek, bu yöndeki talebini bir dilekçeyle iletti. 
     Örgütün girişimine, Everest'e tırmanan ve aralarında Reinhold Messner'in de bulunduğu ünlü dağcılar da destek vererek, dünyanın bu en yüksek noktasının sürekli izlenmesi ve denetim altında tutulmasını istedi. 
     Örgütün Nepal direktörü Prakash Sharma, Everest Dağı'nın sadece Nepal'in değil dünyanın en önemli sembollerinden birisi olduğunu söyleyerek, ''Eğer iklim değişikliği nedeniyle Everest tehlikedeyse biliyoruz ki durum çok ciddi'' dedi. 
     Everest'e en hızlı tırmananlardan birisi olan Pemba Dorje isimli Nepalli şerpa da ''19'te kar ve buz ana kampa kadar geliyordu ama şimdi en az 7 kilometre uzaklıkta'' diyerek, Everest'in doğal güzelliğini kaybettiğini belirtti. 
     BM'nin tehlikedeki yerler listesine bu yıl Belize'deki mercan kayalıkları ve Peru'daki buzulların da eklenmesi isteniyor. 
     Dünya Kültür Mirası Listesi'nde Türkiye'den İstanbul'daki Tarihi Mekanlar, Göreme Ulusal Parkı ve Kapadokya kaya yerleşimleri, Divriği Büyük Camii ve hastanesi, Hattuşaş, Nemrut Dağı, Santos-Letonya antik kenti, Pamukkale-Hierapolis, Safranbolu ve Truva yer alıyor. Tehlikedeki Dünya Kültür Mirası listesinde ise Türkiye'den yer bulunmuyor. 
     
</TEXT>
</DOC>
