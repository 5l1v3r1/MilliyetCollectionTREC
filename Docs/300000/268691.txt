<DOC>
<DOCNO> 268691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sondun04.html </URL>
<DATE> 2004/09/03/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
ABD'de savaş karşıtı filme dağıtım şirketinden ambargo... 
</HEADLINE>
<TEXT>

     ABD'de, Körfez Savaşı'nı konu alan David O. Russell'ın yönettiği 1999 yapımı "Three Kings-Üç Kral" isimli filmin yeniden gösterimi için dağıtımı üstlenen Warner Brothers, Russel'ın, bu filminin yanında savaş karşıtı bir belgeselin de dağıtımını istemesi üzerine bu kararından vazgeçti. 
     Warner Brothers sözcüsü Barbara Brogliatti, başkanlık seçimlerinin oluşturduğu böylesine siyasi bir atmosferde bu filmin dağıtımını yapmalarının "tamamen uygunsuz" olacağını söyledi. 
     180 bin dolara mal olduğu bildirilen belgeselin Russell'a iade edileceği kaydedilirken, Russel'ın dağıtımını bağımsız olarak yapabileceği belirtilen belgeselde savaş gazileri ve savaş karşıtlarıyla yapılan röportajların yer aldığı ifade ediliyor. 
     Son olayın, film şirketlerinin partizan buldukları filmlere yönelik artan hassasiyetlerinin bir yansıması olduğu belirtilirken, son zamanlarda benzer olayların sıklıkla meydana geldiğine dikkat çekildi. 
     
</TEXT>
</DOC>
