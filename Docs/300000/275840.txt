<DOC>
<DOCNO> 275840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/yazar/pulur.html </URL>
<DATE> 2004/09/29/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Necdet Uğur... 
</HEADLINE>
<TEXT>


"BİR bir uzaklaşıyor sevdiğim insanlar 
Ne zaman bir dosta gitsem 
Evde yoklar." 
Fikret Otyam böyle der... 
Necdet Uğur da uzaklaşanlardan biri, artık o da evde yok 

1950'li yıllar, "gazeteciliğin" daha başındayız, biz "Vatan"dayız, rahmetli Hikmet Çağlayan "Dünya"da. Hikmet'in sohbetinin tadına varılmaz, nasıl da insanları makaraya alır, inceden inceye dalga geçer, öyle tipler çizer ki sanki sözlü karikatür. 
Nasıl oldu, nasıl anlaştık, kararlaştırdık, nasıl buluştuk hatırlamıyoruz, ama on beş günde bir Elmadağ'daki "Şan" Sineması'ndayız, klasik Batı müziği konserlerine gidiyoruz Hikmet, saçı kızıla yakın, geniş alınlı birini gösterdi 
"Tanıdın mı " 

EVET, İstanbul Emniyet 2. Şube Müdürlüğü'ne yeni gelen Sungurlu Kaymakamı. Şöyle bir tanışmışız, bir polis şefinin klasik Batı müziği konserine gelişi, pek alışılmış bir görüntü değil, Hikmet Çağlayan durur mu 
"Birini yakalamaya gelmiştir, gidip soralım " 
Yanaştık, tanıdı bizi 
"Hayrola " 
Anlaşıldı, o da bizi yadırgamış. Öyle ya cinayetlerin, soygunların, hırsızların peşinde koşanların burada işi ne 
Biz de onun için öyle düşünüyoruz, anlattık çok güldü. 

NECDET Uğur, kısa zamanda kendisini İstanbul'a sevdirdi, sözüne güvenilir, kimseye yanaşmaz, işini bilir, haddini bilmeyene haddini bildirirdi. "Mektepli" müdüre burun kıvıran "alaylı" polis şefleri onu kabul etmişlerdi. 

1950'li yılların sonunda bir "aşk macerası" onu İstanbul'dan alıp İzmir'e gönderdi. Hayır, Necdet Uğur, bu aşk macerasının kahramanı değil, mağduruydu, zarar göreniydi. "Beyefendi"nin sevgilisinin kocası Necdet Uğur'un yerine gözünü dikmişti. 
Necdet Uğur'u İzmir'e, Galata rıhtımından uğurlamaya gidenlerden biri de bizdik. 

BİRKAÇ yıl geçti, "27 Mayıs" oldu, sonra seçimler, yeni yönetim İstanbul Belediye Başkanlığı'na Necdet Uğur'u getirdi. 
Bundan sonra Necdet Uğur'un siyasi hayatı başladı, CHP İl Başkanlığı, milletvekilliği, İçişleri ve Milli Eğitim Bakanlığı yaptı "İsmet Paşa -Ecevit" çatışmasında, Paşa'ya olan sadakatini "seviye" kaybetmeden sürdürdü. 

SONRA "12 Eylül" geldi, Tarhan Erdem'in deyimiyle herkes bir yerlere savruldu, en çabuk kendisini toplayan "Necdet Abi" oldu. Siyasetin başlayacağını anlayınca, belirli çevrelerde "iskandil" yaptı, acaba parti, CHP, yeni bir anlayışla toparlanabilir miydi 
Hayır, umudunu kesti, bir kenara çekildi. 
Evet, Fikret Otyam'ın dediği gibi, bir bir uzaklaşıyor, sevdiğimiz insanlar. 
Necdet Uğur da... 



</TEXT>
</DOC>
