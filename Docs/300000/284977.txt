<DOC>
<DOCNO> 284977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/siyaset/axsiy02.html </URL>
<DATE> 2004/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'yi ben sevdirdim 
</HEADLINE>
<TEXT>


Başbakan Erdoğan, Roma'da İspanya Başbakanı'na, "Lider kararlı olunca kamuoyu etkileniyor. Partimde AB desteği yüzde 30'dan, 80'e çıktı" dedi 

UTKU ÇAKIRÖZER Roma 


Başbakan Recep Tayyip Erdoğan, partisi AKP'deki AB desteğinin ardında kendi siyasi kararlılığının yattığı görüşünü Avrupalı liderlere anlattı. 
Roma'da 29 Ekim'de düzenlenen AB Anayasası imza törenine katılan Erdoğan, İspanya Başbakanı Rodriguez Zapatero ile görüştü. Türkiye'nin AB üyeliği için referandum yapılması görüşünün gündeme geldiği buluşmada, Erdoğan kamuoyunun yönlendirilmesinde siyasi iradenin önemine dikkati çekti ve şu değerlendirmeyi yaptı "Lider kararlı olunca, siyasi irade tam olunca kamuoyu da bundan etkilenir. Örneğin, benim partim AKP içinde AB desteği yüzde 30'lardaydı. Son yapılan anketler bu desteğin yüzde 80'lere kadar çıktığını gösteriyor. Ülke genelindeki destek de yüzde 70'in üzerinde." 

Halklar bahane ediliyor 
Zapatero da Erdoğan'a, ülkesinde referandumun söz konusu olmadığını, Papa II. Jean Paul'ün Türkiye'ye yönelik tutumunu yumuşatmasının olumlu etki yapabileceğini söyledi. Papa 2. Jean Paul, "Geçmişte Türkler Hıristiyanlara iyi davranmadı. Ama ileriye bakmalıyız" demişti. Erdoğan, İtalyan "La Republica"ya demecinde de, bazı Avrupalı liderleri eleştirdi ve "Bazı liderler, halklarının Türkiye konusundaki bilgi eksikliğini kendi hükümet politikaları için araç olarak kullanıyor" dedi. 

Karanfil dağıttı 

DENİZLİ DHA 

Başbakan Recep Tayyip Erdoğan, dün eşi Emine Erdoğan, Adalet Bakanı Cemil Çiçek ve AKP Genel Başkan Yardımcısı Necati Çetinkaya'yla birlikte Denizli'ye gitti. Başbakan, Denizli Adliye Sarayı önünde vatandaşlara karanfil dağıttı. 


</TEXT>
</DOC>
