<DOC>
<DOCNO> 280012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sondun31.html </URL>
<DATE> 2004/10/14/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
New York Times'ın k rı düştü 
</HEADLINE>
<TEXT>

     ABD'nin en etkili ve saygın gazetelerinden New York Times'ın karında yüzde 3.7'lik gerileme yaşandığı bildirildi. 
     Wall Street Journal gazetesinde yer alan habere göre, baskı ve yeni yatırım maliyetleri ile reklam gelirlerinde beklenen artışın olamaması yüzünden 2004 yılının üçüncü çeyreğinde New York Times'ın karı yüzde 3,7 oranında geriledi. 
     Üçüncü çeyrekte toplam karı 48.3 milyon dolar olan New York Times'ın geçen yıl aynı dönemdeki karının ise 50.1 milyon dolar olduğu kaydedildi. 
     Gazetenin toplam gelirinin ise yüzde 1.9 oranında artarak, 773.8 milyon dolara ulaştığına dikkat çekilirken, bu gelirin yüzde 64'ünü oluşturan reklam gelirlerinin yüzde 3.7'lik artışla 498.2 milyona yükseldiği ifade edildi. 
     Gazete satışından elde edilen gelirin ise aynı kaldığı belirtildi. 
     New York Times'ın haber hizmetleri, doğrudan pazarlama ve diğer kaynaklardan elde ettiği gelirlerinde ise yüzde 5.8'lik gerileme yaşandı. 
     Baskı maliyetlerinin artmasının yanı sıra gazetenin renk kalitesinin artırılması ve yeni mizanpaj çalışmaları için yapılan yatırımlar yüzünden aynı dönemde maliyetlerin yüzde 3.4 oranında artarak, 689.5 milyon dolara ulaştığı kaydedildi. 
     Bu dönemde baskı maliyetlerinin ise yüzde 8.1'i artan fiyatlar ve yüzde 1.7'si artan tüketim yüzünden olmak üzere yüzde 9.8 oranında arttığına dikkat çekildi. 
     New York Times'ı yayınlayan Gannet grubunun, Boston Globe, International Herald Tribune'ün yanı sıra 16 gazetesi, 8 televizyon kanalı, New York'ta yayın yapan iki radyo kanalı ve 40'tan fazla web sitesi bulunuyor. 
     
</TEXT>
</DOC>
