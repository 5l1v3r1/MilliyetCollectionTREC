<DOC>
<DOCNO> 264006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/yasam/axyas01.html </URL>
<DATE> 2004/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hurafeye yanıt 
</HEADLINE>
<TEXT>


Çanakkale'de savaşmış Binbaşı Halis'in torunu, anlatılan saçma sapan hurafelere dedesinin 'savaş günlüğü' ile yanıt verdi... 

Önay Yılmaz 

Çanakkale Savaşları'nda Anafartalar'da 27. Alay Komutanlığı yapan Binbaşı Halis Ataksor'un torunu emekli öğretmen Serdar Ataksor, yasadışı rehberlerce, Gelibolu Tarihi Parkı'nı ziyarete gelenlere anlatılan hurafelere en güzel yanıtın, dedesinin tuttuğu günlükler ve yazdığı raporlar olduğunu söyledi. 
Ataksor, "Bu günlüklerde ne askerlere yol gösteren köpekler, ne askerleri yutan bulutlar ne de evliyalar var. Sadece savaşın acımasız gerçek yüzü var. Türk askeri kahramanca savaşarak, doğaüstü olayların yardımı olmadan bu zaferi kazanmıştır" dedi. 

'Hurafelerin kitapları da satılıyor' 
Ataksor, dedesinin Harp Okulu'ndan mezun olduktan sonra Trablusgarp ve Balkan savaşlarında gözünden ve bacağından yaralandığını anlattı. 
Oturduğu evi, dedesinin günlükleri, raporlar, savaş anıları, fotoğrafları ve belgeleriyle dolu küçük bir Çanakkale müzesine çeviren Ataksor, şöyle konuştu 
"Biz dedemin raporlarını Çanakkale Raporu adı altında bir kitapta topladık. Bu raporlarda hurafelerden, esrarengiz olaylardan hiç bahsedilmiyor. Sadece vukuat raporları ve mülahazalar var. Bu kahraman askerlere yapılan saygısızlığa el konulması, Kültür Bakanlığı'nın bu konunun üzerine ivedilikle eğilmesi gerekmektedir. Bu gezilerin ve ziyaretlerin de, Kültür Bakanlığı ve Genelkurmay Başkanlığı gözetiminde yapılması gerekir. Bazıları insanlarımızı kandırarak, tarihi çarpıtmak ve Çanakkale Zaferi'nin ünlü komutanlarından Mustafa Kemal'i ortadan kaldırmak istiyor." 

Savaşın 'gerçek' yüzü 

Serdar Ataksor, dedesinin günlüklerinden, savaşın korkunç yüzünü gösteren bir anıyı da şöyle anlattı 
"Dedem Binbaşı Halis Ataksor, 27. Alay'a komutanlık yaptığı sırada, İngilizler çıkarma yapacakları bir koya önceden gemilerle şamandıra yerleştiriyor. Çıkarma yapacakları koyda Türk askerinin makineli tüfeği yok. Bunu gören dedem şamandıraların yerlerinin değiştirilmesini, yandaki makineli tüfeğin olduğu bir başka koya taşınmasını emrediyor. İngilizler şamandıraların bulunduğu koya çıkarma yapınca büyük kayıp veriyor. Bunlar evliyalarla değil, kahraman Türk askerinin aklı, inancı ve azmi sayesinde oluyor." 


</TEXT>
</DOC>
