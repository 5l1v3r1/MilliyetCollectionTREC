<DOC>
<DOCNO> 291254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonyas06.html </URL>
<DATE> 2004/11/22/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Yoğun trafik kalp krizi gelişimine neden olabilir... 
</HEADLINE>
<TEXT>

     Karadeniz Teknik Üniversitesi KTÜ Tıp Fakültesi Göğüs-Kalp-Damar Cerrahi Bölümü Öğretim Üyesi Doç. Dr. Mustafa Gökçe, kalp krizi gelişimi açısından sadece araba kullananların değil aynı zamanda toplu taşıma araçlarında uzun süre seyahat eden ve yoğun trafiğe maruz kalanların da risk altında kalabileceğini söyledi. 
     Doç. Dr. Gökçe, AA muhabirine yaptığı açıklamada, kısa süreli de olsa yoğun trafiğe maruz kalmanın özellikle kalp krizine yatkınlığı olan bireylerde kalp krizine neden olabileceğini ifade etti. 
     Son yıllarda yapılan çalışmalarda hayat stili ve alışkanlıklarla kalp krizi gelişimi arasındaki ilişkilerin ortaya konmaya çalışıldığını belirten Gökçe, ''Bu amaçla daha önceden bilinen kalp krizi gelişimine sebep olabilen güçlü egzersiz, sinirlilik, kokain kullanımı gibi potansiyel faktörlerin yanında trafik yoğunluğu ve hava kirliliği gibi yeni faktörler de incelenmiştir'' dedi. 
     
     KRİZDEN ÖNCEKİ 3 GÜN... 

     Gökçe, ölümcül olmayan kalp krizi geçirmiş hastalar üzerinde yapılan araştırmalarda, bu hastaların kalp krizi geçirmeden önceki 3 günde trafikte sorun yaşadıklarının veya yoğun trafiğe maruz kaldıklarının tespit edildiğini kaydetti. 
     Gökçe, şöyle devam etti 
     ''Ayrıca yoğun trafiğe maruz kaldıktan sonra kalp krizine kadar geçen süre de 2 saate kadar düşebiliyor. Kalp krizi gelişimi açısından sadece araba kullananlar değil aynı zamanda toplu taşıma araçlarında uzun süre seyahat eden ve yoğun trafiğe maruz kalanlar da risk altında kalabilir. Yoğun trafik sırasında sadece stres değil araçların meydana getirdiği gerek egzoz gazı gerekse klaksonları aracılığıyla oluşan kirliliğin de kalp krizi gelişimine katkısı bulunabilir.'' Bunun en büyük kanıtı olarak da büyük anayollara yakın yerde yaşayan insanlardaki kalp ve akciğer kaynaklı ölümlerin yüksek oranda olmasının gösterildiğine dikkat çeken Gökçe, diğer bir kanıt olarak da son yıllarda trafik polisleri gibi trafikle ilişkili meslek dalında çalışanlarda korner kalp hastalığından ölümlerin artmasının gösterildiğini bildirdi. 
     
     TRAFİK YOĞUNLUĞU... 

     Trafik nedeni ile oluşan hava kirliliğinin hem kısa dönemde hem de uzun dönemde kalp krizi riskini artırdığına da işaret eden Gökçe, şunları belirtti 
     ''Kalp damarların spazm yaptığı, damar sertliğini hızlandırdığını ve pıhtı oluşumunu artırdığı bilinmektedir. Trafiğin yoğun olduğu saatlerde, trafik yoğunluğunun ve trafiğe bağlı hava kirliğinin artması stres faktörü yüksek olan kalp krizine meyilli kişilerde kalp krizine sebep olabilir. Kalp krizi geçiren, tansiyonu, şeker hastalığı, kolesterol olan kişilerin trafiğin yoğun olduğu dönemlerde trafiğe çıkmamaları kalp sağlığı açısından daha uygundur.'' 

     
</TEXT>
</DOC>
