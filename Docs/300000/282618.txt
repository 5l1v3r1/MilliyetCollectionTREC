<DOC>
<DOCNO> 282618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/siyaset/siy02.html </URL>
<DATE> 2004/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rapor' muhalefet şerhiyle çıkacak 
</HEADLINE>
<TEXT>


1 Ekim'deki oylamada itiraz edilmeyen "Azınlık raporu", revize edilerek Dışişleri Bakanı'na sunulacak. Gül, kuruldan rapor istemediğini açıkladı 

ANKARA Milliyet 


Başbakanlık İnsan Hakları Danışma Kurulu BİHDK Başkanı Prof. İbrahim Kaboğlu, "Azınlık Hakları" raporunun revize edildiğini, muhalif görüşler eklenerek Dışişleri Bakanı Abdullah Gül'e sunulacağını belirtti. Gül ise kuruldan bu yönde herhangi bir rapor istenmediğini söyledi. 
Kaboğlu, içeriye alınmadığını belirttiği Başbakanlık İnsan Hakları Başkanlığı toplantı salonunda divan üyeleri ve alt komisyon temsilcileriyle basın toplantısı yaptı. Tartışmaların kamuoyuna yansımasının ardından odanın geri verildiğini kaydeden Kaboğlu, "Azınlık Raporu"nun oylandığı 1 Ekim'deki toplantıda kimsenin oylamaya itiraz etmediğini savundu. 
Raporun uygar şekilde tartışıldığını belirten Kaboğlu, oyçokluğuyla kabul edilen raporun tartışmalar ve öneriler doğrultusunda revize edildiğini kaydederek, "Oldukça rötuş yaptık. İstismar edilebilecek ifadeler ayıklanmaya çalışıldı. Amaca uygun hale getirildi" dedi. Kaboğlu, Gül'ün "Hükümetin böyle bir rapor talebi yok" sözlerinin anımsatılması üzerine, "Kurulumuz isteğe bağlı olmadan görüş hazırlayabilir" diye konuştu. 

Gül Ağır sözler var 
Gül ise kurulun başında "Başbakanlık" ibaresinin bulunmadığını belirtti. Kamuoyuna yansıyan "İnsan Hakları 2004" raporunda "TBMM'ye, başbakana çok büyük haksızlıklar, hiç yakışmayacak üslupta ağır sözler" bulunduğunu söyleyen Gül, "Bu hiç yakıştıramadığım tabirleri, eğer doğruysa kıskançlık ve basit bir duygu olarak görüyorum" diye konuştu. 
Tartışmaların kritik bir dönemde olmasından yakınan Gül, raporun kendisine gelmesi gerektiğini belirtti. 
"Azınlık Raporu"na da değinen Gül, böyle bir rapor hazırlanması için kimseye görev vermediklerini söyledi. Gül, bu tür raporları, bakanlığın, üniversitelerin hazırlayabileceğini, MGK'da çalışmaların yürütülebileceğini, bir üst kurulun da çalışmada bulunabileceğini belirterek, şunları kaydetti "Ancak usulüne göre yaparlar, bize verirler. Aykırı şeyler de yazılabilir, görür, katılmadığımızı söyleriz. Kuruldakileri tamamen suçlamak istemiyorum. Kim yapıyorsa görevinin dışında işler yapıyor. Bunlar çeşitli kaprislerden ya da başka şeylerden olabilir." 
Kurulda yer alan Emniyet Genel Müdürlüğü Sözcüsü Ramazan Er de, 1 Ekim'deki toplantıya katılamadığını belirterek "Raporu inceledim. Bazı ifadeler gerçeği yansıtmadığı için çekince koydum" dedi. 



</TEXT>
</DOC>
