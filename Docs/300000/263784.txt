<DOC>
<DOCNO> 263784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sondun36.html </URL>
<DATE> 2004/08/16/ </DATE>
<TIME> 21.04 </TIME>
<AUTHOR>  </AUTHOR>
<HEADLINE>
ABD, Irak'a askeri yardım yapıyor 
</HEADLINE>
<TEXT>

     ABD'nin Irak'a önemli miktarda silah ve askeri teçhizat yardımında bulunduğu ve bu yardımı sürdüreceği bildirildi. 
     World Tribune web sitesinin haberine göre, Amerikalı yetkililer, Irak'ın hava, deniz, kara ve ulusal muhafız güçlerine yönelik geçen ay sonunda başlayan askeri yardımın süreceğini belirttiler. 
     Amerikalı askeri yetkililer, silah ve askeri teçhizat yardımı sayesinde Irak askerlerinin bundan böyle ülkenin birçok bölgesinde bağımsız operasyon ve devriye görevi yapabileceklerine işaret ettiler. 
     ABD'nin şu ana dek Irak ordusuna 2500'den fazla araç, 600 telsiz, 55 bin çeşitli tipte silah ve 25 bin kurşun geçirmez yelek, Irak polisine de 6800'den fazla araç, 14 bin telsiz, 101 bin çeşitli tipte silah ve 46 bin kurşun geçirmez yelek teslim ettiği belirtildi. 
     Middle East Newsline sitesi de, ABD'nin Irak ordusuna ayrıca 3 Ağustos'ta 275 adet Nissan pikap, 59 adet 2,5 tonluk AMC kamyon, 13100 üniforma ve kep, 1600 Kalaşnikof tüfek, 500 bin adet merminin yanı sıra Irak polisine 313 adet cip, 110 adet binek araç, 31 pikap, 9792 Kalaşnikof tüfek, 10439 tabanca, 1,4 milyon adet mermi ve 1500 adet kurşun geçirmez yelek hibe ettiğini bildirdi. 
     Irak ordusu ve polisine yönelik askeri yardımın yaklaşık bir yıllık gecikmeyle yapılabildiğine işaret eden Amerikalı yetkililer, bu gecikmenin Irak askerlerinin operasyonel gücünü ve moralini de olumsuz etkilediğini belirttiler. 
     Amerikalı yetkililer, askeri yardımlara karşın Irak güvenlik güçlerinin hala teçhizat ve araç sıkıntısı çektiklerini belirterek, en çok araç, telsiz ve kurşun geçirmez yeleğe gereksinim bulunduğunu kaydettiler. 
     ABD liderliğindeki koalisyon güçlerinin Irak'a toplam 290 bin çeşitli tipte silah, 24 bin araç, 75 bin telsiz ve 190 binden fazla kurşun geçirmez yelek vereceği belirtilirken, planlanan askeri yardımın ne zaman tamamlanacağı konusunda bir görüş bildirilmiyor. 
     Bu arada, teçhizat eksikliğine karşın Irak askerlerinin eğitimi de hızla sürüyor. Bağdat çevresinde bu ay içinde 3 tabur askerin daha göreve başlaması öngörülüyor. 
     Iraklı yetkililer, 2005 başına kadar 27 tabur halinde 29 bin askerin eğitimini tamamlamayı planlıyor. 
     
</TEXT>
</DOC>
