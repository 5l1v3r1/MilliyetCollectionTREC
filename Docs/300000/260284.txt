<DOC>
<DOCNO> 260284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonspo29.html </URL>
<DATE> 2004/08/03/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Ankaragücü - Ankaraspor maçında gözaltına alınanlar son kez uyarıldı 
</HEADLINE>
<TEXT>

     Ankaragücü ile Büyükşehir Belediyesi Ankaraspor takımları arasında yapılan TSYD Ankara Şubesi Futbol Turnuvası finalinde, tribünde çıkardıkları olaylar nedeniyle gözaltına alındıktan sonra serbest bırakılan 17 kişi, son kez uyarıldı. 
     Maç sonrasında gözaltına alınan ve aralarında Büyükşehir Belediyesi Ankaraspor Kulübü Asbaşkanı Mehmet Emin Katipoğlu'nun da bulunduğu 8 kişi ve Ankaragücü'nden 9 taraftarın durumları, il güvenlik komisyonunda görüşüldü. 
     Komisyon, Sporda Şiddeti Önleme Yasası'nın yürürlüğe girmesinden sonraki ilk olay olması gerekçesiyle olaylara adı karışan kişilerin ve kulüplerin son kez uyarılmasına karar verdi. 
     Yakın takibe alınan bu kişiler, bu tip olaylara bir daha karışırlarsa yasa kapsamına alınacaklar ve 6 ile 1 yıl arasında hapis cezasına çarptırılabilecekler. 
     Öte yandan Ankara Emniyet Müdürü Ercüment Aslan'ın, her iki kulübün yöneticileriyle görüşerek, konu hakkında gerekli hassasiyeti göstermeleri konusunda dikkatlerini çektiği öğrenildi. 
     
</TEXT>
</DOC>
