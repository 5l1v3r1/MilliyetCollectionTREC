<DOC>
<DOCNO> 265688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/soneko16.html </URL>
<DATE> 2004/08/23/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Ersin Özince BDDK ile hiçbir sürtüşmemiz, tartışmamız yok 
</HEADLINE>
<TEXT>

     Türkiye Bankalar Birliği Başkanı ve İş Bankası Genel Müdürü Ersin Özince, BDDK ile son derece olumlu ilişkiler içinde olduklarını ve hiç bir sürtüşmelerinin, tartışmalarının olmadığını bildirdi. 
     Özince, BDDK tarafından Ankara Hilton Oteli'nde düzenlenen ''Kredi Kuruluşları Kanun Tasarısı Taslağı Sempozyumu''nda gazetecilerin tasarıya ilişkin sorularını yanıtladı. 
     Özince, ''karşı çıktığınız herhangi bir madde var mı '' şeklindeki soru üzerine, şunları kaydetti 
     ''BDDK ile hiç bir sürtüşmemiz, tartışmamız yok, Onlar diyorlar ki AB ülkelerinde her ülkenin kendine göre düzenlemeleri var, karma olarak bunlardan aldığımız en iyi, en sıkı uygulamaları koyalım. O kadar fazla sıkarsak tekerlek dönmez diye korkuyoruz. Biz daha liberal olsun istiyoruz. Hiç bir zaman da eskideki kötü şeyler tekrarlanacak kadar da başıboş bırakılsın istemiyoruz' Özince, başka bir soru üzerine, ''bizim bütün endişemiz, Avrupa'daki çok istikrarlı ortamdaki uygulamaların bizi aşırı tahdit sınırlayıcı altında bırakabileceğidir. Ve sektörün gelişmesini engelleyebileceğidir. Yoksa doğru düzgün şeffaf bankacılığı yapmayı yadsıyan, engellemeye çalışan bir şey yok. 15 gün içinde son metni değerlendireceğiz. 10 Eylül'e kadar bir süre verildi'' diye konuştu. 

     
</TEXT>
</DOC>
