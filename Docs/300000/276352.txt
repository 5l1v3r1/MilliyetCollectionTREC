<DOC>
<DOCNO> 276352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/ekonomi/eko06.html </URL>
<DATE> 2004/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Faiz dışı fazla yüksek olacak' 
</HEADLINE>
<TEXT>


Devlet Bakanı Ali Babacan, borç stokunun azalması için yeni programda faiz dışı fazlanın yüksek olacağını söyledi 

EKONOMİ SERVİSİ 

Devlet Bakanı Ali Babacan, yeni ekonomik programda zor koşullarda bile borç stokunun düşmeye devam etmesini garanti edecek bir faiz dışı fazla uygulanacağını belirterek, "Yüksek bir faiz dışı fazla gerektiği belli" dedi. 
Babacan, IMF ve Dünya Bankası'nın yıllık toplantılarına katılmak üzere ABD'ye hareketinden önce düzenlediği basın toplantısında, petrol fiyatlarının ekonominin dengelerini etkilememesi için programda rahat marjlar bırakılacağını da bildirdi. 
IMF'yle görüşmelerin ekim ayının ikinci yarısından itibaren kaldığı yerden devam edeceğini belirten Devlet Bakanı Babacan, programdaki hedeflerin, eylül sonundaki enflasyon ve cari dengeyle ilgili gerçeklemelere bakarak kesinleştirileceğini kaydetti. 
Türkiye'nin 2006'da IMF'ye ödemesi gereken 3.6 milyon dolarlık borcunu 2007'ye kaydırabileceğini de belirten Babacan, "Bu bizim doğal hakkımız, her an kaydırabiliriz. Özel bir görüşmeye gerek yok" dedi. 




</TEXT>
</DOC>
