<DOC>
<DOCNO> 262683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/yazar/asik.html </URL>
<DATE> 2004/08/12/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Balık turizmi 
</HEADLINE>
<TEXT>


Okurumuz Seda Hanım'ın Hollanda'dan yazdığı notu turizm firmaları ve balıkçılara fikir vermek için buraya alalım... Açık denizde balık avlama meraklıları için Schveningen'de turlar düzenleniyormuş. Balıkçı teknelerine 50 - 60 kişi alınıyor, denize açılınıyor, kaptan radardan balık sürüsünü görünce gemiyi durduruyor, oltalar denize sarkıtılıyor, sürü geçince tekrar düdük çalıyor, oltalar toplanıyor, tekrar yola çıkılıyormuş... 
Balık yasağı mevsiminde boş duran balıkçı gemileri, turistler hatta yerli vatandaşlar için Karadeniz'e vs. benzeri turlar düzenleyebilir... 

İnsan dünyaya bir defa gelir. 
Adam gibi yaşarsa bir defa gelmek yeterlidir. 
Joe E. Lewis 

Etik hassasiyet Süreyya Ayhan'la ilgili Tufan Türenç diyor ki 
"Süreyya Ayhan şark toplumunun bataklığında yetişmiş bir orkideydi. 
Bu orkideyi yaşatamayacağımız belliydi. Nitekim yaşatamadık." 
Süreyya ile ilgili kararı Dünya Atletizm Federasyonu ve dopingle ilgili kuruluşlar vermeden bizim medya verdi. Ve infazı yargısız gerçekleştirdi. 
Doping ve etik konusundaki hassasiyet alkışlanacak bir şey kuşkusuz... 
Peki sormaz mısınız Neden aynı medya, Beşiktaş yöneticileriyle Alaattin Çakıcı ilişkisini veya geçen yılın sonundaki şike maçları aynı titizlikle sorgulamadı Neredeydi o etik hassasiyet Neden şimdi akla geldi 

Ulaştırma siyaseti Ulaştırma Bakanı, Binali Yıldırım'ın uzmanlığa, ehliyete, hakkaniyete verdiği önemi şu küçük olayda görmek mümkün... 
Binali Yıldırım geçen kasım ayında İstanbul Ulaştırma Bölge Müdür Yardımcılığı'na akrabası Hayrettin İnan'ı atadı. 
Hayrettin İnan Ümraniye İlkokulu'nda öğretmendi. 
İstanbul Milletvekili Berhan Şimşek bir soru önergesi verdi konuyla ilgili. Öğretmen Hayrettin Bey bu defa aynı görevle Çanakkale'ye atandı... Kafa bu... Ciddiyet bu düzeyde... 

Digitürk fiyatı Digitürk'ün reklamlarında abonelerin maçları 29 milyon liraya seyredeceği bildiriliyor... Mehmet Kumbaracı beyefendi aboneliğini uzatmak için Digitürk'ü aramış... Aldığı yanıt 
- Efendim sizin gibi abonelerin ödeyeceği miktar 29 değil, 59 milyon lira... 
- Reklamlarda 29 milyon deniyor... 
- Efendim o yeni gösterim cihazı alacak aboneler için... 
- Peki neden 29 milyonun sadece yeni aboneler için söz konusu olduğu söylenmiyor... 
Kem küm... Neden doğruları söylemekten bu kadar korkuyoruz 

Takdiri ilahi Yalnız bilimle değil teknikle, devlet gelenekleriyle, halkla, gerçeklerle, doğa ile de alay ediyorlar... 
Haberi dün Milliyet'te okumuş olmalısınız... 
Hızlandırılmış tren seferlerine "güvenli" onayı veren Ahmet Kuşhanoğlu terfi ettirilmiş, genel müdür yardımcısı yapılmış... 
Aynı gün Ulaştırma Bakanı Bakanı Binali Yıldırım gazetecilerle dalgasını geçiyor 
- Halkın demiryollarına güveni sarsılmadı. Bir haftadır biletler yok satıyor. Hani tren emniyetsizdi, hani tehlikeliydi... 
Neredeyse 39 kişinin ölümünü zafer diye anlatacaklar... 
Derken bir gün sonra gümm... Bu defa yavaş tren kafadan çarpıyor... Bu da takdir - i ilahi... Bilimle, uzmanlıkla, mesleğe saygıyla, teknikle ilgisiz bir kadronun foyasını ortaya çıkartan takdir i ilahi... 
Ne yazık ki bu defa da geçen defa gibi yine masum insanların kanı akıyor... 
Oysa tam da hızlandırılmış tren cinayetini unutturacaklarını sanıyorlardı.. 
Kabahati makiniste yıkıp sıyrılmanın hesaplarını yapıyorlardı... 
Sanki makinist hata yapınca bunun sorumlusu da makinisti iyi eğitmeyen TCDD yönetimi değilmiş gibi... Takdir i ilahi yakalarından yakaladı bir kez daha... 

Bilime sırtını dönmüş, dinci kadrolaşmadan başka dertleri olmayan, uzmanlığa değer vermeyen, yapıştıkları koltuklardan kalkmayan, yönettikleri her kurumda bölünmeler yaratan bir zihniyetin eseridir olup bitenler... Kaza sebebi şu veya bu... İlk kazanın ardından istifa görevini yerine getirmeyenler suçlunun başkası olduğuna kimseyi inandıramazlar... 

Tedaş, İzmir'de yeni bir uygulama başlattı... Posta kutularına bıraktığı duyurularla herkesin elektrik aboneliğini kendi üzerine almasını istiyor. Duyuruyu gören okurumuz TEDAŞ'a telefon açarak bu işlem için gereken belgelerin neler olduğunu soruyor... Karşıdaki memur istenen belgeleri bildiriyor ve ekliyor 
- Ayrıca 80 milyon lira masraf ödeyeceksiniz. 
Yapılacak iş bilgisayara girip abonenin isminin değiştirilmesi... Bunun 80 milyon liralık ne masrafı olabilir 



</TEXT>
</DOC>
