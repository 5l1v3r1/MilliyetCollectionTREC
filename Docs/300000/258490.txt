<DOC>
<DOCNO> 258490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/soneko03.html </URL>
<DATE> 2004/07/27/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Kamu kuruluşları, 2005 yılı yatırım tekliflerini YTL olarak hazırlayacak 
</HEADLINE>
<TEXT>

     Kamu kuruluşları, 2005 yılı yatırım tekliflerini, 2005 fiyatlarıyla ve bin Yeni Türk Lirası YTL olarak hazırlayacak. 
     2005 Yılı Yatırım Programı Hazırlama Esasları'na ilişkin Başbakanlık Genelgesi, Resmi Gazete'nin bugünkü sayısında yayımlandı. 
     Başbakan Recep Tayyip Erdoğan, Başbakanlık Devlet Planlama Teşkilatı DPT Müsteşarlığı tarafından hazırlanan esasların önsözünde, hükümetin temel amacının, kalkınma sürecinin sosyal boyutunu da dikkate alan bir yaklaşım içinde sürdürülebilir bir büyüme ortamını oluşturmak ve vatandaşlara verilecek hizmetlerin hız ve kalitesini artırmak olduğunu vurguladı. 
     Erdoğan, 2005 yılında kamu kuruluşlarına tahsis edilecek kaynakların etkin ve verimli bir şekilde kullanılması ilkesi çerçevesinde, 2005 Yılı Yatırım Programı'nın VIII. Plan'da yer alan politikalara uygun bir şekilde, ekonomik ve sosyal altyapı alanlarında yoğunlaştırılmasına devam edileceğini, mevcut kısıtlı kaynaklar dikkate alınarak, toplumun ihtiyaç duyduğu acil ve öncelikli hizmetlerin bir an önce sağlanmasına gayret edileceğini belirtti. 
     
     ÖNCELİKLİ PROJELER 

     Başbakan Erdoğan, bu çerçevede, 2005 yılı kamu yatırım tahsislerinde eğitim, sağlık, teknoloji altyapısı ve adalet hizmetleri yatırımlarına ve ulaştırma alt sektörleri arasında dengeyi sağlayıcı yatırımlara, bölgesel gelişme stratejileri de dikkate alınarak öncelik verileceğini bildirdi. 
     Genelgeye göre, proje bazında ise sektörel ve bölgesel önceliklerin yanı sıra devam eden projelerden 2005 yılı içinde tamamlanarak ekonomiye kazandırılabilecek, uygulamasında önemli fiziki gerçekleşme sağlanmış, dış finansmanı sağlanarak onaylanmış, başlatılmış bulunan diğer projelerle bağlantılı veya eş zamanlı olarak yürütülmesi ve tamamlanması gereken öncelikli projeler ile afetlerin önlenmesi ve afet hasarlarının telafisine yönelik projelere ve e-Dönüşüm Türkiye Projesi ile uyumlu bilgi ve iletişim teknolojisi projelerine öncelik verilecek. 
     Yapılacak çalışmalarda öncelikli kamu yatırımlarına ayrılacak kaynakların seviyesi artırılmaya gayret edilirken, kamu proje stokunun daha az sayıda ve yeterli finansmanı sağlanmış öncelikli projelerden oluşması hedeflenecek. Ayrıca, kamu projelerinin hazırlanması, analizi, seçimi, uygulanması, izlenmesi ve değerlendirilmesiyle ilgili olarak alınacak yapısal önlemler ile proje stokunun verimli yapısının gelecekte bozulmaması yönünde bir ortam oluşturulacak. 
     Bu çerçevede, Yüksek Planlama Kurulu'nun YPK 19 Temmuz 2004 tarih ve 2004 37 sayılı 2005 Yılı Programı ve Mali Yılı Bütçesi Makro Çerçeve Kararı, 2005 Yılı Yatırım Programı hazırlıklarına esas teşkil edecek. 
     
     1 YILDAN UZUN SÜRELİ YENİ PROJE TEKLİFİ VERİLMEYECEK 

     Yatırım tekliflerinin hazırlanmasında kuruluşların temel hedefi, önceliği ve yapılabilirliği devam eden yatırımları tamamlamak olacak. Kamu kuruluşları, yatırım tekliflerini YPK Kararında belirtilen kuruluş teklif tavanları içinde hazırlarken, acil ve zorunlu haller dışında gerçekleştirilmesi bir yıldan fazla sürecek yeni proje teklifinde bulunmayacak. 
     Çok zorunlu hallerde yapılacak yeni proje teklifleri sağlıklı yapılabilirlik etütleriyle gerekçelendirilecek, yıllık proje tekliflerinde ise mevcut tasarruf genelgeleri de dikkate alınarak azami ölçüde seçici olunacak. 
     Başbakan Erdoğan, bütün yatırımcı kamu kuruluşlarının, öncelikler ve ilkelere uyumlu olarak hazırlayacakları YPK Kararında belirtilen yatırım teklif tavanlarını, ivedilikle DPT Müsteşarlığı'na göndermelerini istedi. 
     Kamu kuruluşları, 2005 Yılı Yatırım Programı'nı, hem VIII. Plan'da yer alan fiziki hedefler ve sektörel politikalar hem de AB'ye uyum amacıyla yürütülen plan ve programlarda yer alan öncelikler ile uyumlu şekilde hazırlayacak. 
     2005 Yılı Yatırım Programı Hazırlama Esasları'na ilişkin Başbakanlık Genelgesi, Resmi Gazete'nin bugünkü sayısında yayımlandı. Buna göre, bütün kuruluşlar, 2005 yılı tanıtım ödenek tekliflerini, 2005 yılı fiyatlarıyla bin Yeni Türk Lirası YTL olarak hazırlayacak. 2004 ve 2005 yılı enflasyon hedefleri dikkate alınarak, gösterge niteliğinde olmak üzere, 2005 yılı kur değeri, 1 ABD Doları ortalama 1.67 YTL 1 milyon 670 bin TL olarak kullanılacak. 
     Proje tutarı 1 milyon 500 bin YTL üzerinde olan devam eden projeler ile yeni teklif edilecek projeler için ayrı tablo düzenlenecek. 
     Teklif edilecek projelerin teknik, finansal, ekonomik ve sosyal gerekçesinin, yapılabilirliğinin, önceliğinin ve çevreye etkilerinin ilgili etütler ile belirlenmesi ve bu etütlerin Devlet Planlama Teşkilatı DPT Müsteşarlığı'na iletilerek değerlendirilmesi gerekiyor. 
     Kesin projeye dayandırılmak şartıyla hazırlanacak Fizibilite Etüdü ve Çevresel Etki Değerlendirmesi ÇED Olumlu Belgesi bulunmayan yeni projeler yatırım programına teklif edilmeyecek. Yeni proje tekliflerinde, Ulusal Çevre Stratejisi ve Eylem Planı da dikkate alınacak. Fizibilite etütleri, yeterlilik ve ulusal ekonomi açısından değerlendirilmesini sağlamak üzere, projenin başlatılmasının düşünüldüğü yatırım programı döneminden en az 6 ay önce DPT'ye iletilecek. 
     Kuruluşlar, cari nitelikli harcamalar, projelerin kredi anapara geri ödemeleri ve işletme dönemi faiz ödemeleri gibi yatırım tanımına uymayan harcamalar ile arsa ve bina alımı, fiyat farkları ve keşif artışları gibi harcama kalemlerine, yatırım ödenek tekliflerinde yer vermeyecek. Projenin yürütülmesi sırasında ortaya çıkan haberleşme, akaryakıt, malzeme alımları vb. harcamaların projeyi ilgilendiren kısmı için ödenek talebinde bulunacaklar. Diğer hizmetleri ifa ederken ihtiyaç duyacakları bu tür cari nitelikli harcamaları proje kapsamına dahil etmeyecek. 
     Yatırımlarla ilgili kamulaştırma teklifleri, yatırım ödenek tekliflerine dahil edilmeyecek, ayrıca verilecek. 
     Yapım işlerinde, arsa temin edildikten, mülkiyet, kamulaştırma ve gerekli hallerde imar işlemleri tamamlandıktan sonra, uygulama projeleri dikkate alınarak ödenek teklif edilecek. 
     Hibeler dahil, kaynağı ne olursa olsun, DPT Müsteşarlığı tarafından olumlu görüş verilmeyen ve yatırım programı ile ilişkisi kurulmayan hiçbir yatırım projesi için dış finansman arayışına başlanmayacak ve uluslararası taahhüde girilmeyecek. 
     AB fonlarından finanse edilmek üzere Ulusal Program ve Ön Ulusal Kalkınma Planı'nda yer alan öncelikler çerçevesinde hazırlanan projelerin hem VIII. Plan'daki fiziki hedefler ve sektörel politikalar hem de 2005 Yılı Programı ile uyumlu olması sağlanacak. 
     Teknik işbirliği kapsamında sağlanan yardımlardan yararlandırılması düşünülen projeler, yatırım programında yer alacak. Yatırım projelerinin gerçekleştirilmesinde, Yap-İşlet-Devret, Yap-İşlet ve benzeri modellere ağırlık verilecek. 
     Kuruluşlar, yatırım tekliflerini, proje dökümünü belirleyerek DPT'ye gönderecek. Birden fazla ili kapsayan yatırım tekliflerinde de il bazında dağılımlar ayrı ayrı gösterilecek. 
     Özelleştirme kapsamında bulunan kuruluşların yatırım teklifleri ise Özelleştirme İdaresi Başkanlığı tarafından DPT'ye iletilecek. Kuruluşlar, yatırım teklifleri ile birlikte, mevcut sorunlarıyla ilgili açıklayıcı bilgileri, programda yer almasını öngördükleri politika, hukuki ve kurumsal düzenlemelere ilişkin önerilerini de DPT'ye bildirecek. 
     Sosyal amaçlı yatırımlarla hizmet sektörlerine ait bina yatırımlarında arsası sağlanmamış projeler teklif edilemeyecek. 
     
     DOĞU VE GÜNEYDOĞU'DA ALTYAPI YATIRIMLARINA ÖNCELİK 

     Yatırım ödeneklerinin tahsisinde, mevcut sektörel ve bölgesel önceliklerin dışında, Doğu ve Güneydoğu Anadolu bölgelerinde belirli nüfus büyüklüğüne ulaşmış, doğudan batıya göçü kendine yönlendirebilecek, çevre illeri sosyo-ekonomik yönden etkileme potansiyeline sahip Erzurum, Elazığ, Malatya, Van, Gaziantep, Şanlıurfa, Diyarbakır, Adıyaman ve Mardin illerinin altyapı yatırımlarına öncelik verileceği belirtildi. 
     DPT, gerekli gördüğü takdirde, yatırım programında yer alan projelerin ortalama tamamlanma süresini daha azaltma yönünde ihtiyaç duyulabilecek tedbirleri alabilecek. 
     Kuruluşlar, kamu yatırımlarının rasyonelleştirilmesi açısından, daha önceki yıllarda yatırım programından çıkarılan yatırım projelerinin 2005 yılı yatırım programına alınmasını teklif edemeyecek. 
     
     KAMU HİZMET BİNALARININ İNŞAATI VE ARAÇ ALIMINA DURDURMA 

     Genelgeye göre, 2004 yılı sonu itibariyle fiziki gerçekleşme oranı yüzde 75'in altında olan idari bina niteliğini haiz kamu hizmet binaları afet hasarlarının giderilmesine ilişkin olanlar hariç iz ödeneği tahsisi yoluyla durdurulacak. Ödenek tahsislerinde, önemli oranda fiziki gerçekleşmesi bulunan kamu hizmet binalarına öncelik verilecek. Çok zorunlu haller dışında mevcut kamu binalarının büyük bakım ve onarımlarına ödenek tahsis edilmeyecek. 
     Kaynağı ne olursa olsun ambulans, itfaiye aracı gibi sağlık, savunma, güvenlik açısından özel nitelikli taşıtlar dışında taşıt alımı yapılmayacak. Bu tür özel nitelikli taşıtlar dışındaki araç alımları da durduruldu. 
     Kuruluşların taşıt alım teklifleri, ayrı ayrı projelerin içinde değil, tek kalemde gösterilecek. Bu amaçla alınacak taşıtların fiyatını gösteren taşıt alım listesi hazırlanacak. Bu kuruluşlar ayrıca, sahip olduğu araçları tip ve sayı olarak gösterecek, hangi amaçla araç almak istediğini belirtecek. 
     Genelgenin ekinde, 2005 yılına ilişkin tahmini taşıt alım bedelleri listesi de yayımlandı. 
     Gelecek yıl, güvenlik nedeni ve işin yürütülmesi açısından zorunluluk bulunması dışında, lojman, memur evi, kamp, kreş, misafirhane vb. yeni sosyal tesis inşaatı başlatılmayacak. Devam eden bu tür projeler iz ödenek tahsis edilerek durdurulacak, mevcut tesislerin bakım ve onarımı için ödenek tahsis edilmeyecek. 
     KOSGEB'in projelerine birinci derecede öncelik verilecek. 
     Döner sermayeden yapılacak yatırımlar, döner sermaye mevzuatına aykırı düşmeyecek şekilde teklif edilecek. Döner sermaye geliri olan kuruluşlar, yatırım teklifleri ile birlikte 2005 yılı gelir ve gider tahminlerini de bildirecek. 
     Mahalli idarelerin dış kredili projelerinin belirlenmesinde, dış borç limitleri içinde kalınması esas olacak. Mahalli idarelerin dış finansman kullanımı söz konusu olan projeleri, 2005 Yılı Yatırım Programı'na ve bu genelgedeki usul ve esaslara göre teklif edilecek. 
     
</TEXT>
</DOC>
