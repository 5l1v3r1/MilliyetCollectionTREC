<DOC>
<DOCNO> 284145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur18.html </URL>
<DATE> 2004/10/28/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Üniversiteli kızın kafasını yarıp telefonunu gasp etti 
</HEADLINE>
<TEXT>

     Eyüp KELEBEK DHA 

ESKİŞEHİR Anadolu Üniversitesi Porsuk Meslek Yüksekokulu öğrencisi 17 yaşındaki Esma Böcü, okuldan evine giderken karanlıkta taşlı saldırıya uğradı. Saldırgan, başından yaraladığı Böcü'nün cep telefonunu gasp edip kaçtı. 
     Fevzi Çakmak Mahallesi Aksöz Sokak'ta dün gece saat 22.00 sıralarında meydana gelen olayda, akşam eğitim veren 2 yıllık Anadolu Üniversitesi Porsuk Meslek Yüksekokulu Çocuk Gelişimi Bölümü birinci sınıf öğrencisi Esma Böcü, yaya olarak evine giderken arkasından yaklaşan bir kişinin saldısına uğradı. 
     Kimliği belirsiz saldırgan önce üniversiteli kızın bağırmaması için bir eliyle ağızını kapattı diğer elindeki taşı da kafasına vurdu. Üniversiteli kızın çantasından cep telefonu alan saldırgan olay yerinden kaçtı. Kafasına aldığı darbelerle ağır yaralanan Esma Böcü, yoldan geçen vatandaşlar tarafından kanlar içinde baygın bulundu. 
     Eskişehir Devlet Hastanesi'ne kaldırılan Esma Böcü, Beyin Cerrahisi Servisi'nde tedavi altına alındı. Bir süre sonra kendine gelen Esma Böcü, polise verdiği ifadesinde uğradığı saldırıyı şöyle anlattı 
     "Evime yaklaştığımda yüzünü tam olarak göremediğim orta boylu şişman birinin arkamdan geldini farkettim. Hızlı yürümeye başladım. Ancak saldırgan birden arkamdan gelip eliyle ağzımı kapattı. Kendisi alkol kokuyordu. Elinde de garip bir koku vardı. Bayıltmak için eter koklatmış olabilir. Daha sonra kafama taşla vurmaya başladı. Bayılmışım. Gözlerimi hastanede açtım. Saldırgan çantamdaki cep telefonu almış. Cüzdanımda para olmadığı için başka birşey alınmamış.'' Esra Böcü, gündüzleri bir okul kantininde çalıştığını, akşamları da üniversiteye gittiğini, babası Süleyman Böcü'nün ise hamallık yaptığını söyledi. 
     Eskişehir Emniyet Müdürlüğü yetkilileri üniversiteli kızı yaralayıp telefonunu gasp eden saldırganın yakalanması için çalışmaların sürdüğünü belirtti. 
     
</TEXT>
</DOC>
