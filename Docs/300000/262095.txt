<DOC>
<DOCNO> 262095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonsiy14.html </URL>
<DATE> 2004/08/10/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Yıldırım Tren kazası çarpık sistemden nemalananlar için bayram oldu 
</HEADLINE>
<TEXT>

     Ulaştırma Bakanı Binali Yıldırım, Pamukova'da 38 kişinin ölümüne neden olan hızlandırılmış tren kazasının ''çarpık ulaşım sisteminden nemalananlar için bayram olduğunu'' söyledi. 
     Yıldırım, İnter Havayolları tarafından tarifeli uçak seferleri başlatılması nedeniyle geldiği Nevşehir'de gazetecilere açıklamalarda bulundu. Yıldırım, Pamukova'daki kazadan sonra tren seferlerine olan ilginin azalmadığını, biletlerin yok sattığını ifade etti. 
     Türkiye Cumhuriyeti tarihinde l946'dan beri, demiryollarının devlet politikası olarak kabul edilip, önemli projelerin uygulamaya konulmasının 58. ve 59. hükümetler döneminde olduğunu kaydeden Yıldırım, şunları söyledi 
     ''Pamukova'daki tren kazası çarpık ulaşım sisteminden nemalananlar için adeta bayram oldu. Bunu da halkımız ibretle izledi. Halkımızın demiryollarına güveni sarsılmadı. Yanlış işlere en doğru cevabı yine halk veriyor. Tren seferleri başladı, biletler bir haftadır yok satıyor. Hani trenler tehlikeli ve emniyetsizdi O halde bu halk hiçbir şey bilmiyor, bazıları çok şey biliyor. Bunların cevabı verildi, verilmeye de devam edecektir.'' 
     
     İMDAT FRENİ İDDİALARI 

     Kazaya imdat frenini çeken bir yolcunun neden olduğu şeklindeki iddiaların hatırlatılması üzerine Bakan Yaldırım, ''Kazadan 17 gün sonra böyle bir iddianın ortaya atılmasını çok anlamlı bulmuyorum. İlk bulgular kazaya, aşırı hızın neden olduğunu gösteriyor. Tüm raporlar tamamlanınca her şey netleşecek'' dedi. 
     Tren kazasıyla ilgili olarak beş ayrı koldan inceleme yapıldığını vurgulayan Yıldırım, detaylı incelemelerin sürdüğünü ve olayla ilgili laboratuvar testlerinin yapılacağını bildirdi. 
     Türkiye'deki ulaşım sistemindeki çarpıklığın kısa sürede düzeltilemeyeceğine dikkati çeken Yıldırım, Türkiye'de 1950'den beri uygulanan düzensiz politikaların, ulaşım sisteminde dengesizliği meydana getirdiğini söyledi. 
     Yıldırım, şöyle devam etti 
     ''Ankara-İstanbul arası hızlı tren çalışması 1975 yılında başladı. O günden bugüne 12 hükümet hiçbir şey yapmadı. Biz geldiğimizde bir şeyler yaptık ama bir aksaklık çıktı. Daha nedeni de belli değil, araştırılıyor. Eğer bir hata yaptıysak hatamızı da kabul ediyoruz. Bunu da ilk günde açıkladık ve bu sözümüzün arkasındayız. Tren kazası olduktan sonra 10 gün içinde 211 kişi karayollarında trafik canavarına kurban gitti. Aynı gürültünün burada da çıkarılması gerekirdi, neden çıkmadı Bunu çok ibret verici buluyorum. Bunları halkımızın dikkatine sunuyorum. Sonuçları ne olursa olsun, biz milletten aldığımız güçle doğru işleri yapmaya devam edeceğiz. Bundan kimsenin şüphesi olmasın.'' Yıldırım, gazetecilerin, kaza ile ilgili inceleme yapmak için gelen yabancı heyetlerin, TCDD'nin ticari ilişkiler kurduğu ülkelerden seçildiği yönünde iddialar bulunduğunu hatırlatmaları üzerine, ''TCDD'nin 168 ülkeyle ticaret ilişkisi var. Bu heyetleri Angola'dan mı getirseydik '' diye konuştu. 
     İnter Havayolları'nın Nevşehir'e düzenlemeye başladığı tarifeli uçak seferlerinin bölge turizmine katkı sağlayacağını ifade eden Yıldırım, bölgesel taşımacılık projesinin ikinci aşaması olarak çapraz uçuşların başlayacağını kaydetti. 
     İnter Havayolları Yönetim Kurulu Başkanı Ömer Turgay Torosoğlu da Türkiye'de ilk kez Hollanda yapımı Foccer 100 tipi uçaklarla İstanbul- Kapadokya-Antalya seferleri düzenleyeceklerini, İstanbul-Nevşehir ve Nevşehir-Antalya arası uçak seferleri ücretinin 2 ay süreyle 59 milyon lira olacağını söyledi. 
     
</TEXT>
</DOC>
