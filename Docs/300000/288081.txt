<DOC>
<DOCNO> 288081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonsiy22.html </URL>
<DATE> 2004/11/11/ </DATE>
<TIME> 19.16 </TIME>
<AUTHOR>  </AUTHOR>
<HEADLINE>
Sağlık Bakanı Akdağ, bıçak parası alan doktorlara sert çıktı 
</HEADLINE>
<TEXT>

     Sağlık Bakanı Recep Akdağ, halk arasında ''bıçak parası'' olarak tanımlanan, kamu çalışanı doktorların hastalardan para alma olaylarını bitirmekte kararlı olduklarını belirterek, ''Bu konuda babamın oğlu olsa canına okurum. Yeter ki vatandaşlarımız bu konuda bize yardımcı olsunlar'' dedi. 
     Bakan Akdağ, toplantılara katılmak için geldiği Erzurum'da iftar yemeğinden sonra halkla sohbet toplantısına katıldı. Akdağ, sohbetinde bakanlığın yaptığı çalışmalara değindi. 
     
     ''MUAYENEHANELERİN YÜZDE 50'Sİ KAPANIR'' 
     Alınan tedbirlerle, doktorların çalışma şartlarını iyileştirmeye, kazançlarını artırmaya çalıştıklarını kaydeden Akdağ, şöyle konuştu 
     ''Şu anda bir uzman hekimin, iyi yönetimi olan bir hastanede yaklaşık 5 milyar lira aylık geliri var. Muayenehaneler yavaş yavaş kapanıyor. En son gittiğim illerden Gümüşhane'de 25 muayenehaneden 22'si, Bayburt'ta 18 muayenehaneden 9'u, Erzincan'da 62 muayenehaneden 12'si kapanmış. Bu gidişle, önümüzdeki yılın ilk 6 ayında muayenehanelerin yüzde 50'si kapanır'' Yeşil kartlı hastaların ilaç alımlarında şimdiye kadar zorluk yaşadıklarını, bu sorunun yeni yılda çözüleceğini kaydeden Akdağ, ''Artık yeşil kartlı hastalarımız, yeni yılda reçeteleri ile eczanelerden direkt olarak ilaçlarını alabilecekler'' dedi. 
     
     ''ANNE ÖLÜMLERİNDE ŞİKAYET BEKLEMEYECEĞİZ'' 
     Türkiye'de, doğum esnasında anne ölüm oranının yılda 600 olduğunu, bunu da en aza indirmek için çok ciddi bir uğraş verdiklerini anlatan Akdağ, ''Bunların büyük bir çoğunluğuna kanama ya da enfeksiyon neden oluyor. Ancak bu konuda da kararlıyız. Anne ölümlerinde şikayet beklemeyeceğiz. Hatanın peşinde olacağız ve en küçük kusuru dahi affetmeyeceğiz'' diye konuştu. 
     Bütün bunlarla birlikte, özellikle taşradaki diyaliz hastalarının şartlarını da iyileştirmeye çalıştıklarını anlatan Akdağ, yeni yılda imkanı olan ilçelerde diyaliz ünitelerini yaygınlaştıracaklarını, olmayan yerlerde ise hastaları kendilerinin taşıyacağını belirtti. 
     
     ''CHP'LİLERİNKİ MUHALEFET ALIŞKANLIĞI'' 
     Aile Hekimliği tasarısının bayram ertesi kanunlaşacağını, Genel Sağlık Sigortası'nın bu yıl mevzuat altyapısının tamamlanmış olacağını ifade eden Akdağ, şöyle devam etti 
     ''SSK hastanelerindeki kararlılığımız da en kısa sürede kendini gösterecektir. Sağlık alanında bunlar ciddi reformlardır. Bunların bir tanesi bile bir hükümetin ömrüne bedel. Ancak CHP'liler her platformda bunlara karşı çıktılar. Halbuki bunlar kendi seçim beyannameleri ve söylemlerinde de mevcut. Hatta Türkiye'nin 20 yıllık beklentileri. Rahmetli Özal döneminde gündeme geldi. Fakat o zamandan beri sadece konuşuldu, gerekli adımlar atılmadı. Biz ise 2 yıl içinde çok ciddi mesafe aldık.'' 
     
</TEXT>
</DOC>
