<DOC>
<DOCNO> 286753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/ekonomi/eko05.html </URL>
<DATE> 2004/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkler Irak petrolü çıkaracak 
</HEADLINE>
<TEXT>



Devlet Bakanı Kürşad Tüzmen, Türk şirketlerinin Irak'ta petrol üretimi yapmaları için görüşmelere başlayacaklarını ve Türk bankalarının da Irak'ta şube açabileceklerini söyledi. 
Tüzmen, Türkiye - Irak KEK toplantısında Gharraf petrol üretim sahasında Türk firmalarıyla ortak üretim yapılması için görüşmelere başlanması konusunda anlaşıldığını söyledi. 

Banka açılıyor 
Türk bankalarının Irak'ta şube açmaları konusunda da anlaşmaya varıldığını belirten Tüzmen, ilk etapta Ziraat ve Vakıfbank'ın Irak'ta şube açabilmeleri olanağının sağlandığını bildirdi. Irak'ta müteahhitlik hizmetlerinin hızlandırılması için özel bir komite kurulması kararı verildiğini belirten Tüzmen, "Irak'ta şu ana kadar 600 milyon dolarlık proje üstlenildi. Bu, yıl sonuna dek 800 milyon dolara yükselir. 2005 hedefi ise 1.5-2 milyar dolar" dedi. 


</TEXT>
</DOC>
