<DOC>
<DOCNO> 288795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sonspo15.html </URL>
<DATE> 2004/11/14/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Yıldıray, Hamit ve Halil milli takıma katıldı 
</HEADLINE>
<TEXT>

     A Milli Takım Futbol Takımı aday kadrosunda yer alan ve Almanya'da futbol yaşamları sürdüren Yıldıray Baştürk ile Halil ve Hamit Altıntop kardeşler, İstanbul'a gelerek, milli takım kampına katıldılar. 
     Milli takımın kaldığı otelde soruları yanıtlayan Yıldıray Baştürk, milli takımdan bir süre ayrı kaldığını belirterek, ''Uzun zamandan beri ilk defa milli takıma geliyorum. Sakatlığım vardı. Şimdi milli takıma tekrar döndüğüm için mutluyum. İnşallah hayırlısı olur'' dedi. 
     Yıldıray, Almanya'da yeniden oynamaya başladığını vurgulayarak, ''Ben 5 haftadır Alman liginde forma giyiyorum. Hazır durumdayım. Hocam görev verirse oynarım'' diye konuştu. 
     
     UKRAYNA MAÇI 
     Baştürk, Ukrayna ile İstanbul'da zor bir maç yapacaklarını söyledi. Ukrayna'nın güçlü bir takım olduğunu kaydeden Yıldıray, şöyle konuştu 
     ''Ukrayna'nın şu anda lider olması kesinlikle sürpriz bir sonuç değil. Ukrayna'nın gücü daha önce de biliniyordu. Grupta iyi rakipler var. Ukrayna da onlardan biri. Grupta şansımız devam ediyor. Bu gruptan çıkmak istiyorsak, 17 Kasım Çarşamba günü rakibimizi yenmeliyiz.'' Yıldıray, en son mayıs ayında milli takımda oynadığını hatırlatarak, ''Milli takımda bu sene bir değişiklik var. Futbolcuların yaşları gittikçe ilerliyor. Bu yüzden oyuncuların değişmeleri şart. Biz de bu sene bu değişimi yaşıyoruz. Milli takıma yeni katılan arkadaşlarımız var. Başarılı olacaklarına inanıyorum'' dedi. 
     
</TEXT>
</DOC>
