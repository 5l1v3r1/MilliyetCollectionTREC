<DOC>
<DOCNO> 276890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/spor/ysenay.html </URL>
<DATE> 2004/10/03/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Sihirbaz kim 
</HEADLINE>
<TEXT>



Fenerbahçe, sekiz haftadır bir arada oynayan ekip olmasına rağmen hala futbolun alfabetik hatalarından arınabilmiş değil... Evet takım kazanıyor, seyircisini havalandıran golü veya golleri şöyle veya böyle yakalıyor, ancak tüm çok sesli Avrupa takımlarında gördüğümüz kolektif oynama çabukluğunu ve tribünlerin beklediği görüntü estetiğini bir türlü sergileyemiyor... 
Aurelio bu yıl takımın gözbebeği bence... En az hatayla oynayan en öndeki isim bugüne kadar Fenerbahçe'de... İyi de, niçin Fenerbahçe'de top bu futbol cambazındayken çevresinde hemen pas yapabileceği üç beş arkadaşını bulamıyor. Denizli gibi bir ekip, dar alanlarda üçlü - beşli pas gruplarını çok kolay yaratırken, Fenerbahçe gibi bir Türkiye devi neden sahada hamal gibi top taşıyan adamlarla koşuşuyor da, şu garip meşin yuvarlağı koşturmuyor Bütün bu suallerin muhatabı Herr Daum tabii... Bana sorarsanız o Hooijdonk'un Tanrı vergisi yaratıcılığına, Alex'in sihirli ayaklarına ve Nobre'nin şöyle veya böyle golü bulacağına öylesine inanmış ve takılıp kalmış ki, nasıl olursa onlar "takarlar fişi, bitirirler işi" görüşlerine takmış anlaşılan kafasını... 

Doğum sancıları 
İşte böyle... Tuncay vuruyor topa, sonra arkasından kendi koşuyor yakalamak için... Alex rakip ceza sahasına yakın yerde topla buluşuyor, ama pas yapacağı arkadaşları sanki saklambaç oynuyormuş gibi Denizlili futbolcuların markaj alanlarında dolaşıyorlar. Alex ne yapacak bu durumda, siz olsanız ne yaparsınız Döner geriye maksattan uzak, bir ölü pas yapar, hem topu, hem de futbolda çok kıymetli olan zamanı oyunun çöp sepetine kullanmış olursunuz içinizden hiç gelmese de... Tribünler ahlar vahlar içinde gol için doğum sancıları ile kıvranırken, Sarı - Lacivertliler doldur boşalt toplarla Denizli savunmasına sürekli yükleniyor ve ortaya Fenerbahçe'ye üç puanı getiren, Nobre ile Alex'in golleriyle gelen nurtopu gibi bir doğum çıkıyordu... 
İşte oyunun dün akşamki öyküsü bizce böyle... Daum mu futbolda bir "düşünce sihirbazı" yoksa biz mi Fenerbahçe'yi yanlış gözlüklerle seyrediyoruz, bunu da gelecek zamanlar gösterecek tabii. 


</TEXT>
</DOC>
