<DOC>
<DOCNO> 285762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonsiy11.html </URL>
<DATE> 2004/11/03/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Çiçek'ten Apo yorumu ''İmralı'daki kişiye ayrıcalık yapmış değiliz'' 
</HEADLINE>
<TEXT>

     Adalet Bakanı Cemil Çiçek, Türkiye'de cezaevi yönetiminin nasıl olacağının, orada kalan tutuklu ve hükümlülerin avukatları ve yakınlarıyla nasıl görüşeceğinin yasalarla belirlendiğini belirterek, terör örgütü elebaşı Abdullah Öcalan'a hiçbir ayrıcalık yapılmadığını söyledi. 
     Türk Ceza Kanunu'nun Uygulanmasına İlişkin Yasa Tasarısı'nın görüşmelerinin ardından bir gazeteci Çiçek'e, ''Askeri kanattan Abdullah Öcalan'ın İmralı'dan örgütünü daha rahat yönettiği, Hilton'da kalır gibi kaldığı yönünde arka arkaya açıklamalar gelmesini nasıl değerlendiriyorsunuz '' sorusunu yöneltti. 
     Çiçek, Türkiye'de cezaevi yönetiminin nasıl olacağı, kurallarının nasıl olduğu, orada bulunan tutuklu ve hükümlülerin avukatlarıyla veya yakınlarıyla nasıl görüşeceğinin yasa, tüzük ve yönetmeliklerde belli olduğunu söyledi. 
     ''Biz oradaki kişiyle ilgili hiçbir ayrıcalık yapmış değiliz'' diyen Çiçek, cezaevindekilerle görüşme hakkının kötüye kullanılması durumunda savcılıkların soruşturma açacağını ve konunun yargıda sonuçlanacağını vurgulayarak, bu bağlamda açılmış ve süren soruşturmalar bulunduğunu kaydetti. Çiçek, bu konuda siyasetin, hükümetin veya kendisinin bir şey yapmasının sözkonusu olmadığını vurguladı. 
     Çiçek, görüşme hakkını suiistimal eden avukatlara karşı disiplin yaptırımını uygulamanın da baroların görevi olduğuna işaret etti. 
     ABD Başkanlık seçimi sonuçlarına ilişkin görüşlerinin sorulması üzerine de ''İnşallah barış getirir'' diyen Çiçek, Irak'taki gelişmelerden en çok etkilenen ülkelerden birinin Türkiye olduğunu belirtti. 
     
</TEXT>
</DOC>
