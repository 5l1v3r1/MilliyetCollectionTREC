<DOC>
<DOCNO> 270152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sontur19.html </URL>
<DATE> 2004/09/08/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Uçağa yatırım var, pilota yok... 
</HEADLINE>
<TEXT>

     Yeni kurulan ve büyüme kararı alan havayolları şirketlerinin diğer şirketlerden pilot ve teknik eleman transfer etmesinin havacılık sektörünü darboğaza soktuğu bildirildi. 
     AA muhabirinin Ulaştırma Bakanlığı Sivil Havacılık Dairesi yetkililerinden aldığı bilgiye göre, 2004-2014 yılları arasında havacılık sektöründe ciddi oranda pilot sıkıntısı ortaya çıkacak. 
     Hesaplamalara göre, gelecek 10 yılda, yaş sınırı, sağlık ve diğer nedenlerden dolayı mesleği bırakacak olanlar dikkate alındığında gelecek 10 yılda sektörde ciddi oranda pilot sıkıntısı yaşanacak. 
     Yetkililer, yeni kurulan ve büyüme kararı alan havayolları şirketlerinin diğer şirketlerden pilot ve teknik ekip transfer etmesinin sektörü darboğaza soktuğunu belirterek, Türkiye'nin, mevcut pilotlara ilave olarak 2005'te 220, 2006'da 242, 2007'de 264, 2008'de 290, 2009'da 319, 2010'da 350, 2011'de 385, 2012'de 423, 2013'te 465 ve 2014'te de 520 pilota ihtiyaç duyacağını ifade ettiler. 
     
     ''YASAL UÇUŞ SINIRI AŞILIYOR'' 
     Pilot eğitimi konusunda sivil kaynakların çeşitlendirilmesi gerektiğini kaydeden yetkililer, yurt dışında olduğu gibi THY'nin ve özel havayolu şirketlerinin kendi pilotlarını yetiştirme okullarını kurmalarının zorunlu hale geldiğini bildirdiler. 
     Yetkililer, havacılık sektörünün, eğitim ve personel kalitesi açısından uluslararası standartların en sık işlediği ulaşım sektörü olduğunu belirterek, sektörün özel havayolu şirketlerinin iç hatlarda uçmaya başlamasıyla çok ciddi bir kalifiye eleman açığı sorunuyla karşı karşıya kaldığını ifade ettiler. 
     Türkiye Hava Yolu Pilotları Derneği'ne üye yaklaşık 1700, Türk Hava Yolları'ndaki pilot sayısının da binlerle ifade edildiğini kaydeden yetkililer, şöyle konuştular 
     ''Hava yolu şirketlerindeki asıl sorun yeni kurulan şirketlerin uçakları alırken insan kaynağı ihtiyacını dikkate almadan hareket etmiş olmalarıdır. Yani uçağa yatırım var, ama pilota ve insan kaynağına yok. Aylık uçuş ortalaması 80 saat olan pilotlar, daha şimdiden 110 saate varan uçuşlar yapıyor. Bazı özel havayolu şirketlerinin yasal sınır olarak belirtilen 110 saat sınırını aştığı iddia ediliyor. Yerli pilot bulamayan şirketler yabancı pilota yöneldi. Bu pilotlar da ayda 10 ile 15 bin dolar arasında ücret alıyor.'' 
     
     PİLOT YETİŞTİREN OKULLAR 
     Yetkililer, Türkiye'de, Anadolu Üniversitesi Sivil Havacılık Yüksek Okulu, Kayseri Erciyes Üniversitesi Sivil Havacılık Meslek Yüksek Okulu ve Türk Kuşu'nun da aralarında bulunduğu 11 kurum tarafından pilot eğitiminin verildiğini belirterek, şunları söylediler 
     ''Pilot ve teknik eleman yetiştirilmesindeki en önemli sorun uçuş eğitimi veren kurumların yetersizliği olarak belirtiliyor. THK'nin Avrupa Sivil Havacılık Örgütü CEA tarafından üyelik başvurusunun ardından yapılan denetimde uçuş izninin askıya alınması da bunun bir göstergesi. THY'nin 2007 yılına kadar 300'e yakın pilot alacağını ilan etmesi havayollarında yaşanan kaptan sıkıntısının somut göstergesi. 5 yıl içinde sadece THY değil, özel havayolu şirketlerinin tamamında yetişmiş teknik eleman ve pilot ihtiyacı had safhaya çıkacak.'' 
     
     ''PİLOTLARA DÜŞÜK FAİZLİ KREDİ VERİLMELİDİR'' 
     Mevcut özel pilot okullarına ''yakıt indirimi, eğitim için alınacak uçak, simülatör, düşük faizli kredi desteği'' gibi konularda çeşitli teşviklerin uygulanması gerektiğini ifade eden yetkililer, şöyle devam ettiler 
     ''Anadolu Üniversitesi Sivil Havacılık Yüksekokulu'nun eğitim kalitesi yükseltilerek, kontenjanı artırmalıdır. Türk Hava Kurumu Türkkuşu Okulu'nun eğitim kalitesi yükseltilerek yeniden yapılandırılmalıdır. Üniversitelerin uçak, elektronik ve makine mühendisliği bölümlerinden mezun olan mühendislere pilot olabilmeleri için düşük faizli kredi verilmelidir.'' 
     
</TEXT>
</DOC>
