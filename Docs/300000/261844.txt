<DOC>
<DOCNO> 261844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sontur21.html </URL>
<DATE> 2004/08/09/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Adıyaman'da 80 kişi düğün yemeğinden zehirlendi... 
</HEADLINE>
<TEXT>

     Adıyaman'da düğün yemeğinden 20'si çocuk 80 kişi zehirlendi. 
     Adıyaman İl Sağlık Müdürü Mehmet Emin Taş, AA muhabirine yaptığı açıklamada, Mustafa Y'nin, Fatih Mahallesi'ndeki evindeki düğüne katılanlara kurufasulye, pilav ve cacıktan oluşan mönü ikram edildiğini belirtti. 
     Taş, yemekten bir süre sonra rahatsızlanan davetlilerden 60'ının Devlet Hastanesi'ne, 20 çocuğun ise Doğumevi ve Çocuk Hastanesi'ne kaldırıldığını ifade etti. 
     Yetişkin hastaların çoğunun ayakta yapılan tedavilerinin ardından taburcu edildiğini belirten Taş, Adıyaman Doğumevi ve Çocuk Hastanesi'nde tedavi altına alınan 20 çocuğun ise sabah saatlerinden itibaren taburcu edilmeye başlandığını bildirdi. 
     Taş, ''Zehirlenmeye büyük olasılıkla yemeklerin bakır kaplarda pişirilmesi ve bu kaplarda uzun süre bekletilmesi neden olmuş olabilir'' dedi. 
     
</TEXT>
</DOC>
