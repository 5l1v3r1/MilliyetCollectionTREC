<DOC>
<DOCNO> 255010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sondun12.html </URL>
<DATE> 2004/07/13/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İşkenceci kadın asker ilk mahkemesine çıktı 
</HEADLINE>
<TEXT>

     Ebu Garib cezaevi işkence sanıklarının en tanınmışı Lynndie England, ilk kez mahkemeye çıktı. England suçlu bulunursa 38 yıla kadar hapis cezası alabilir. 
     ABD ordusunda görevli 21 yaşındaki er Lynndie England'a, Kuzey Caroline'daki Fort Bragg'da bulunan askeri mahkeme hakimi tarafından hakları okundu. 
     England, hakim Albay Denise Arn'ın, ''haklarını anladın mı '' sorusuna ''evet efendim'' yanıtını verirken, soru sorma talebinde bulunmadı. 
     
     Bir sonraki duruşma 9 ağustosta 

     Hakim Denise Arn, davayla ilgili bundan sonraki duruşmanın 9 ağustosta yapılması kararını verdi ve avukat Rick Hernandez'in, Yüzbaşı John Crisp'in, England'ın savunma ekibine katılması yönündeki talebini kabul etti. 
     Lynndie England, Ebu Garib cezaevinde uygunsuz hareketler yapmak, emre itaat etmemek ve tutuklulara kötü davranmakla suçlanıyor. 
     England, suçlu bulunması halinde 38 yıla kadar hapis cezasına çarptırılabilir. 
     
     En ünlü işkenceci 

     Ebu Garib cezaevinde çekilen, Lynndie England'ın mahkumlara kötü muamele ettiği ve çıplak bir mahkumu köpek tasmasıyla tuttuğu fotoğraflar dünya basınında büyük yankı uyandırmıştı. 
     
     Avukatlar "Lynndie emirleri uyguladı 

     England'ın avukatları, müvekkillerinin yukarıdan gelen emirleri uyguladığını, muhtemel tanıklarının ABD Başkan Yardımcısı Dick Cheney ve Savunma Bakanı Donald Rumsfeld dahil olmak üzere üst düzey askeri yetkililer olabileceğini söylemişlerdi. 
     Ebu Garib'deki işkenceden ötürü suçlanan yedi askerden biri olan England'ın, bu askerlerden 35 yaşındaki Charles A. Graner'dan hamile kaldığı belirtiliyor. 

     
</TEXT>
</DOC>
