<DOC>
<DOCNO> 290426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/soneko11.html </URL>
<DATE> 2004/11/20/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
ATO'nun ürküten ''Sanal Kumarhaneler'' raporu 
</HEADLINE>
<TEXT>

     Ankara Ticaret Odası ATO , Türkiye'de kumarhanelerin yasak olmasına rağmen, internete taşınan kumarhanelerin gençleri pençesine düşürdüğünü bildirdi. 
     Türkiye'de internet üzerinden kumar oynayanların sayısı 1.5 milyonu buluyor. Online casinoların yıllık cirosu ise 1 milyar doları aşıyor. 
     ATO'nun hazırladığı "Sanal Tuzak Internet Kumarhaneleri" başlıklı raporda, sanal kumarın alkol, uyuşturucu gibi bir bağımlılık, bir tür hastalık olduğuna dikkat çekilerek, Türkiye'de bu hastalığa yakalananların sayısının giderek arttığı belirtildi. 
     Raporda, bilgisayar ve internetin yaşam kalitesinin bir göstergesi olmasına rağmen zararlarının da bulunduğu kaydedildi. Rapora göre, Türkiye'de 8 milyon bilgisayar ve 6.2 milyon internet kullanıcısı bulunuyor. Hanelerin yüzde 7'sinde internet kullanılıyor. Bilgisayar sahibi olanların büyük bölümünü gençler oluşturuyor. 
     DİE'ye göre kullanıcıların yüzde 41'i işyeri, yüzde 41'i internet kafe ve yüzde 32'si evde internete erişiyor. Rapora göre, Türkiye'de kumarhanelerin yasak olmasına rağmen milyonlarca Türk kolayca sanal kumarhanenin kapılarından giriyor. 
     Evde ya da internet kafede oturup, yalnız ya da arkadaşlarıyla, zaman zaman da ebeveynleriyle sanal kumarhanenin kapısını tıklayan Türkler, 21, rulet, poker oynayabiliyor. Ayrıca, dünyanın dört bir yanındaki futbol, basketbol, at yarışı, boks, tenis maçları için iddiaya girebiliyor. 
     Kumar sitelerinin büyük çoğunluğu yurtdışı kaynaklı bulunuyor. Ancak Türk pazarının büyüklüğü yabancı bahis ve kumar şirketlerinin iştahını kabartıyor. Türkçe bahis ya da kumar oynatan sitelerin sayısı artık 100'lerle ifade ediliyor. 
     
     MİLYAR DOLARLIK SANAL KUMAR 

     Rapora göre, Türkiye'de internet üzerinden kumar ve bahis oynayanların sayısı 1.5 milyonu buluyor. Milli Piyango İdaresi'ne göre Türkiye'de online casinoların yıllık cirosu 1 milyar dolara kadar ulaşıyor. İngilizlerin Türkiye'de yaptığı bir araştırmaya göre ise bu rakam 5 milyar doları buluyor. Üstelik bu paradan vergi de ödenmiyor. Havale, kredi kartı gibi yollarla ciddi miktarda bir para, yurdışına transfer ediliyor. 
     
     KADINLAR VE ÇOCUKLAR TEHDİT ALTINDA 

     Yeni kumar bağımlılarının yüzde 75'ini sanal ortamda kumar oynayanlar oluşturuyor. Sanal kumarhanelerde daha çok erkeklerin kumar oynadığı yönündeki değerlendirmelerin ise gerçeği yansıtmadığı bildirildi. Bağımlılar arasında bayanlar ve çocuklar başı çekiyor. Bayanların büyük oranda dışarıdaki kumarhanelere gidemedikleri, çocukların ise merakla kumara başladıkları belirtilen raporda, birkaç kez bedava kumar oynayan gençlerin sonunda paralı kumarın pençesine düşmekten kurtulamadıkları kaydedildi. 
     Raporda, çoğu ailenin sanal kumarın bir bağımlılık ve hastalık olduğunu bilmediklerini vurgulanarak, bedava oyunların bağımlılık yaparak kumar hastalığına dönüşebileceğini düşünmeyen ebeveynlerin kimi zaman çocuklarıyla birlikte kumar oynadıklarına dikkat çekildi. 
     Bazı sitelerin 18 yaşın altında çocukları kabul etmediklerini belirtmelerine karşın, bu yasağın göstermelik kaldığı, hatta bazı sitelerin ebeveynlerin kredi kartnı kullanmak koşuluyla kumar oynanmasına izin verdiği bildirildi. Bazı sitelerde promosyon verildiği ve bonus dağıtılabildiği belirtildi. 
     
     EN ÇOK GÜNEYDOĞU'DA 

     Raporda, açlık sınırının altında binlerce insanın yaşadığı Güneydoğu'da, internet üzerinden kredi kartı ile oynanan kumar ve bahisin, binlerce insanı tefecilerin eline düşürdüğü, çok sayıda insanın iflas ettiği ve borcunu ödeyemeyen pek çok kişinin de kayıplara karıştığı savunuldu. 
     Rapora göre, Diyarbakır'da son 1.5 yıl içinde 200'ün üzerinde bahis oynatan yer belirlendi. Sadece bu şehirde, haftada ortalama 5 trilyon liranın bu çark içerisinde döndüğü ileri sürülüyor. 
     
     BİR TIKTA BAĞIMLILIK 

     Sanal kumarhanelere bir "tık" ile girilip 10 centle oynamaya başlanabiliyor. Buna karşılık üst sınır bulunmuyor. 
     Yeni kumar bağımlıları yaratmak için siteler eğitim de veriyor. Bazı kumar sitelerinin yeni başlayanlar için öğrenme amaçlı bir menü bile oluşturdukları vurgulanıyor. 
     Sanal kumar oynamak için en çok kulanılan ödeme şeklinin kredi kartı olduğu bildiriliyor. Müşteri, kredi kartı numarası ve kartın arkasında bulunan CVC numarasını vererek sitenin hizmetinden yararlanabiliyor. Bankalar internetten oynanan kumarda, kredi kartından nakit avans çekilmiş gibi işlem yapıyor ve müşteriye günlük faiz uyguluyor. 
     Oyuncu kaybetmek istemeyen kumar sitelerinin faiz ödememek isteyen müşterileri için havale ile ödemeyi de kabul ettikleri bildirildi. 
     Rapora göre kullanıcıların kredi kartı bilgilerini vermekten korkmaları nedeniyle kredi kartına bağlı "sanal kart" kolaylıkla alınabiliyor. Kartın limiti kullanıcı tarafından belirleniyor. Sanal kartlar yalnızca internette yapılan alışverişlerde kullanılıyor. 
     
     SİTELER NASIL KURULUYOR 

     Kumar sitelerinin adları e-kumar, sanal kumar, internette kumar, online casino, online kumar olarak değişiyor. Rapora göre, Gibraltar, Hollanda Antilleri, Güney Afrika, Dominik Cumhuriyeti, Cebelitarık, Grenada, Güney Kıbrıs gibi ülkelerde kurulan şirketler ortalama 100 bin dolar ödeyerek lisans alıyorlar. Ülkelerden resmi lisans alan kumarhaneler, İnteraktif Oyun Konseyi'ne bağlı bulunuyor. Konsey bu şirketlere yazılım, muhasebe, sigorta desteği veriyor. 
     Çeşitli ödeme şekilleri ile faaliyet gösteren bu şirketler, bankacılık hizmetlerinden yararlanarak sitelerinde kumar oynayanları yakın takibe alıyorlar. 
     
     KUMAR HASTASI NASIL TEŞHİS EDİLİR 

     Raporda, uzmanlara göre haftada 60 saat internetin başında kalan birinin, aslında bağımlı olmaya doğru yol aldığı belirtildi. Ruh sağlığı ve hastalıkları uzmanı Dr. 
     Kadir Türkcan'a göre kumar bağımlılılarının özellikleri şöyle sıralanıyor 
     "Kumar oynama eylemi için aşırı kafa yorar. Giderek artan miktarlarda kumar oynar. Kumar oynamamak için karar verir ancak kumar mekanlarından kurtulmayı başaramaz. Kumar oynamayı azalttığında ve bıraktığında huzursuzluk duyar. 
     Sorunlarından kaçmak için kumar oynar. Kaybettiğinde ertesi gün kazanmak için tekrar oynar. Kaybettiğini kovalar. Kumar oynadığını saklamak için çevresine yalan söyler. Kumara gerekli parayı bulmak için sahtekarlık, hırsızlık yapar. 
     Kumar yüzünden işinde, eğitiminde ve mesleğinde başarısızlığa uğrar. Yaşadığı parasızlıktan kurtulmak için para sağlamak üzere başkalarından güven bekler." 
     
     AYGÜN "BİZ KUMARHANELERİ NEDEN KAPATTIK ANLAMIŞ DEĞİLİM" 

     ATO Başkanı Sinan Aygün, internet üzerinden oynanan kumarın teknolojik bir veba olduğuna dikkat çekerek, "Sanal kumar çağın vebasıdır. Sanal kumar, toplumsal bağışıklık sistemimizi çökertiyor. Bu hastalığa karşı tüm aileler gerekli önlemi almalıdır" dedi. 
     Kumarın cep telefonuna kadar düştüğünü, 30 milyon cep telefonu sahibinin potansiyel bir kumar bağımlısı olduğuna dikkat çeken Aygün, "Biz o zaman kumarhaneleri niye kapattık anlamış değilim" diye konuştu. Aygün, şöyle devam etti 
     "Kumarhanelerin kapanma nedeni aile dramlarına engel olmak, bir kanayan yarayı durdurmak içindi. İnternet kanalıyla çağın vebasını evlerimize kadar getirebiliyoruz. 
     Gençler tehdit altında, aileler ise kumar hastalığı konusunda yeterli bilince sahip değil. Sanal kumar bağımlıları öyle bir noktaya geliyorlar ki, gençler, annesinin, babasının, kardeşinin kredi kartlarından oyun oynuyorlar. Daha da kötüsü, bazı anne babalar çocuklarıyla birlikte oynuyorlar. Çocuklarının bedava diye kumar oynamasına izin veriyorlar. Bu çok tehlikeli bir davranış biçimi. Bilmeliler ki bu şekilde çocuklarını bir kumar bağımlısı haline getiriyorlar. Bağımlılığın sonu hastane, hapishane veya mezarlıktır. Parçalanan aileler, dağılan yuvalar, yitirilen çocuklardır. Ailelerimizin bu konuda bilinçlenmesi lazım. Ayrıca Türkiye'de de kumar bağımlıları için psikoterapi merkezleri kurulması gerekiyor. Hollanda'da bu tür merkezler var." Aygün, bankalardan da kumar sitelerine kredi kartlarından yapılan transferlere provizyon verilmemesi için bir sistem kurmalarını istedi. 
     
</TEXT>
</DOC>
