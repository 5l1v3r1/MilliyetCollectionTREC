<DOC>
<DOCNO> 286631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sondun28.html </URL>
<DATE> 2004/11/06/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Hastane sözcüsü Arafat'ın durumunda değişiklik yok... 
</HEADLINE>
<TEXT>

     Filistin lideri Yaser Arafat'ın, sağlık durumunda değişiklik olmadığı bildirildi. 
     Filistin liderinin geçen Çarşamba kaldırıldığı Paris'teki hastanenin sözcüsü, bugün yaptığı açıklamada, Arafat'ın durumunda dünden bu yana tıbben bir değişiklik olmadığını söyledi. 
     ''Dünden bu yana yeni bir şey olmadığını da'' belirten sözcü, Filistin liderinin sağlık durumuyla ilgili bugün başka açıklama yapmayacağını kaydetti. 
     Filistin liderinin yardımcılarından Nebil Ebu Rudeyna, Arafat'ın sağlık durumunun kritik olduğunu bildirmişti. 
     İsrail'de yayımlanan Yedioth Ahronoth gazetesi, internet sitesinde Filistinli kaynaklara dayanarak verdiği haberde, Filistin lideri Arafat'ın kendine geldiğini duyurmuştu. 
     
</TEXT>
</DOC>
