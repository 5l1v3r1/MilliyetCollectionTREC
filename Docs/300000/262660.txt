<DOC>
<DOCNO> 262660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/spor/spo07.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
29 trilyonluk doping 
</HEADLINE>
<TEXT>


Futbol Federasyonu, yayın ihalesindeki rakamlardan memnun kalmayan kulüplere sponsorlar aracılığıyla 20 milyon dolarlık kaynak yaratıp, önemli destek sağlayacak 

CEMAL ERSEN 


Telafi edilecek 
SÜPER Lig kulüpleri, federasyonun sponsorluk girişimi sayesinde geçen yıla oranla azaldığını iddia ettikleri yayın gelirlerinin yüzde 70'ini karşılayacaklar. Buna göre kulüpler ligdeki performanslarına göre 15 milyon dolarlık bir pastadan pay kapma mücadelesine girişecek. Federasyon mevcut sponsorluk anlaşmalarını da iyileştirerek, bu rakamı 20 milyon dolara çıkarmayı planlıyor. 

Banka üstlenecek 
İLK etapta Türkiye'nin en büyük bankalarından biri, Süper Lig'e adını vererek, 15 milyon dolarlık sponsor desteği sağlayacak. Bu banka tescil işlemi tamamlandıktan sonra kamuoyuna açıklanacak. Sanayi bakanlığı marka - patent dairesinden alınacak onayın ardından ligin adı "ticari marka" haline getirilecek. İsmi gizli tutulan banka ile varılan anlaşma çerçevesinde tescil prosedörü bu ay tamamlanacak. 

Bonus sistemi 
15 milyon dolarlık paketin 5 milyon doları isim sponsorluğu altında alınacak. 10 milyon dolar "bonus sistemine" göre kulüplere dağıtılacak. Şampiyon olan takım 2 milyon, ikinci olan ve UEFA Kupası'na giden iki takım ise 3 milyon doları paylaşacak. Kalan 5 milyon dolarlık kısım küme düşenler hariç 15 takım arasında bölüşülecek. 1 milyon dolar da fair play'i özendirmek amacıyla en az kart gören beş takıma verilecek. 

2. Lig de unutulmadı 

FUTBOL Federasyonu, 2. Lig A Kategorisi'nin yayın hakkını TRT'ye sattı. Anlaşmaya göre her kulüp 110'ar milyar lira pay alacak. Ayrıca ligin adı bir sponsora 2 milyon dolara satılarak, bu rakam kulüplere dağıtılacak. Federasyon ile sponsorluk anlaşması devam eden şirketlerle yapılacak görüşmeler sonunda iyileştirme istenecek ve yıllık 5 milyon dolarlık katkı sağlanacak. Böylece naklen yayın dışında kulüpler gösterecekleri performansa göre önemli bir gelir elde edecek. 


</TEXT>
</DOC>
