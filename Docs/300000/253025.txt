<DOC>
<DOCNO> 253025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/soneko31.html </URL>
<DATE> 2004/07/05/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İtalya'da Ekonomi Bakanlığı konusu tartışılıyor... 
</HEADLINE>
<TEXT>

     Lütfullah Göktaş 

İtalya'da Silvio Berlusconi başbakanlığındaki merkez-sağ hükümetin koalisyon ortakları arasındaki anlaşmazlıklar nedeniyle Ekonomi Bakanı Giulio Tremonti'nin istifası, bu ülkede siyasi gündemin ilk sırasında yer almaya devam ediyor. 
     Başbakanlığa yakın kaynaklar, geçici olarak Ekonomi Bakanlığı'nı da üstlenen Berlusconi'nin, vergi reformu yapılana kadar bu görevi kendi elinde tutmayı planladığını ileri sürdü. 
     İtalyan gazetelerindeki haberlere göre de, Ekonomi Bakanlığı'na Avrupa Birliği AB Rekabet Komisyonu Başkanı Mario Monti'nin getirilme olasılığı yakın bir tarih için zayıflamış görünüyor. 
     Koalisyon ortaklarından Ulusal İttifak Partisi ve Hıristiyan Demokratlar Birliği, Monti ismine sıcak bakarken, Berlusconi'nin Ekonomi Bakanlığı'nı da uzun süre kendi elinde tutması olasılığına sıcak bakmadıkları belirtildi. 
     Ulusal İttifak Partisi'nin hükümetten çekilme tehdidiyle Tremonti'yi istifaya zorlamış olmasından rahatsız olan Kuzey Birliği Partisi ise gelişmeleri kaygıyla karşıladığını açıkladı. 
     Kuzey Birliği, Tremonti'nin istifaya zorlanmasına tepki gösterirken, hükümetin federalizm reformunu parlamento gündemine bir an önce getirmesi için de bastırıyor. Kuzey Birliği'nin resmi yayın organı Padania, ''Tremonti konusunda ödün veren Berlusconi'nin federalizm reformunu gerçekleştireceğine inanmak zor görünüyor'' diye yazdı. 
     Merkez-sol muhalefetin, koalisyon ortakları arasındaki anlaşmazlık sonucunda Tremonti'nin istifasıyla kendini açığa vuran krizin, parlamento gündeminde tartışılması çağrısı ise hükümet tarafından yanıtsız bırakıldı. 
     
</TEXT>
</DOC>
