<DOC>
<DOCNO> 251357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/spor/spo06.html </URL>
<DATE> 2004/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara tarihe geçti 
</HEADLINE>
<TEXT>


Kırkpınar'da ilk kez baş kategorisinde çayıra çıkan 21 yaşındaki genç güreşçi, er meydanının dev ismi Ahmet Taşçı'yı açık düşürdü. İtirazlara rağmen hakem komitesi Recep Kara'yı başpehlivan ilan etti 


Protestolar yaşandı 
EDİRNE Sarayiçi'nde yapılan 643. Tarihi Kırkpınar Yağlı Güreşleri'nde Recep Kara büyük başarı göstererek, Altın Kemer'in sahibi oldu. Ziya Ünlü, Eyüp Ünlü ve Vedat Ergin'i yenen 46 yaşındaki iki Altın Kemer'li Ahmet Taşçı ile Şaban Yılmaz, Fevzi Çakır ve Ekrem Yavuz'u deviren 21 yaşındaki genç güreşçi Recep Kara'nın yolu finalde kesişti. Bu arada yarı finaller olaylı geçerken, üçüncü ihtarı alarak mağlup olan Vedat Ergin, "Hakemler satılmış" dedi. Seyirciler de uzun süre Taşçı'yı protesto etti. 

Beklenilmeyen hata 
MİNDER güreşinden gelen ve Dünya Gençler Şampiyonluğu bulunan Kara, finalin 17. dakikasında dalarak Taşçı'yı ayağından yakaladı. Dokuz kez Kırkpınar'da başpehlivan olan Karamürselli Ahmet Taşçı, bu hamle sonunda yere düşerken, pozisyonun hemen ardından yüklenen Kara rakibini ters düşürdü. İtirazlara rağmen hakem komitesi Samsunlu genç güreşçiyi başpehlivan ilan etti. Omuzlara alınan Recep Kara, "Bu başarıyı bekliyordum" dedi. 

Yeni ağa Tüysüz 
KIRKPINAR'DA 2005 yılı ağalığını Gümüşhane'nin Kelkit ilçesi doğumlu işadamı Adem Tüysüz 300 milyar lira karşılığında kazandı. Tüysüz, açık artırmada bu yılki ağa Mustafa Altunhan, AK Parti Zonguldak İl Başkanı Mehmet Celil Uzun ve eski ağalardan Necdet Çakır'a karşı mücadele verdi. İzmit'te kuyumculuk yapan Adem Tüysüz ağalığı omuzlarda kutlarken, çevreye de para saçtı. 





</TEXT>
</DOC>
