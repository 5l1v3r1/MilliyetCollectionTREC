<DOC>
<DOCNO> 261637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sonyas13.html </URL>
<DATE> 2004/08/08/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Fransız Şarkıcı Jacques Douai öldü 
</HEADLINE>
<TEXT>

     Fransız şarkıcı Jacques Douai, Fransa'nın başkenti Paris'te öldü. 
     Douai'nin eşi dansçı Ethery Pagava, ünlü ''Les feuilles mortes'' şarkısını seslendiren ilk erkek sanatçı Douai'nin uzun süredir hasta olduğunu ve Paris'teki bir hastanede 83 yaşında bugün öldüğünü belirtti. 
     11 Aralık 1920'de Fransa'nın kuzeyindeki Douai'de doğan, asıl adı Gaston Tranchant olan Douai, ''modern zamanların halk ozanı'' olarak biliniyordu. 
     Eşiyle 1982'de Paris'te kurdukları ''Bahçe'' tiyatrosunu 2001'e kadar yöneten Douai, Jacques Prevert'den Louis Aragon'a kadar birçok ünlü şairin şiirlerini seslendirerek 250'den fazla şarkıya imzasını atmıştı. 
     Douai, 1947-1948 yıllarında Prevert'in Josef Kosma tarafından bestelenen ''Les feuilles mortes'' şiirini seslendirerek üne kavuşmuştu. 
     1955, 1962 ve 1968 yıllarında Fransızların Grammy'si sayılan Charles Cros Akademisi Büyük Ödülü, 1957'de Altın Gül Ödülü, 1974'de Paris Fransız Plak Akademisi Büyük Ödülü ve 1977'de Fransız Plak Akademisi Büyük Ödülü'nü kazanan Douai, François Villon ve Rutebeuf gibi Ortaçağ yazarlarının eserlerini de seslendirmişti. 
     Ünlü şarkıcı, ''File la laine'', ''Colchiques dans les pres'' ve ''Bateau espagnol'' adlı şarkılara da imzasını atmıştı. 
     
</TEXT>
</DOC>
