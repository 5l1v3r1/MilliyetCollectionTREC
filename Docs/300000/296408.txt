<DOC>
<DOCNO> 296408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/ekonomi/eko07.html </URL>
<DATE> 2004/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'ın beş gayrimenkulü 3.5 trilyona satıldı 
</HEADLINE>
<TEXT>



Tasarruf Mevduatı Sigorta Fonu TMSF , Uzan Grubu'nun borçlarına karşılık haczettiği beş gayrimenkulü 3.5 trilyon liraya sattı. TMSF'nin Esentepe'deki merkezinde gerçekleştirilen ihalede, 12 gayrimenkul satışa çıkarıldı. İhalede, İstanbul'daki gayrimenkullerden beşi toplam 3 trilyon 537 milyar liraya alıcı buldu. İhalenin en pahalı gayrimenkulü, 2 trilyon lira muhammen bedelle satışa çıkarılan ve yine aynı fiyattan alıcı bulan Avcılar'da, üzerinde bir imalathane bulunan arazi oldu. Gayrimenkulü Fatinoğlu Holding adına Ali Fatinoğlu satın aldı. Dünkü ihalede satılamayan yedi gayrimenkul önümüzdeki hafta tekrar satışa çıkarılacak. 
İhalenin ardından, basın mensuplarına açıklama yapan TMSF Satış Komisyonu Başkanı Fethi Çalık, bugüne kadar TMSF'nin satışlardan 160 trilyon liralık gelir sağladığını, yılbaşına kadar rakamın 400 trilyon liraya ulaşmasını beklediklerini bildirdi. 

Yatlar bugün açık artırmada 
Öte yandan el konulduğundan bu yana Marmaris Netsel Marina'da bekletilen Uzanlar'a ait yatlar bugün TMSF'nin İstanbul'daki merkezinde satılacak. Saat 16.00'daki açık artırma usulü satış için çok sayıda yerli ve yabancı işadamının ihale şartlarını öğrendiği belirtildi. 5 yatın satışından yaklaşık 75 trilyon lira gelir bekleniyor. 


</TEXT>
</DOC>
