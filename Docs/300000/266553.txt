<DOC>
<DOCNO> 266553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/soneko11.html </URL>
<DATE> 2004/08/26/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
TOKİ Eryaman Konutlarının satışına hazırlanıyor... 
</HEADLINE>
<TEXT>

     Toplu Konut İdaresi Başkanlığı TOKİ , Ankara Eryaman 168 konutlu projesi kapsamında ilk etapta 48 konutu açık artırma yöntemiyle satışa sunacak. 
     TOKİ'den alınan bilgiye göre, konutların ödeme koşullarında, peşinat yüzde 35, vade 72 ay olarak belirlendi. 
     Proje kapsamındaki 172.8 metrekarelik konutlar, muhammen bedeli en düşük 104 milyar ile muhammen bedeli en yüksek 115 milyar liradan satışa çıkarılacak. 
     104 milyar lira muhammen bedelle satışa sunulan konutlarda peşinat 36 milyar 400 milyon lira, başlangıç taksiti 939 milyon lira olurken, 115 milyar lira muhammen bedelle satılacak konutlarda da 40 milyar 250 milyon lira peşinat, 1 milyar 39 milyon lira başlangıç taksiti ödenecek. 
     Ödeme sırasında her Ocak ve Temmuz aylarında borç bakiyeleri ve aylık taksitler, bir önceki dönem 6 aylık memur maaş artış oranına göre artırılacak. 
     Konutların açık artırmayla satışı sırasında oluşacak gayrimenkul bedeline, yüzde 1 KDV, binde 7 banka komisyonu ve binde 2.5 aracı firma komisyonu dahil edilmediği için bu tutarlar alıcıya ait olacak. 
     Konut alımı için 24 Ağustos'ta başlayan başvuru süresi 10 Eylül 2004 tarihinde sona erecek, açık artırmayla satış ise 14 Eylül 2004 tarihinde yapılacak. 
     Proje kapsamındaki konutların yapımı için 12 ay inşaat süresi öngörülürken, konutların tesliminde her türlü vergi, resim ve harç alıcılar tarafından ödenecek. 
     
</TEXT>
</DOC>
