<DOC>
<DOCNO> 280784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sontur24.html </URL>
<DATE> 2005/03/15/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Mahkeme Başkanı'ndan şok ifade .. 
</HEADLINE>
<TEXT>

     Bazı davaların yargı sürecini etkilemeye yönelik eylemler içinde bulundukları öne sürülen çıkar amaçlı suç örgütüne yönelik ''Neşter-2'' soruşturması sonunda 19 kişi hakkında açılan davada tanık olarak dinlenilen Ankara 7. Asliye Ticaret Mahkemesi Başkanı Uğur Sayın, eski Hakimler ve Savcılar Yüksek Kurulu Başkanvekili Ergül Güryel'in kendisini telefonla arayarak, Turkcell lehine karar verilmesini istediğini söyledi. 
     Ankara 11. Ağır Ceza Mahkemesi'ndeki davanın bugünkü duruşmasına, 6 sanık ve avukatları ile SSK'nın avukatları katıldı. 
     SSK'nın avukatları Adalet Acar ile Gülsev Kökkaya, sanıkların eylemleri nedeniyle SSK'nın zarara uğradığı gerekçesiyle müdahillik başvurusunda bulundu, davanın Sağlık Bakanlığı'na bildirilmesini talep etti. 
     Sanık avukatları, SSK'nın müdahillik talebi konusunda gelecek oturum beyanda bulunmak üzere süre istedi. 
     Cumhuriyet Savcısı Dilaver Kahveci, dava konusu olaylardan, SSK'nın doğrudan veya dolaylı zarar görmediğini ifade ederek, müdahillik isteminin reddine karar verilmesini talep etti. Kahveci, davanın, Sağlık Bakanlığı'na bildirilmesine ilişkin talebin, böyle bir zorunluluk olmadığı gerekçesiyle reddi yönünde görüş bildirdi. 
     Başkan Mehmet Orhan Karadeniz, sanıklar ve avukatlarının görüşleri alındıktan sonra müdahillik konusunun karara bağlanmasına ve davanın Sağlık Bakanlığı'na bildirilmesini talebinin reddine oybirliğiyle karar verildiğini kaydetti. 
     Daha sonra, Ankara 7. Asliye Ticaret Mahkemesi Başkanı Uğur Sayın, tanık olarak dinlenildi. 
     Sayın'ın, kapatılan Ankara DGM Cumhuriyet Başsavcılığı'nca ve muhakkik Şener Güngör tarafından alınan ifadelerini tekrar ettiğini söylemesi üzerine, bu ifadeleri okundu. Sayın, okunan ifadelerin doğru olduğunu söyledi. 
     
     ''VEFA BORCUM VAR'' 

     Sayın, okunan ifadelerinde, kendisini, üye olduğu dönemde Ergül Güryel'in telefonla arayarak, Türk Telekomünikasyon A.Ş ile Turkcell arasındaki davada, Turkcell'in talebi doğrultusunda karar verilmesini istediğini kaydetti. Güryel'in, Ankara 7. Asliye Ticaret Mahkemesi'nin üyesi Halil Yılmaz ile eski üye Ender Arıkan'ı aradığını, onlardan Turkcell lehine karar vermelerini istediğini duyduğunu belirten Sayın, Halil Yılmaz'ın kendisine, ''Ankara'ya tayinimi Ergül Güryel yaptı. Vefa borcum var'' dediğini kaydetti. Sayın, daha sonra, üyeler Halil Yılmaz ve Betül Azizağaoğlu'nun oylarıyla, kendisinin muhalefetiyle Turkcell lehine karar çıktığını bildirdi. 
     Sanıklardan Haldun Erdavran'ın avukatı Saadettin Sürmen'in talebi üzerine, bu kişiyi tanıyıp tanımadığı sorulan tanık Sayın, tanımadığını, bu kişinin yanına gelmediğini söyledi. 
     Duruşma, tanık olarak dinlenilmelerine karar verilen, ancak bugünkü duruşmaya gelmeyen Ankara 7. Asliye Ticaret Mahkemesi'nin üyeleri Halil Yılmaz ve Betül Azizağaoğlu'na yeniden davetiye çıkarılmasına karar verilerek, ertelendi. 
     İddianamede, 19 kişi hakkında 6 ay ile 30 yıl arasında değişen hapis cezaları isteniyor. 

     
</TEXT>
</DOC>
