<DOC>
<DOCNO> 282480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonsiy01.html </URL>
<DATE> 2004/10/22/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
DEP’liler bugün yeniden yargılanmaya başlayacak 
</HEADLINE>
<TEXT>

     Yargıtay'ın haklarında yeniden yargılama sonucunda verilen kararı bozduğu kapatılan DEP'in dört eski milletvekili, bugün tekrar hakim karşısına çıkacak. 
     Eski DEP milletvekilleri Leyla Zana, Orhan Doğan, Hatip Dicle ve Selim Sadak’ın avukatı Yusuf Alataş yaptığı açıklamada, duruşmada, Yargıtay'ın bozma kararına uyulması yönünde görüş bildireceklerini söyledi. 
     
     Eski DEP’liler duruşmaya katılacak 
     Mahkemenin bozma ilamına uyması durumunda, yargılamanın yeniden başlayacağını ve iddianamenin okunacağını belirten Alataş, eski DEP milletvekillerinin duruşmaya katılacaklarını da kaydetti. 
     Yargıtay 9. Ceza Dairesi, eski milletvekilleri Leyla Zana, Orhan Doğan, Hatip Dicle ve Selim Sadak hakkında 1994 yılında verilen 15'er yıl ağır hapis cezasını yeniden yargılama sonunda tasdik eden Ankara 1. No'lu DGM'nin kararını bozmuştu. 
     DGM'lerin kaldırılmış olması nedeniyle, dosya, Ankara 11. Ağır Ceza Mahkemesi'ne gelmişti. Ankara 11. Ağır Ceza Mahkemesi, 22 ekim 2004 tarihini duruşma günü olarak belirlemişti. 
     
     DEP’lilerin dava süreci 
     Eski DEP milletvekilleri Zana, Dicle, Sadak ve Doğan, terör örgütü PKK’nın liderinden aldıkları emir ve talimatlar doğrultusunda, ülke içinde ve dışında bölücü faaliyetlerde bulundukları gerekçesiyle, Ankara DGM’ce 1994 yılında 15 yıl ağır hapis cezasına çarptırılmışlardı. 
     DEP'lilerin temyiz başvurusunu inceleyen Yargıtay 9. Ceza Dairesi, kararı onadı. Kapatılan DEP'in eski milletvekilleri, 28 mart 2003 tarihinde Ankara 1 No'lu DGM'de yeniden yargılanmaya başlandı. 
     
     Geçtiğimiz haziran ayında tahliye edilmişlerdi 
     DGM, 21 nisan 2004 tarihinde ilk kararını tasdik etti. DEP'lilerin bu kararı temyiz etmesi üzerine dosyanın gittiği Yargıtay 9. Ceza Dairesi, 9 haziran 2004'te tahliye kararı verdi. Yargıtay, yerel mahkemenin kararını da bozdu. 
     
</TEXT>
</DOC>
