<DOC>
<DOCNO> 286573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/spor/spo04.html </URL>
<DATE> 2004/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ'dan uyarı 
</HEADLINE>
<TEXT>


Futbolcular ve teknik heyet ile toplantı yapan Trabzonspor Başkanı, Fenerbahçe maçının unutulmasını istedi, "Önce Ankaragücü'nü düşünün, bu maçı kazanırsak işimiz kolaylaşır" dedi 


'Önce Ankaragücü' 
TRABZONSPOR Başkanı Atay Aktuğ, yarın oynayacakları Ankaragücü maçı öncesinde teknik kadro ve futbolcularla toplantı yaptı. Aktuğ'un, gelecek hafta oynayacakları Fenerbahçe maçının unutulmasını isteyip, "Fenerbahçe maçını konuşmak için önümüzde zamanımız olacak. Ancak önce Ankaragücü'ne konsantre olmalıyız. Bu maçı kazanamazsak işimiz zorlaşır" dediği öğrenildi. 

İbrahim kadroda 
BORDO - Mavili takım, Ankaragücü karşılaşması için dün Başkent'e uçtu. Taciz olayı nedeniyle kadro dışı kalan ve 20 gün önce takımla birlikte antrenmanlara başlayan İbrahim Ege de Ankara kafilesine dahil edildi. Trabzonspor'un yıldız oyuncusu Gökdeniz Karadeniz, "Tek hedefimiz üç puan olacak. Zirve yarışında puan kaybetmek istemiyoruz" yorumunu yaptı. 

Adem'in acı günü 

TRABZONSPOR'UN başarılı isimlerinden Adem Koçak'ın, Fransa'da hayatını kaybeden kardeşi Adnan Koçak dün son yolculuğuna uğurlandı. Fransa'dan uçakla getirilen Koçak'ın cenazesi, Yozgat'ta toprağa verildi. Cenaze törenine Trabzonspor Başkanı Atay Aktuğ, Ankaragücü Başkanı Cemal Aydın, Ziya Doğan ve çok sayıda yönetici de katıldı. 


</TEXT>
</DOC>
