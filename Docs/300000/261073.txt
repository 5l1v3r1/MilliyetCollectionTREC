<DOC>
<DOCNO> 261073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sondun26.html </URL>
<DATE> 2004/08/06/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Mafyanın önemli isimlerinden Tegano yakalandı 
</HEADLINE>
<TEXT>

     İtalya Jandarma Genel Komutanlığı, dün gece düzenlenen özel operasyonla güneydeki Calabria bölgesinde faaliyet gösteren ''Ndrangheta'' adlı mafya örgütünün en önemli ismi Pasquale Tegano'nun ele geçirildiğini açıkladı. 
     10 yıldır aranan 49 yaşındaki Tegano, İtalya'da aranan tehlikeli 30 kişi arasında yer alıyordu. Tegano'nun, Reggio Calabria kentinin kuzey kesimindeki banliyöde bulunan bir evde yakalanarak tutuklandığı belirtildi. 
     Jandarma Genel Komutanlığı tarafından bugün yapılan yazılı açıklamada, ''Tegano, 'Ndrangheta' olarak bilinen mafya teşkilatının en önemli ve en tehlikeli ismiydi'' ifadesi kullanıldı. 
     Operasyon sırasında, Tegano'ya yardım ve yataklık etmekle suçlanan üç kişinin de tutuklandığı kaydedildi. 
     Tegano, mafya babaları arasında 1985'te başlayan iç çatışmayı sona erdiren kişi olarak biliniyordu. 1985'te Reggio Calabria yakınlarındaki Archi'de mafya babası Paolo De Stefano'nun öldürülmesiyle örgüt içinde başlayan kanlı çatışmada yaklaşık 100 kişi yaşamını yitirmişti. 
     
</TEXT>
</DOC>
