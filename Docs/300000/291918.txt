<DOC>
<DOCNO> 291918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/yasam/ayas.html </URL>
<DATE> 2004/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
3 köprü, 3 halkı Barış Adası'nda buluşturacak 
</HEADLINE>
<TEXT>


Meriç Nehri'ne sınır oluşturan ve 170 dönümü Türkiye, 85 dönümü Yunanistan, 85 dönümü Bulgaristan'a ait olan Kavak Adası, "Barış ve Dostluk Adası oluyor 

Yorgo Kırbaki 

Meriç Nehri'ndeki Kavak Adası, 3 ülkenin Dışişleri bakanlıklarından onay çıkması halinde "Türkiye - Yunanistan - Bulgaristan Barış ve Dostluk Adası" ilan edilecek. 
Meriç'e sınır oluşturan ve 170 dönümü Türkiye, 85 dönümü Yunanistan, 85 dönümü de Bulgaristan'a ait olan, üstünde 3 ülkeden askerlerin bulunduğu, kışın su altında kalan adanın Barış ve Dostluk Adası olması görüşü, Yunanistan'ın Kumçiftlik kasabasında buluşan Edirne Valisi Nusret Miroğlu, Yunanistan'dan Evros Meriç Valisi Nikolaos Zabunidis ve Bulgaristan'dan Hasköy Valisi Georgi Zarcev tarafından kabul edildi. 

Köprüler kurulacak 
3 ülkenin dışişleri bakanlıkları da onay verirse, adanın etrafı tel örgülerle sarılacak, 3 ayrı kapı açılacak. 3 ülkenin vatandaşları kimlik kartlarıyla adayı ziyaret edebilecek ve 3 ülkeden adaya giriş küçük köprülerle sağlanacak. Adada araç bulunmayacak, ziyaretçiler yaya dolaşacak. 300 bin euro harcanması durumunda adanın kışın su altında kalması da önlenecek. 
Meriç'teki adada, futbol, basketbol, voleybol, atletizm sahaları, 1500 kişilik açık hava tiyatrosu, 200 kişilik toplantı salonu, 3 ülkeden tarihi eserlerin sergileneceği müze, restoran, kafe ve çocuk parkı inşa ettirilecek. 

Dünyada eşi yok 
Toplantı sonrasında Dedeağaç Valisi Zabunidis, "Eğer başarırsak dünyada eşi bulunmayan bir ilke imza atmış olacağız" dedi. 
Edirne Valisi Miroğlu, böylesi bir adımın bölgede önemli bir inisiyatif olduğunu vurguladı. Zarcev de "Meriç'teki ada rüyalarımızı barındırabilecek kadar büyük" diye konuştu. 
Edirne Valisi Nusret Miroğlu, Milliyet'e yapıtğı açıklamada, "Öneri, Yunan tarafından geldi. Prensip olarak sıcak karşıladım" şeklinde konuştu. 


</TEXT>
</DOC>
