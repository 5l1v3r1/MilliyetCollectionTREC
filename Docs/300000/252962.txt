<DOC>
<DOCNO> 252962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sondun06.html </URL>
<DATE> 2004/07/05/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İngiltere'de koli basili salgını 
</HEADLINE>
<TEXT>

     Dilek Kocabaş bildiriyor 

İngiltere'nin County Durham bölgesinde koli basili salgını tespit edildiği, Sağlık Bakanlığı'nın salgının kaynağını belirlemek üzere soruşturma başlattığı açıklandı. 
     Hastalığa yakalanan 9 kişi arasında 75 yaşındaki bir kadın ve bir yaşındaki bir bebeğin de bulunduğunu belirten Sağlık Bakanlığı yetkilileri, üç kişinin tedavilerinin Kuzey Durham'daki bir hastanede sürdürüldüğünü bildirdi. 
     Salgın kontrol biriminden Dr. Deb Wilson, Chester-le-Street kasabasındaki bir kasap dükkanının salgının çıkış noktası olduğundan kuşkulandıklarını kaydetti. 
     Hastalıkla ilgili laboratuvar testlerinin iki-üç gün sürebileceğine dikkat çeken yetkililer, bu sırada söz konusu kasap dükkanının da mühürlü kalacağını söyledi. 
     Hastalanan 9 kişinin dışında 3 kuşkulu vakanın daha tespit edildiğini belirten yetkililer, hastalığın kaynağı olduğundan kuşkulanılan kasap dükkanının sahibinin de soruşturmaya her türlü desteği verdiğini bildirdi. 
     Koli basili, yiyecekler ve kirli sular aracılığıyla insana geçen ve başta ishal olmak üzere böbrek rahatsızlıklarına kadar çeşitli rahatsızlıklara yol açan bakteriyel bir hastalık olarak biliniyor. 
     Pek çok sağlıklı hayvanın bağırsaklarında da olabilen koli basilinin hayvanın kesilmesi sırasında ete bulaşabileceği belirtiliyor. Hastalık süt yoluyla da bulaşıyor. Bakterinin pişirme veya pastörizasyon yöntemleriyle yok edilememesi halinde de salgın hastalıklar ortaya çıkabiliyor. 
     
</TEXT>
</DOC>
