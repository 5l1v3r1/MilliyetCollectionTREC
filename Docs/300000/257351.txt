<DOC>
<DOCNO> 257351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/soneko33.html </URL>
<DATE> 2004/07/22/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
İlaç fiyatları, kura göre ayarlanacak... 
</HEADLINE>
<TEXT>

     Sağlık Bakanlığı, ithal ilaç fiyatlarında kur değişimine göre ayarlamaya gidecek. 
     Sağlık Bakanlığı bünyesindeki ''İlaç Fiyat Değerlendirme Komisyonu''nun yaptığı toplantıda, 14 Nisan 2004 ile 15 Temmuz 2004 arasındaki Merkez Bankası euro döviz satış değerindeki değişim oranı kadar artış talebinde bulunulabileceği kararlaştırıldı. 
     Sağlık Bakanlığı İlaç ve Eczacılık Genel Müdürlüğü'nce ilaç firmalarına yapılan ve bakanlığın internet sitesinde yer alan duyuruda, bakanlıkça hazırlanan excel formatındaki firma bazında sıraya uygun ilaç listeleri belirlendi. 
     Duyuruda, fiyatların sonunun ''4 sıfır olması'' koşuluyla firmalarca talep edilecek perakende satış fiyatlarının belirtildiği listelerin 23 Temmuz 2004 yarın mesai bitimine kadar genel müdürlüğe ulaştırılması istendi. 
     İlaç fiyatlarında, 15 Haziran'da indirim yapılmıştı. 
     
</TEXT>
</DOC>
