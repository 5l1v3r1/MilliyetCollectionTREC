<DOC>
<DOCNO> 258534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sonsiy16.html </URL>
<DATE> 2004/07/27/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
AKP, Kütahya milletvekili Halil İbrahim Yılmaz, hayatını kaybetti 
</HEADLINE>
<TEXT>

     AK Parti Kütahya Milletvekili Halil İbrahim Yılmaz, Ankara'da vefat etti. 
     Ankara'da geçtiğimiz günlerde kalp ameliyatı olan Yılmaz'ın evinde dinlendiği sırada rahatsızlandığı, evinin bulunduğu Dikmen semtindeki 29 Mayıs Tıp Merkezi'ne kaldırıldığı, ancak burada yapılan müdahaleye rağmen yaşamını yitirdiği öğrenildi. 
     Kütahya'da 1954 yılında doğan Yılmaz, Kütahya Meslek Yüksek Okulu Maden Bölümü'nü bitirdikten sonra maden teknikeri olarak çeşitli görevlerde bulunmuş, Kütahya Belediyesi Makina ve İkmal Müdürü olarak çalışmıştı. Kütahya Belediyesi'nde özel kalem müdürlüğü de yapan Yılmaz 3 Kasım'da yapılan seçimde AK Parti listesinden Kütahya milletvekili olarak parlamentoya girmişti. 
     Yılmaz, evli ve 4 çocuk babası idi. 
     Yılmaz'ın vefatıyla 22. Dönem Parlamentosu, ilk milletvekilini kaybetti. AK Parti'nin sandalye sayısı da 368'e düştü. 
     
</TEXT>
</DOC>
