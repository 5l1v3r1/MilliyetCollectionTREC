<DOC>
<DOCNO> 288839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sonyas10.html </URL>
<DATE> 2004/11/14/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Abur cubur reklamlarına gündüz yasağı 
</HEADLINE>
<TEXT>

     İngiltere'de çocuklarda aşırı şişmanlığa yol açan gazlı içecekler, patates cipsleri, şekerleme ve çikolatalar gibi abur cuburların reklamlarının televizyonda yayınlanmasının, çocukların uyanık olduğu saatlerde yasaklanması planlanıyor. 
     Çocuk ve gençler arasında obezitenin yaygınlaşması üzerine yeni bir mücadele planı hazırlayan İngiltere Sağlık Bakanlığı'nın, söz konusu reklamların saat 21.00'den sonra yayınlanmasını isteyeceği bildirildi. 
     İngiliz gazeteleri, bakanlığın bu alanda üretim yapan sanayicilerden gönüllü işbirliği istediğini yazdı. 
     Konuyla ilgili yasal düzenlemenin gelecek hafta içinde parlamentoya sunulacağı, yasada süpermarketlerde yiyecek paketlerinin üzerine trafik ışıkları gibi işaretlerin konulmasının da düşünüldüğü açıklandı. 
     Buna göre, aşırı yağlı, tuzlu ve şekerli gıdaların paketlerinin üzerine kırmızı işaret olacak ve az tüketilmesi önerilecek. Üzerinde sarı işaretin bulunduğu paketlerin içindeki gıda maddeleri, yağlı, ancak besleyici özellikler taşıyacak ve arada sırada tüketilmesi tavsiye edilecek. Meyve ve sebze paketlerinin üzerinde ise yeşil işaret bulanacak. 
     Sağlık Bakanı John Reid, halkın yasa tasarısına destek vereceğine inandıklarını belirterek, aşırı şişmanlığın İngiltere'de gelecek nesillerin sağlığını ciddi biçimde tehdit ettiğini söyledi. 
     Bazı sanayicilerin daha şimdiden gönüllü olarak televizyonda yayınlanan reklam sayısını azalttığına işaret eden Reid, geçen yıl, bir önceki yıla göre 10 bine yakın daha az yiyecek reklamının televizyonlarda yayınlandığını hatırlattı. 
     Reid, gıda sanayicilerinin hükümetle daha ortada yasa bile yokken yaptığı bu işbirliğinin sevindirici olduğunu söyledi. 
     
</TEXT>
</DOC>
