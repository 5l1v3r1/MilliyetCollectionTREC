<DOC>
<DOCNO> 293361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sondun44.html </URL>
<DATE> 2004/11/30/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Annan, oğlunu savundu 
</HEADLINE>
<TEXT>

     BM Genel Sekreteri Kofi Annan, oğlu Kojo Annan'ın İsviçre firması Cotecna Inspection Services'ten geçen Şubat ayına kadar maaş aldığını bilmediğini, maaş almış olsa bile bunun yolsuzluk anlamına gelmeyeceğini söyledi. 
     BM'nin Irak'a yönelik ''gıda karşılığı petrol'' programında yapılan uzulsüzlüklerle ilgili soruşturma kapsamında incelemeye alınan Cotecna firması ve BM'nin Kojo Annan ile firma arasında ilişkinin sona erdiğini açıklamasından sonra, oğul Annan'a 4 yıl boyunca ayda 2500 dolar ödendiğinin ortaya çıkması, Kofi Annan'ı zor durumda bıraktı. 
     Annan, oğluyla konuyu daha önce tartışmasına rağmen Cotecna ile ilgili bütün hikayenin kendisine anlatılmamasından dolayı ''çok şaşırdığını ve hayal kırıklığına uğradığını'' belirtti. 
     Kojo Annan'a yapılan ödemenin, 64 milyar dolarlık ''gıda karşılığı petrol'' programı kapsamında yolsuzluk iddiaları yüzünden soruşturmalara hedef olan BM hakkında bir ''algılama sorunu'' yaratacağını ifade eden Annan, 1996-2003 yılları arasında devam eden programa ilişkin iddiaların BM'nin uluslararası sorunlara daha istekli müdahale etme kabiliyetine zarar verdiğini söyledi. 
     Cotecna firmasından yapılan bir açıklamada ise Kojo Annan'a Batı Afrika'da rakip bir firmada çalışmasını engellemek için ödeme yapıldığı kaydedildi. 
     
</TEXT>
</DOC>
