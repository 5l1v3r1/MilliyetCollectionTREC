<DOC>
<DOCNO> 268496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonspo10.html </URL>
<DATE> 2004/09/02/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Juanfran İnönü stadına çıkacağım gün için deliriyorum... 
</HEADLINE>
<TEXT>

     Beşiktaş'ın tarihindeki ilk İspanyol futbolcu olan Juan Francisco Garcia, kısa adıyla Juanfran, BJK İnönü Stadı'nda siyah-beyazlı taraftarların önüne çıkacağı gün için ''adeta delirdiğini'' belirtti. 
     İspanyol futbolcu, Beşiktaş Kulübü'nün resmi yayın organı Beşiktaş Dergisi'nin eylül sayısında yer alan röportajında, ''BJK İnönü Stadı'nda taraftarların önüne çıkacağım günü beklemek beni çok heyecanlandırıyor ve sabırsızlandırıyor. O gün için deliriyorum diyebilirim'' dedi. 
     Juanfran, siyah-beyazlı camiadan sabır isteyerek, ''Takımın tam olarak iyi olabilmesi için biraz beklemek lazım. 13 yeni transfer var. Tam olarak organize ve adapte olma sürecini atlattığımızda çok iyi bir takım olacağız'' açıklamasını yaptı. 
     
     ''SAVAŞÇIYIM'' 
     Kendisini, ''Savaşçıyım. Kulübüm ve takımım için her şeyi vermeye çalışıyorum. Sol ayağımı çok iyi kullanırım. Kafa toplarında da oldukça iyiyimdir'' diye tanımlayan Juanfran, ''Ortalarım çok iyidir. Carew, Ahmed Hassan ve Veysel de çok iyi oyuncular. Birlikte çok gol pozisyonu yaratacağımıza ve goller atacağımıza inanıyorum'' dedi. Beşiktaş'taki ilk hedefinin lig şampiyonluğu olduğunu anlatan İspanyol futbolcu, UEFA Kupası'nda ise en iyi yere gelebilmeyi amaçladığını belirtti. 
     
     TÜRKİYE HAKKINDAKİ DÜŞÜNCELERİ 
     İstanbul'a geldiğinde çok şaşırdığını, gelmeden önceki düşünceleriyle şimdiki düşünceleri arasında çok fark olduğunu anlatan Juanfran, ''Türkiye'nin daha fakir bir ülke olduğunu sanıyordum. İstanbul, dünyaca çok ünlü bir şehir ama gene de bu kadar gelişmiş olabileceğini tahmin etmiyordum'' dedi. 
     Eşinin ilk başta korktuğu için Türkiye'ye gelmek istemediğini anlatan Juanfran, şöyle devam etti 
     ''O da benim gibi Türkiye hakkında doğru bilgilere sahip değildi. Mesela bütün kadınların başörtüsü taktığını sanıyordu. Ama Türkiye bizim düşündüğümüz gibi değilmiş. Burada gördüklerimi telefonla kendisine anlattığımda gerçekten mutlu oldu. Ev tutup, mobilyalar aldıktan sonra eşim de İstanbul'a gelecek.'' Juanfran, kolundaki kartal dövmesi, kot pantolonundaki kartal armaları ve ''Neden kartal'' şeklindeki bir soruya da şu yanıtı verdi 
     ''Belki de hayat bu... Ben kartal dövmesini 5 yıl önce Vigo'da yaptırdım. Kartallı kotumu 2-3 ay önce aldım. Beşiktaş'a geleceğim için değildi bunlar. Kartal, havada çok güzel görünüyor. Kazanmayı seviyor. Yırtıcı. Bu nedenle kartalı çok seviyorum.'' 
     
</TEXT>
</DOC>
