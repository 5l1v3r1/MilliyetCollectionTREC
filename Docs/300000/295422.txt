<DOC>
<DOCNO> 295422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/yasam/axyas01.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzayda kıtlık alarmı 
</HEADLINE>
<TEXT>


NASA, uzay istasyonunda bulunan 2 astronotun çok yemek yedikleri için gıda sıkıntısına düştüklerini açıkladı. Yetkililer astronotlar için acil tahliye planı hazırlıyor 

SEMA EMİROĞLU New York 

Amerikan Uzay ve Havacılık Dairesi NASA , uzay istasyonunda bulunan 2 astronotun tahmin edilenden daha çok yemek yedikleri ve kritik gıda sıkıntısına yol açtıkları gerekçesiyle, istasyonu acil tahliye planı yapıyor. USA Today gazetesinin Florida'daki Cape Canaveral uzay üssünden verdiği habere göre, Rusya, istasyona 7 ekstra yiyecek kutusu taşıyan otomatik uzay aracını 23 Aralık'ta Kazakistan'dan fırlatacak. Yetkililer, bu aracın uzay istasyonuna ulaşması halinde, astronotların erken dönmesini beklemediklerini söyledi. 
Ancak Progress İlerleme adlı uzay aracının gecikmesi ya da imhası halinde, istasyonun tahliye edilebileceği bildirildi. NASA mühendisleri, Houston'daki merkezde acil tahliye planları üzerinde çalışırken, istasyonun komutanı Leroy Chiao ve Rus uçak mühendisi Salizhan Sharipov'un, stoklarındaki gıda maddelerini yüzde 25 oranında daha fazla tükettikleri belirtildi. 



</TEXT>
</DOC>
