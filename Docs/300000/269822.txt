<DOC>
<DOCNO> 269822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sontur13.html </URL>
<DATE> 2004/09/07/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Ustası küfredince başına demirle vurarak öldürdü 
</HEADLINE>
<TEXT>

     Sezer KÜÇÜKKURT DHA 
AFYON'da simit fırınında çırak olarak çalışan 16 yaşındaki C.S. kendisine küfrettiği iddiasıyla ustası 33 yaşındaki Baran Gündoğdu'yu feci şekilde öldürdü. 
     Olay, önceki gün saat 20.30 sıralarında meydana geldi. Milli Birlik Caddesi'ndeki İstanbul Simit Sarayı'nda birlikte çalışan C.S. ile ustası Baran Gündoğdu arasında çalan telefona bakma konusunda tartışma çıktı. Gündoğdu, çalan telefona bakmayan çırağı C.S.'ye küfür etti. 
     Kendisine küfredilmesine öfkelenen C.S. eline geçirdiği bir mermer parçasıyla ustasının başına arkadan vurdu. C.S., yere düşen ustasının başına bu kez demir çubukla darbeler indirdi. C.S. kaçarken, Baran Gündoğdu olay yerinde öldü. 
     C.S., bir süre sonra ustasını öldürdüğünü söyleyerek polise teslim oldu. Gündoğdu'nun cesedi fırında bulundu. Gece vardiyasına çalışmaya gelen diğer işçiler olayı duyunca şoke oldu. Olayla ilgili soruşturma sürüyor. 
     
</TEXT>
</DOC>
