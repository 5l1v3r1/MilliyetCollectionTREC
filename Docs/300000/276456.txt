<DOC>
<DOCNO> 276456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sondun23.html </URL>
<DATE> 2004/10/01/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Avrupa Birliği'nden Türkiye'ye serbest dolaşım yerine göçmen kartı 
</HEADLINE>
<TEXT>

     Metin Güneş CNN TÜRK 
The Economist dergisi, Türkiye’nin AB üyeliği konusundaki tartışmaların federalizm konusunda değil, daha karmaşık olan göçmenler konusunda yoğunlaştığını savundu. 
     Dünyanın en etkin güncel haber ve fikir dergilerinden olan The Economist, AB vatandaşlarının bir ülkeden diğerine seyahat etme özgürlüğüne sahip olduklarını ama bu özgürlüğün Türkiye’ye hemen tanınmayacağını ileri sürdü. 
     Bu özgürlüğün geçiş dönemi süresince geciktirleceğini vurgulayan The Economist, ancak Türkiye’ye karşı uygulanması planlanan bu kısıtlamanın sonsuza dek süremeyeceğini de ekledi. 
     
     Yükselişe geçen aşırı sağın varlığı 

     Türkiye’nin AB üyeliği aleyhindeki en güçlü seslerin Avusturya, Fransa ve Hollanda’dan yükseldiğine dikkat ceken dergi, bu ülkelerde önemli miktarlarda müslüman nüfus bulunduğuna ve buna karşı göçmen karşıtı politikaları nedeniyle yükselişe geçen aşırı sağın varlığına değiniyor. 
     
     "Komisyondaki görüş kombinasyonu güçlü" 

     Türkiye’nin üyeliğine karşı verilen mücadelenin bayrağını iki AB komiserinin taşıdığına ve bunlardan birinin Hollandalı diğerinin ise Avusturyalı olduğuna dikkat çeken The Economist, "komisyondaki olumlu görüş kombinasyonu, artı İngiltere, Fransa, Almanya ve İtalya liderlerinin desteği çok güçlü. Ama Türkiye ile görüşmelerin başlatılması, Türkiye’nin tam üye olacaği anlamına geliyor diye düşünmek de yanlış olabilir" ifadesine yer verdi. 
     
     "Avrupa'ya yeni ve zor bir unsur girdi" 

     Gazete ayrıca, "ama şimdi Avrupa’ya yeni ve önceden kestirilmesi zor bir unsur girdi. Bu unsur da çok önemli kararların referanduma götürülmesine karşı duyulan eğilim. Türkiye’nin AB üyelik treni önümüzdeki hafta istasyondan yola cıkacak ve büyük bir olasılıkla önümüzdeki yıl da yol almaya devam edecek. Ama, AB’li seçmenin eline el freni verme şansı da bu arada yükselecek" yorumunu yaptı. 
     
</TEXT>
</DOC>
