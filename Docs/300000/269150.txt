<DOC>
<DOCNO> 269150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/spor/ydilmen.html </URL>
<DATE> 2004/09/05/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Kötü oldu 
</HEADLINE>
<TEXT>



Futbolumuzda yeni bir heyecan başlamıştı. Bu heyecan Gürcistan maçında gereksiz bir şekilde panik getirdi. Uluslararası deneyimimiz fazla olmasına rağmen maçın başından sonuna kadar telaş içersindeydik. Dolayısıyla 3-4 pas üst üste yapamadık. Beklendiği gibi Gürcistan savunmaya gömülüp hata yapmamızı bekledi. Kazandığı duran toplarla da pozisyon aradı. 
Bizim hücumda tek şansımız vardı. Zaten ceza sahası önünde kapanan rakibimiz karşısında sürekli çizgiye çıkmamız lazımdı. Göbekten şişirdiğimiz toplar hep Gürcistan'ın lehine oldu. 4-2-3-1 gibi oyuna başladık. İki ön liberonun önünde oynayan solda Hasan, sağda Tuncay, Hakan'ın hemen arkasında Fatih dizilişi tahtada kaldı. Fatih, Hakan'ın yanına girdi. Tuncay ve Hasan da fazla çizgiden dışarı çıkmadı. Her şey Gürcistan'ın lehine gelişti. İkinci yarı attığımız gol de çizgiden gelen orta sonrasıydı. 
Golden sonra maç tam lehimize dönüşecekten, Gürcistan'ın riske girdiği bölümlerde on kişi kaldık. Ağır saha maçın devamında fizik olarak da düşmemize neden oldu. Kolay gözüken maçı, gereksiz panik ve gereksiz gerginlikler içerisinde hesapta olmayan puan kaybıyla bitirdik. İşte yanlışlarımız 
1 - Böylesine önemli maçın Trabzon gibi heyecanlı bir şehirde oynanması güzel de ancak aylar önce bu yerin belli olmasına rağmen böyle bir zemin düşündürücü. Tam bir puana gelen rakibin lehineydi. 
2 - Antrenörler kötü giden maçtan sonra sürekli eleştirilir. Kadro seçiminde, "şu niye oynamadı, bu niye girmedi, bu niye çıktı" gibi bir sürü tepkiyle karşılaşır. Bence Ersun Yanal'ın yaptığı tek ciddi hata vardı. Bu da skoru belirledi. Gökdeniz ile Hüseyin'in oyuna girişi ne kadar doğru ise Hakan Şükür'ün çıkması o kadar yanlıştı. Neden diyeceksiniz Çünkü Gürcistan takımı ilk yarıda iki tehlike yarattı. İkisi de duran top. 1-0 geride olan rakibe karşı kapanıyorsunuz ve yapacakları tek şey ölü toplarla pozisyon aramak. Ama siz takımın tek uzun oyuncusunu oyundan çıkarıyorsunuz. Hakan'dan sonraki şu isimlere dikkat Serkan, Nihat, Emre, Okan, Gökdeniz. Japon takımı gibi. Dolayısıyla teknik olarak en büyük hata buydu. 



</TEXT>
</DOC>
