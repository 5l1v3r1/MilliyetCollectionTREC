<DOC>
<DOCNO> 278336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sondun25.html </URL>
<DATE> 2004/10/08/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Bangladeş'te kadın futbol ligine karşı gösteri 
</HEADLINE>
<TEXT>

     Bangladeş'te yüzlerce muhafazakar, ülkede kurulan ilk kadın futbol ligini protesto etmek için gösteri düzenledi. 
     İslamcı Oluşum Hareketi başkan yardımcısı Mulan Abdürraşid, başkent Dakka'da toplanan 500 kadar göstericiye hitaben yaptığı konuşmada, ulusal spor konseyinin, ''şeytani'' kadın futbol liginden vazgeçilmemesi halinde süresiz olarak ''kuşatma altında'' tutulacağını söyledi. 
     Göstericiler, ''İslami olmayan eylemlere son verin, kadınlığın kutsallığını koruyun'' yazılı pankartlar taşıdılar. 
     Bangladeş Futbol Federasyonu ise bu tür gösterilerin gözlerini korkutmayacağı açıklamasını yaptı. 
     Federasyon, ligde maçların güvenlik önlemleri altında yapılacağını bildirdi. 
     Bangladeş'te kurulan ilk kadın futbol liginde maçlar, 4 Ekim'de başladı. 
     
</TEXT>
</DOC>
