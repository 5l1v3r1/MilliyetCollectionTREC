<DOC>
<DOCNO> 279482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonspo19.html </URL>
<DATE> 2004/10/12/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Arıboğan, Basketbol Federasyonu başkan adaylığını açıkladı... 
</HEADLINE>
<TEXT>

     Ülkerspor'un eski genel müdürü Lütfi Arıboğan, Türkiye Basketbol Federasyonu TBF başkanlığına aday olduğunu resmen açıkladı. 
     Ataköy'deki Crowne Plaza Otel'de düzenlediği basın toplantısında programı hakkında bilgi veren Arıboğan, Türk basketbolunun yeni bir bakış açısına, dinamizme, gelişime ve değişime ihtiyacı olduğunu belirterek, ''Başarı için değişmek zorundayız. Değişimin şart olduğunu düşündüğüm için adayım'' dedi. 
     Şeffaf ve dürüst bir yönetim yapısı oluşturacaklarını anlatan Lütfi Arıboğan, şöyle devam etti 
     ''TBF'nin tüm gelir ve giderleri yılda 2 defa uluslararası bir firma tarafından denetlenecek. Basketbolun tüm gelirlerinin öncelik kulüplerde olmak üzere hakem ve altyapı organizasyonları ile eğitim seferberliği benzeri kanallara adil bir şekilde dağıtılmasını sağlayacağız. Kulüplerimiz güçlendirilmeli. Federasyonu kulüplerimizin hizmetinde olacak bir felsefeyle yöneteceğiz. Avrupa'daki başarılı modellerin ülkemize uygun sentezleri yapılarak Kulüpler Lig Birliği'nin kurulması en öncelikli hedeflerimizden birisi. Kavga ve çekişmeye izin vermeyeceğiz, kulüplerimizle diyalog içinde olacağız. Hiçbir zaman Her şeyi biz biliriz gibi bir yanılgı içerisinde olmayacağız. Türk basketbolunun pazarlamasını kısa, orta ve uzun vadeli planlarla gerçekleştireceğiz. Son yıllarda en çok mağdur edilen hakem camiası hak ettikleri saygıyı gördükleri bir konuma gelecektir.'' 
     
     5 BİN KİŞİLİK YENİ SALON 
     Arıboğan, yakın bir gelecekte Taksim, Levent ya da Kadıköy gibi İstanbul'un merkezi bir yerinde 5 bin kişilik bir spor salonu yapmayı planladıklarını söyledi. 
     Lisanslı basketbolcu sayısının artırılması gerektiğini ifade eden Lütfi Arıboğan, şunları kaydetti 
     ''Lisanslı basketbolcu sayısı artmalı, Türkiye sathında yönetici ve antrenör yetişmeli. Birinci Lig düzeyinde basketbol Türkiye genelinde olmalı. Bayan basketbolu daha cazip hale gelmeli. Milli takımların ve kulüplerin uluslararası başarılarının kalıcı ve istikrarlı olmasının sağlanması en önemli hedeflerimizden biri.'' 
     
     SORULAR 
     Konuşmasının ardından basın mensuplarının sorularını yanıtlayan Lütfi Arıboğan, basketbolun sorunlarının son 4 yılda artarak büyüdüğünü dile getirerek, ''Türk basketbolu tıkanmış durumda. Sloganımız 7 gün 24 saat olmalı. Başka çıkış yolu yok'' dedi. 
     Bir gazetecinin ''Ülkerspor'dan geldiğiniz için Efes Pilsen'in endişeleri var. Bu konuda neler söyleyeceksiniz '' şeklindeki sorusu üzerine Arıboğan, ''Kimse kaygılanmasın, mutlak objektif olacağım. Bu benim için şeref ve haysiyet konusudur'' diye konuştu. 
     Lütfi Arıboğan, genel kurul ve seçimle ilgili ana statüyü federasyonun yapmasını kabul edemeyeceğini, bunu Gençlik ve Spor Genel Müdürlüğü'nün yapması gerektiğini, eğer federasyon hazırlarsa objektif olması için kriterlerin hepsinin Gençlik ve Spor Genel Müdürlüğü'nden geçmesi gerektiğini söyledi. 
     Arıboğan, bir soru üzerine özerklikle birlikte basketbolda vakfa ihtiyaç kalmadığını, vakıftaki çalışmalarla ilgili fazla bilgisi olmadığını kaydetti. 
     Lütfi Arıboğan, kendisinin seçilmesi halinde milli takım teknik heyetinin ve federasyon çalışanlarının görevlerine devam edeceğini ifade etti. 
     
</TEXT>
</DOC>
