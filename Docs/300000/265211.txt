<DOC>
<DOCNO> 265211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/yasam/axyas02.html </URL>
<DATE> 2004/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
4x4'lük TOZ 
</HEADLINE>
<TEXT>


Bilim adamlarına göre, ciplerin 'kaldırdığı tozlar', son 50 yılda 10 kat arttı ve küresel ısınmayı körükledi 

DIŞ HABERLER SERVİSİ 

İngiliz bilim adamları, çöllerde kullanılan ciplerin küresel ısınmaya yol açtığını belirledi. Oxford Üniversitesi'nden bir grup bilim adamı, atmosferde halen bulunan 3 milyar ton tozun, Afrika, Çin, Ortadoğu ve ABD'de büyük toz fırtınaları oluşturduğunu ortaya çıkardı. Prof. Andrew Goudie, buna, bahsi geçen çöllerde yaşayan insanların son 50 yılda 10 kat daha fazla kullanmaya başladığı ciplerin çöl yüzeyinde kaldırdığı toz partiküllerinin yol açtığını belirtti. 

Avrupa'yı da vurur 
Dünyada 1947 - 1999 yılları arasında yaşanan toz fırtınalarına dair verileri incelediklerini kaydeden Goudie, atmosferdeki toz partiküllerinin, güneş ışınlarının yerden yansımasını engelleyerek küresel ısınmayı körüklediğini, astım ve alerji hastalarını olumsuz etkilediğini, tarım arazilerinin verimliliğini azalttığını ve göl yataklarını kuruttuğunu vurguladı. Goudie, toz oranındaki artışın artmaya devam etmesi halinde, yakın gelecekte Avrupa'da da toz fırtınaları görüleceğini ifade etti. 


</TEXT>
</DOC>
