<DOC>
<DOCNO> 277892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/dunya/dun02.html </URL>
<DATE> 2004/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başka çare kalmadı' 
</HEADLINE>
<TEXT>


Verheugen, müzakerelere başlanmasının "ucu açık bir süreç" olmadığını belirterek, "Türkiye başarırsa üye olur" dedi 

GÜVEN ÖZALP Brüksel 


Avrupa Birliği Komisyonu'nun genişlemeden sorumlu üyesi Günter Verheugen, "Önümüzde 2 seçenek vardı. Ya evet diyecektik ya da henüz değil diyecektik. Türkiye, evet demekten başka çare bırakmadı. Çok hızlı ve kararlı hareket etti" dedi. 
Avrupa Parlamentosu'nda bir basın toplantısı düzenleyen Verheugen, Türkiye'de son yıllarda yaşanan süreci "son derece etkileyici" olarak tanımladı. Verheugen, bugüne kadar yapılanların AB'nin Türkiye'ye güvenilebileceğini gösterdiğini belirterek, "Herkesten yüzde yüz uygulama beklentisinde olsaydık 1 Mayıs'ta üye olan 10 ülke ve müzakereleri sürdüren diğer ikisiyle müzakerelere başlamamız söz konusu olmazdı" diye konuştu. 

'Şeffaf ve açık olduk' 
Tavsiye edilenin müzakere süreci olduğunu vurgulayan Verheugen, şöyle devam etti "Bu ucu açık bir süreç değil. Her müzakerenin sonucunu önceden kestirmek mümkün değil. Türkiye başarılı olursa üye olur. Başarısız olursa süreç tamamlanmaz." 
Son derece şeffaf ve açık bir yaklaşım benimsediklerini ifade eden Verheugen, "Bazı şeyleri Avrupa kamuoyunu karşınıza alarak yapamazsınız. Kontrol mekanizmamız bulunduğunu göstermemiz gerekiyordu" şeklinde konuştu. 
Göç konusunun abartılmamasını isteyen Günter Verheugen, Türk hükümetinin kısıtlamalardan haberdar olduğunu ve bu konuda sakınca görmediğini ifade etti. 

'Tarihi tutkuyu tanıdık' 

Avrupa Birliği Komisyonu Başkanı Romano Prodi, Türkiye'nin istenen standartlara ulaştığını söyledi. Türkiye'yle müzakerelere başlanmasını tavsiye eden AB Komisyonu, bu sabahki oturumun ardından Avrupa Parlamentosu üyeleri önünde de ter döktü. Prodi, "Avrupa'nın Türkiye'den korkmasının anlamı yok" dedi. 
Türkiye'nin katılımının, AB'nin karşılaşacağı güçlüklerden sadece biri olacağına dikkat çeken Prodi, Ankara'ya da "Komisyon, bugün olumlu bir yanıt vererek, Atatürk tarafından çizilen, Avrupa'nın kaderine ve değerlerine tam entegre olma yönündeki tarihi tutkunuzu tanımış oluyor" diye seslendi. 
Türkiye'nin gerçekleştirdiği reformlarla istenen Avrupa standartlarına ulaştığını söyleyen Prodi, tavsiye kararını da olumlu ve temkinli olarak tanımladı. Prodi, "Temkinli, çünkü uygulama alanında Türkiye ile AB ülkeleri arasındaki farkın giderilmesi için daha atılacak çok adım var" diye konuştu. 
Başarılı bir sonuca varmayı um-duklarını vurgulayan Prdoi, Avrupa kamuoyuna da da seslenerek şu mesajı verdi "Türkiye'den korkmaya gerek yok. Sizden sabır göstermenizi bekliyorum." 


</TEXT>
</DOC>
