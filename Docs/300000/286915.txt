<DOC>
<DOCNO> 286915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sonspo28.html </URL>
<DATE> 2004/11/07/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Fenerbahçeli Tuncay'dan Coupet'e mektup... 
</HEADLINE>
<TEXT>

     Fenerbahçeli futbolcu Tuncay Şanlı, Şampiyonlar Ligi'nde Olympique Lyon ile yaptıkları maçta kendisiyle girdiği mücadelede sakatlanan rakip takım kalecisi Gregory Coupet'ye üzüntüsünü anlatan bir mektup yazdı. 
     Lyon'da 3 Kasım Çarşamba günü yapılan maçın ikinci yarısında Tuncay ile girdiği pozisyonda sakatlanan Coupet'nin bir süre sahalardan uzak kalacağı açıklanmıştı. 
     Tuncay, 'geçmiş olsun' dileğini ilettiği mektubunda aynı zamanda Fransız oyuncuya, girdikleri mücadelede kasti bir hareket yapmadığını da vurguladı. 
     Sarı-lacivertli futbolcu, Fenerbahçe Kulübü'nün resmi internet sitesinde yayınlanan mektubunda, şu ifadeleri kullandı 
     ''Sakatlığınla ilgili bilgiler tarafıma ulaştıktan sonra bir kez daha üzüntü duyduğumu belirtmek isterim. Ancak şunu bilmelisin ki bu konuda kasten yapılmış hiçbir şey yok. Umarım en kısa sürede tekrar sahalara dönersin. Dualarım, İstanbul'da oynanacak Şampiyonlar Ligi finalinde senin de görev alman olacaktır. Kalpten sevgilerimle.'' 
     
</TEXT>
</DOC>
