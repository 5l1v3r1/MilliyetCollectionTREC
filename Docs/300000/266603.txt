<DOC>
<DOCNO> 266603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonsiy14.html </URL>
<DATE> 2004/08/26/ </DATE>
<TIME> 19.12 </TIME>
<AUTHOR>  </AUTHOR>
<HEADLINE>
Kutan "Enflasyonu düşüreceksiniz, ancak yatırımlar da durmayacak" 
</HEADLINE>
<TEXT>

     Saadet Partisi SP Genel Başkan Vekili Recai Kutan, ''Enflasyonu düşüreceksiniz, ancak yatırımlar da durmayacak, işsizlik artmayacak. Bütün bunların olması halinde enflasyon mücadelesi başarılı olur'' dedi. 
     Malatya'nın Darende İlçesi'ne bağlı Balaban Belediyesi'ni ziyaret eden Kutan, burada yaptığı konuşmada, ''Hükümet'in ekonomiyi IMF'ye, dış politikayı ise ABD ve AB'ye emanet ederek, ülkeyi sıkıntıya soktuğunu'' öne sürdü. 
     AK Parti Hükümeti'ni eleştiren Kutan, ''Ne olurdu şu Erbakan Hükümeti 2 yıl daha hizmet etseydi. Emin olun, şu anda yaşadığımız ekonomik sıkıntıların şu seviyede olması mümkün değildi ve yatırımlar iyice hızlanacaktı'' diye konuştu. 
     Vatandaşın cebinde para olmadığı için enflasyonun düştüğünü savunan Kutan, şöyle devam etti 
     ''Enflasyonu düşüreceksiniz, ancak yatırımlar da durmayacak, işsizlik artmayacak. Bütün bunların olması halinde enflasyon mücadelesi başarılı olur. Ama bunların umurunda değil ve işsizlik hala korkunç bir durumda.'' 
     
</TEXT>
</DOC>
