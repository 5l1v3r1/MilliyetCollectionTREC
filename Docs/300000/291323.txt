<DOC>
<DOCNO> 291323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/spor/spo15.html </URL>
<DATE> 2004/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Zeynel, Dünya Şampiyonu 

MEKSİKA'DA sona eren Dünya Karate Şampiyonası'nda 80 kiloda mücadele eden Zeynel Çelik, finalde Hollandalı rakibini yenerek, altın madalyanın sahibi oldu. Çelik, finalde rakibine ezici bir üstünlük kurarak 8 - 1'lik sonuçla zafere ulaştı. 75'te de Yavuz Karamollaoğlu bronzu yakaladı. 

Nihat Kahveci manşetlerde 

REAL Sociedad'ın, Athletic Bilbao'yu 3-2 yendiği maçta iki gol atarak takımını galibiyete taşıyan Nihat Kahveci'ye İspanyol basını geniş yer ayırdı. Bu sezon ilk kez haftanın karmasına seçilen milli oyuncu için gazeteler 5 üzerinden 5 notu verdi. Fox sports, Ronaldinho, Eto'o ve Nihat'ı haftanın yıldızları olarak seçti. 

Raul rekor peşinde 

REAL Madrid'in ünlü futbolcusu Raul'un, Avrupa kupalarında rekor kırmasına sadece bir gol kaldı. Bugüne kadar 93 maçta 48 gol atan Raul, bir gol daha attığı taktirde Real Madrid'in efsane ismi Di Stefano'nun rekorunu egale edecek. 

Alpay mutlu 

JAPONYA'NIN Urewa Reds Diamonds takımında ligin bitmesine iki hafta kala şampiyonluk yaşayan Alpay Özalan, futbol yaşamının en verimli dönemini yaşadığını söyledi. Alpay, "İlhan, Japonya'dan ayrılmakla hayatının hatasını yaptı. 80 küsur kez Ay-Yıldızlı formayı giymiş bir oyuncu olarak, en azından bir teşekkürü hak ettiğimi düşünüyorum" dedi. 

'Berlin'in füzesi Sinan Şamil Sam' 

ALMANYA'NIN başkenti Berlin'de yayınlanan B.Z gazetesi, Sinan Şamil Sam'ı "Berlin'in yeni füzesi" olarak nitelendirdi. Sinan'ın, Rus boksör Denis Bahtov'u nakavt ettiği maçın boks tarihinin "efsane karşılaşmaları" arasına girebileceğini savunan gazete, Sinan'ın "Şimdi hepsini istiyorum. Dünya şampiyonluğu için hazırım" şeklindeki sözlerine de yer verdi. 

En büyük Federer 

YILIN en başarılı sekiz raketinin katıldığı sezonun son büyük organizasyonu olan Masters Cup'ta mutlu sona İsviçreli Roger Federer ulaştı. Dünya klasmanının bir numaralı ismi, Lleyton Hewitt'i 6-3, 6-2 yenerek üst üste ikinci kez şampiyonluğu yakaladı. Bu yıl Wimbledon, ABD ve Avustralya Açık dahil 11. zaferin ulaşan Federer, 1.52 milyon dolarlık ödülün sahibi oldu. 


</TEXT>
</DOC>
