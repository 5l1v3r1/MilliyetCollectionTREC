<DOC>
<DOCNO> 288702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/yazar/bila.html </URL>
<DATE> 2004/11/14/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Adli kolluk tartışması 
</HEADLINE>
<TEXT>


Adalet Bakanlığı, ayrı bir adli kolluk oluşturulması için yasa çıkarılması çalışmalarını yürütüyor. Bu arada Meclis'te CMUK değişikliği komisyonda tartışılıyor. CMUK'ta yapılacak değişiklik maddelerinde adli kolluk kurumuna da atıflar yapılıyor. Bu da gösteriyor ki, Adalet Bakanlığı Adli Kolluk Yasası'nın çıkarılmasına kesin gözüyle bakıyor. 
Bu kurumun oluşturulması için Adalet Bakanlığı ve Dışişleri Bakanlığı uzmanlarının ortak çalışma girişimlerinde bulundukları ve düzenlemeyi Avrupa Birliği'nin bilgisine sunarak yürüttükleri biliniyor. 
Amaç, soruşturmaların daha hızlı yürütülmesi ve kolluk görevinin Adalet Bakanlığı'na, dolayısıyla doğrudan savcıya bağlı ayrı bir adli kolluk kurumu tarafından yerine getirilmesi... 
Bu düzenleme yasalaşınca polis ve jandarma yerine Adalet Bakanlığı bünyesindeki adli kolluk devreye girecek, sorgulama, delil toplama bu kurumun görevi olacak... 
Konu, Ekim 2004'te Adalet Bakanlığı, İçişleri Bakanlığı, Dışişleri Bakanlığı, Emniyet Genel Müdürlüğü yetkili ve uzmanlarının katıldığı bir toplantıda ele alınmış ve uzun tartışmalar yapılmıştı... 
Adalet Bakanlığı, itirazlara karşın, adli kolluk düzenlemesine ilişkin çalışmalarını sürdürüyor. 
Ancak, İçişleri Bakanlığı ve Emniyet Genel Müdürlüğü, böyle bir düzenlemeye ihtiyaç olmadığı düşüncesinde. Adalet Bakanlığı bünyesinde ayrı bir adli kolluk oluşturulmasının polis ve jandarmanın çalışmalarını olumsuz etkileyeceği ve bir görev - hizmet kargaşasına yol açacağı kanısında. Kolluk hizmetinin bir bütün içinde verilmesinin zorunlu olduğu görüşünü savunan Emniyet Genel Müdürlüğü yetkililerine göre, Avrupa Birliği ülkelerinde de hizmet bütünlüğü ilkesi geçerli. Fransa'da görülen adli kolluk uygulaması da, bugün Türkiye'de geçerli olan savcının emrinde polis ve jandarmanın adli kolluk işlevi görmesi biçiminde. Keza Belçika da ayrı adli kolluk uygulamasını pratikte çıkan sorunlar nedeniyle terk etmiş durumda. Diğer ülkelerde ise Türkiye'deki benzer bir sistem var. Emniyet Genel Müdürlüğü'ne göre, Adalet Bakanlığı'nın istediği adli kolluk kurumu aslında polis teşkilatının içinde zaten var. Örneğin kaçakçılık, terörle mücadele, kriminal laboratuvar teşkilatı fiilen adliyeyle çalışan, savcı ve hakimin gözetiminde adli kolluk hizmeti veren birimler. Kolluğun idari ve adli olarak bölünmesi, hizmet bütünlüğünü ve hızını olumsuz etkileyecek bir uygulama sonucunu doğurabilir. 
Emniyet Genel Müdürlüğü, uygulamada zaman kaybının önlenmesi için ayrı bir adli kolluk oluşturulması yerine savcı sayısının artırılması görüşünde... 
Adli kolluk konusunda henüz bakanlıklar ve ilgili kurumlar arasında bir görüş birliği sağlanmış gibi görünmüyor... 



</TEXT>
</DOC>
