<DOC>
<DOCNO> 257325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/soneko07.html </URL>
<DATE> 2004/07/22/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Özelleştirmede danışmanlar belli oluyor... 
</HEADLINE>
<TEXT>

     Türk Hava Yolları'nın THY halka arzında danışmanlık yapacak firma belli oldu. İş Yatırım, THY'nin halka arzında danışmanlık yapacak firma olarak belirlenirken, önümüzdeki hafta anlaşmanın imzalanması bekleniyor. 
     Edinilen bilgiye göre, THY'nin danışmanlık ihalesi için 10 firma ve konsorsiyum başvururken, ihaleyi İş Yatırım kazandı. 
     Danışman firmanın, THY'nin halka arzında değer tespiti ve halka arzın ne kadarının yabancı yatırımcı veya küçük yatırımcıya satılacağı gibi konularda hizmet vermesi planlanıyor. 
     
     TELEKOM'UN HUKUK DANIŞMANI DA BELLİ OLDU 
     Bu arada, Türk Telekom'un hukuk danışmanlığı ihalesini Cerrahoğlu Hukuk Bürosu kazanırken, şirket ile görüşmelerin sürdüğü, önümüzdeki hafta anlaşma sağlanması durumunda sözleşmenin imzalanacağı belirtiliyor. 
     Telekom'un finansal danışmanlık ihalesinde ise teklifler alınırken, ay sonuna kadar danışman firmanın seçiminin yapılması bekleniyor. 
     
     ÖZELLEŞTİRMEDE DİĞER DANIŞMANLIK İHALELERİ 
     Öte yandan, özelleştirme kapsamındaki diğer kuruluşlarda da danışmanlık hizmeti için açılan ihalelerde sona geliniyor. 
     Bu kapsamda, TEDAŞ'ın özelleştirilmesine ilişkin danışmanlık ihalesinde son teklif verme tarihi 2 gün daha uzatılarak 28 Temmuz'a çekildi. TEDAŞ'ın özelleştirmesine danışmanlık yapacak firmanın Ağustos ayının ilk yarısında belli olması bekleniyor. 
     Petkim'in özelleştirilmesi için tutulacak danışman firma içinde tekliflerin Ağustos başında alınması ve önümüzdeki ayın ortalarında firmanın seçilmesi hedefleniyor. 
     
</TEXT>
</DOC>
