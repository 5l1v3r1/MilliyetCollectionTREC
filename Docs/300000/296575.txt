<DOC>
<DOCNO> 296575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/soneko47.html </URL>
<DATE> 2004/12/10/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Yıl sonu TEFE beklentisi yüzde 12.6'ya çıktı... 
</HEADLINE>
<TEXT>

     Merkez Bankası tarafından düzenlenen İktisadi Yönelim Anketi Kasım ayı genel değerlendirmesine göre, katılımcıların öngördükleri yıl sonu toptan eşya fiyatları TEFE enflasyonu beklentisi, Kasım ayında geçen aya göre 0,5 puan yükselerek yüzde 12.6'ya çıktı. 
     Merkez Bankası tarafından düzenlenen ve Kasım ayında sanayi sektöründe faaliyet gösteren 420 özel firma yöneticisinin katıldığı İktisadi Yönelim Anketi sonuçları açıklandı. 
     Buna göre, gelecek üç aylık dönemdeki TEFE enflasyonu azalış beklentilerinin mevsimsellikten arındırıldığında, geçen aylardaki azalış yönündeki seyrini önemli bir oranda zayıflayarak da olsa sürdürdü. Gelecek on iki aylık dönemdeki Tefe enflasyonu beklentileri ise 0.1 puan yükselerek yüzde 11 oldu. 
     İç talebe ilişkin göstergelere bakıldığında, hem iç piyasadan alınan yeni sipariş miktarı hem de iç pazara satılmış olan mal hacmi son üç ay eğilimleri, geçen aya oranla büyük ölçüde geriledi, bu iki göstergeye ait gelecek dönem beklentileri ise genel olarak geçen aylardaki yüksek seviyesini korudu. Mamul mal stokları geçen aya kıyasla bir miktar artarken, kapasite kullanım eğilimi, daha fazla kapasite ile çalıştıklarını belirtenlerin lehine olan geçen ayki denge Kasım ayında da zayıflayarak devam etti. 
     Üretime ilişkin göstergelere bakıldığında, son üç ay değerlendirmelerinin yukarı yönlü seyrine önemli oranda zayıflayarak da olsa devam ettiği, gelecek üç aya ilişkin olumlu beklentilerin zise yaklaşık olarak korunduğu görüldü. 
     Katılımcıların genel gidişat konusundaki olumlu görüşleri geçen aya oranla belirgin şekilde gerilerken, bu gerilemenin büyük ölçüde daha iyimser olanların ''aynı'' cevabını vermesinden kaynaklandığı gözlendi. 
     Buna göre, katılımcıların yüzde 25'i içinde bulunduğu sanayi dalı hakkında bir ay öncesine oranla daha iyimser, yüzde 7.6'sı ise daha kötümser olduğu görüldü. 
     
</TEXT>
</DOC>
