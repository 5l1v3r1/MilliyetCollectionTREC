<DOC>
<DOCNO> 286488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sontur38.html </URL>
<DATE> 2004/11/05/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Madımak katliamı sanığı, yeni TCK ile tahliye oldu... 
</HEADLINE>
<TEXT>

     Yeni Türk Ceza Kanunu'nda TCK lehlerine düzenleme bulunan ve ''infazın durdurulması'' istemiyle Cumhuriyet Savcılığı'na başvuran hükümlülerden, Sivas'ta Madımak Oteli yangını sanıklarından Ali Teke'nin tahliye edildiği bildirildi. 
     AA muhabirinin aldığı bilgiye göre, Resmi Gazete'de yayımlanan ve 1 Nisan 2005 tarihinde yürürlüğe girecek olan Yeni TCK'da lehlerine düzenleme olan hükümlülerin, ''infazın durdurulması'' istemiyle ilgili başvuruları üzerine incelenen dosyalarla ilgili tahliyeler sürüyor. 
     Sivas olayları hükümlüsü Ali Teke'nin de infazının durdurulması istemiyle başvurduğu, dosyasını inceleyen mahkeme tarafından da tahliyesine karar verildiği bildirildi. 
     Teke'nin, tutulduğu Sivas E Tipi Kapalı Cezaevi'nden tahliye edildiği belirtildi. 
     E Tipi Cezaevi'nden, bugüne kadar infazın durdurulması istemiyle başvuran yaklaşık 50 kişinin tahliye edildiği öğrenildi. 
     Sivas'ta, 2 Temmuz 1993'te meydana gelen Madımak Oteli yangınında 37 kişi hayatını kaybetmişti. 
     
</TEXT>
</DOC>
