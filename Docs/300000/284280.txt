<DOC>
<DOCNO> 284280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/spor/ygokberk.html </URL>
<DATE> 2004/10/29/ </DATE>
<TIME>  </TIME>
<AUTHOR> Bilgin GÖKBERK  </AUTHOR>
<HEADLINE>
All the President's Men 
</HEADLINE>
<TEXT>



Basketbol Federasyonu Genel Koordinatörü Ali Özsoy ve Milli Takımlar Menajeri Doğan Hakyemez, yayından bir saat önce "Katılırız" dedikleri Abdi İpekçi'den canlı canlı yayınladığımız son Pivot'a hem katılmadan Abdi İpekçi'den ayrıldılar hem de nedense "Katılamayacağız" bile demeden. 
Hele bir de bizim Pivot'un çok sempatik ve çok minik asistanı Aysun, hakemleri "Şu uzun boylu adam" Emir Turam yayına göndermiyor demez mi. 
"Kuşlar"dan da sana bana tavır var diye haber gelince. 
Evet, her seçim öncesinde olduğu gibi belli ki yine paranoya içerisinde bizim president ve adamları. Her ne kadar Doğan "Valla billa tavır mavır yok" dediyse de telefonda. 

Bu kafa yine o kafa 
Hadi Turgay Demirel bir Federasyon Başkanı ve karşısında ilk defa ciddi, güçlü ve hakiki bir aday var Lütfi Arıboğan . Onun tavrı bir seçim öncesi stratejisidir diye hoş görülebilir. Ayrıca çok sık eleştirdiğimiz Demirel'in tavrı eğer varsa haklı olmasa da saygıyla karşılanabilir. 
Ama Ali Özsoy tavır alsa ne olur almasa ne olur, Allah Aşkına. Ateş olsa Ali kadar yer yakar. Ona Federasyon'daki görevi sebebiyle, Türkiye'nin en uzun süredir devam eden, en istikrarlı ve en çok seyredilen basketbol programlarından biri olan Pivot'ta üç - beş laf etme imkanı vermiştik gerek yoktu da . Kendisi bilir. 
Doğan'a gelince o bir profesyonel. Seçim, Arıboğan ve Demirel arasında. Üstelik Arıboğan "Eğer kazanırsam milli takımın menajerini ve teknik sorumlusunu değiştirmeyeceğim" diyor. Yani en huzurlu ve en soğukkanlı onun olması lazım. Yayına, söz verdiği halde katılmaması da "profesyonelliğine" yakışmadı. Başka bir profesyoneli beni canlı yayında "zor" a sokması da tabii "fairplay" değildi. 
Ve Demirel Pivot'un tarihinde iki hafta üst üste Pivot'a çıkan 2 kişiden biriydi, yanlış hatırlamıyorsam Diğeri de Aydın Örs idi . Basketbolun her kesiminden eleştiri alan Demirel'e en eleştirildiği dönemde iki hafta "icraatın içinden" yaptırmıştık. Çok da eleştirilmiştik Cevap hakkı vardı President'in ve kullandırmıştık. Hatta bazı akılsızlar Turgay'cı olduğumu bile söylemişlerdi. Ne biçim bir Turgay'cıysam ben... 
Son seçimlerden önce "Demirel'in karşısına kim çıkarsa 'O' diye düşünüyordum, ama Demirel'in karşısına itilen basketbolcu ve de profesör sevgili Nur abi Danışment 'in saygın isminden faydalanılarak etrafında oluşturulan şer cephesini görünce herşeye rağmen Turgay Demirel demek zorunda kalmıştım" demiştim ve de üstelik bunları Ercan'ın Taner yönettiği "basketbol family" nin de bulunduğu ve de Demirel'in de olduğu bir televizyon programında da açık açık hatta açık saçık demiştim. Demirel'in hoşuna gitmişti tabii o zaman. Demirel devam etsin demiştim ya gerisi de önemli değildi ki. 

Kraldan çok kralcılar 
Tarafsızım diyene, o "dün"lerde taraf olun diyordu the president, basketbolun tarafında olun, benim tarafımda olun... 
Evet yine bir seçim var ve onun karşısında bu sefer hakiki bir aday Lütfi Arıboğan bir de "şer cephesi"nin en "anti - Turgaycı"larından erkekçe ortaya çıkıp kazanamayacağını bile bile aday olan Mahmut Kuleyin var belki de son anda çekilecek . 
Kuleyin'i nasıl olsa yerim diyen Basketbolumuzun President'i, Arıboğan'ın adaylığından tedirgin belli ki. Tabii adamları da. 
Ve hakemleri yayına göndermeyen Emir Turam tabii. President'i gibi o da, taaa Alman Lisesi'nden arkadaşım. Bilgili, tahsilli, kültürlü ve de kibar biri, ama onca kariyerini "bir adamın adamı" olarak yok eden de biri. Yazık, O'na Onun için sadece bir cümle "Emir, Bilgin'e küsmüş de Bilgin'in haberi yok". 
Made in Ben bağlayalım 
Ah o "President'den çok presidentçilerden" çektiğim yok mu. 

HODRİ PİVOT 

Sayın Demirel, Sayın Arıboğan ve Sayın Kuleyin 
Müsait olduğunuz "pazar"lardan birinde sizleri önce tek tek sonra üçünüzü bir arada CNN Türk'deki Pivot'ta ağırlamak istiyoruz. 
Yani, istediğiniz Pazar Pivot sizlerin. Evet Hodri Pivot. 

BİLGİN'DEN 

Tek tek hepsine "aşık" olduğum o Toscana köylerini, sık sık "aşşşk"landığım o Napoli koylarını ve de "ev"lendiğim Roma'yı yine özlüyorum yavaş yavaş, hatta hızlı hızlı. 
Hadi hayırlısı. 

Manşetlerin dili olsa 

Milliyet gibi bir gazetenin, imanlı imansız tartışmalarının yaşandığı Kore - Japonya'daki Dünya Kupası'nın en hararetli günlerinde Senegal maçındaki İlhan Mansız'ın attığı altın golden sonra "Senegal'in hakkından İ.Mansız geldi" diye birinci sayfasından attığı o olağanüstü anlamlı manşet, öyle "cuk" oturdu ki, kimse "gık" ını bile çıkaramadı. Hatta "onlar" bile "gık" ını çıkaramadı. Konu oldukça hassastı ve kimse bulaşmak istemiyordu. 
Ama o manşetin arkasından kimse gelmedi. Milliyet yalnız kaldı. En tuhafı da kamuoyu da nedense "gık"ını çıkarmadı. 
Golü İ.Mansız atmıştı, evet. 
Atan "imansız" mıydı peki Hayır. 
"Biz" imansızmıyız peki Hayır. 
Eeee. 

Ne değişti ki 
Evet, imanlı, imansız tartışması en az şike kadar önemliydi. Ama hiç tartışılmadı bile. Korkarım MİLLİYET'in şike manşetlerini de aynı son bekliyor. 

Milan 
Milan'ın küme düşürüldüğü günlerde İtalya'daydım. Golleri yiyen Enrico Albertosi idi. Galiba Sinyor Abi benim tanıdığım Albertosi şike yapmaz diye bir yazı yazmıştı. Sinyor Abi, belki Enrico'yu iyi tanıyordu, ama İtalya'yı iyi tanımıyordu. Güneri Cıvaoğlu'nun 28 Ekim Milliyet'in köşesinde yazdığı gibi İtalya'da "Her işin içinde mafya vardı. Siyasetle derin devlet iç içeydi. Kurumsaldı". 
Uzatmayalım. 
Bir başka "Köyün Delisi'nde" belki Milan'dan girip, bir yerlerden çıkarız . 
Sonra "Totonero" skandalından dolayı 4 yıl ceza aldı aynı Albertosi. Milan da küme düşürüldü. 
Evet, bugünlük bu kadar. 
Güneri Cıvaoğlu'nun aynı tarihli yazısında söyledikleri ile de bağlayalım "Bu pislik Başbakan'ın siyasi ağırlığı ve kararlılığı olmadan temizlenemez". 
Uzatmaya da gerek yok zaten. 

SERİ İLANLAR 
Pazartesi - Çarşamba 09.30 - 10.00 Radyo D'de 
Cuma'ları ise Milliyet'teyiz Başka şubemiz yoktur. 
İmza Köyün Delisi 




</TEXT>
</DOC>
