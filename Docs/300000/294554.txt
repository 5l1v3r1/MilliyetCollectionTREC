<DOC>
<DOCNO> 294554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sontur24.html </URL>
<DATE> 2004/12/03/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Düğün magandası, suç makinesi çıktı 
</HEADLINE>
<TEXT>

     Ferhat DERVİŞOĞLU REYHANLI Hatay , DHA 

Hatay'ın Reyhanlı İlçesi'nde bir arkadaşının düğününe katılan Şanlıurfalı 32 yaşındaki Mustafa Batmaz, düğünde havaya kurşun sıktığı için polisler tarafından yakalanınca, 2 yıl önce eşi Ayşe Batmaz'ı öldürüp kaçtığı, bir yolcu otobüsünden altın çaldığı ve sahte kimlikle otomobil sattığı ortaya çıktı. 
     Reyhanlı Emniyet Müdürlüğü ekipleri, düğünde kurşun sıktığı için şikayet edilen Mustafa Batmaz'ı arkadaşının evinde yakaladı. Gözaltına alınan Batmaz'ın Emniyet Müdürlüğü'ndeki sorgusu sırasında, 2 yıl önce memleketi Şanlıurfa'da henüz bilinmeyen bir nedenle eşi Ayşe Batmaz'ı tabancayla vurarak öldürdüğü ve gıyabi tutuklama kararı ile arandığı ortaya çıktı. Eşini yanlışlıkla öldürdüğünü itiraf eden Batmaz, sürekli kaçtığını, değişik yerlerde barındığını söyledi. Geçen yıl İstanbul'dan Şanlıurfa'ya giden bir yolcu otobüsünde bulunan yolculardan 10 kilo altın çaldığını da itiraf eden Mustafa Batmaz, yıllar önce öldüğü belirlenen Mehmet Kırğıl adına düzenlediği sahte kimlikle dolaştığını belirtti. Batmaz'ın çaldığı otomobili sahte kimlikle sattığı da ortaya çıktı. 
     Batmaz ile birlikte kaçak olduğu süre içinde kendisine yardım eden kardeşi İsmail Batmaz, arkadaşları Salih Türkmen ve Suphi Doğruer gözaltına alındı. Olayla ilgili soruşturma sürdürülüyor. 
     
</TEXT>
</DOC>
