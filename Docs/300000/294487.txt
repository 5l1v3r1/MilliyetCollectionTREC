<DOC>
<DOCNO> 294487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonsiy21.html </URL>
<DATE> 2004/12/03/ </DATE>
<TIME> 21.33 </TIME>
<AUTHOR>  </AUTHOR>
<HEADLINE>
Kıbrıs toplantısı... Kıbrıs'ta tam çözüm olursa tanınacak 
</HEADLINE>
<TEXT>

     Başbakanlık'ta yapılan Kıbrıs toplantısında, Türkiye ve KKTC'nin, Güney Kıbrıs Rum Yönetimi'nin tanınması konusunun, ancak BM Genel Sekreteri'nin iyi niyet misyonu çerçevesinde varılacak kapsamlı çözümün bir parçası ve sonucu olarak görüldüğünü teyit ettikleri öğrenildi. 
     Toplantı hakkında bilgi veren Başbakanlık kaynakları, Kıbrıs konusunun, AB boyutu da dahil olmak üzere çeşitli veçheleriyle ele alındığını ve genel bir değerlendirme yapıldığını söylediler. 
     Toplantının bugüne kadar yapılmakta olan mutat görüşmelerin devamı niteliğinde olduğunu ve bundan sonra da sürdürülecek istişarelerin bir parçasını teşkil ettiğini ifade eden kaynaklar, Türkiye ile KKTC arasındaki görüş birliği ve dayanışmanın birkez daha teyit edildiğini belirttiler. 
     Kaynaklar, ''bu çerçevede Türkiye ve KKTC'nin, son günlerde kamuoyunda sıkça gündeme getirilen tanıma konusunun, ancak BM Genel Sekreteri'nin iyi niyet misyonu çerçevesinde varılacak kapsamlı çözümün bir parçası ve sonucu olarak görüldüğünü birkez daha teyit ettiklerini'' kaydettiler. Başbakanlık kaynakları, ''bu doğrultuda gerek Türkiye, gerekse KKTC'nin, kapsamlı çözüm için aktif bir tavır izleyeceklerini'' söylediler. 
     ''Son zamanlarda, Kıbrıs ile ilgili konuşulabilecek tek konunun Rumların Türkiye tarafından tanınmasıymış gibi bir hava estirildiğine'' dikkati çeken kaynaklar, ''oysa Kıbrıs meselesinin, bugüne kadar izlediği süreçten de görüleceği üzere sadece bundan ibaret olmadığını'' belirttiler. 
     ''Kıbrıs konusunun sanki hiç geçmişi yokmuş, bugün ortaya çıkmış bir tanınma meselesinden ibaretmiş'' gibi söylemlerin yanlış olduğunu kaydeden kaynaklar, bu konunun kapsamlı bir çözüme ihtiyaç duyduğunu, bu durumun hem BM, hem AB tarafından da zamanında kabul edildiğini hatırlattılar. 
     Kaynaklar, ''Şimdi bütün bunlar hiç olmamış gibi davranıp, meseleyi Türkiye'nin Rumları tanıması boyutuna indirgemenin yanlış olduğunu'' belirterek, kapsamlı bir çözümden önce tanımanın söz konusu olamayacağını da ifade ettiler. 
     
</TEXT>
</DOC>
