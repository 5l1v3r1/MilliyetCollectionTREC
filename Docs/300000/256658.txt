<DOC>
<DOCNO> 256658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/ekonomi/eko08.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Halis Toprak Kurban olayım böyle hortumcuya 
</HEADLINE>
<TEXT>


Toprak, kendisine hortumcu denildiğine değinerek, "Almanya veya Japonya'da olsam şilt verirlerdi" dedi 

NEZİH GÜROL İstanbul 

Toprakbank'ı zarara uğrattığı iddiasıyla yargılanan Halis Toprak, kendisine 'hortumcu' denildiğine değinerek, "Kurban olayım böyle hortumcuya. Yaptığım yatırımlarla Almanya ve Japonya'da olsam bana üç şilt verirlerdi" dedi. 
İstanbul 8. Ağır Ceza Mahkemesi'nde görülen davada aralarında Toprak ile oğlu Ahmet Toprak'ın da bulunduğu 17 sanık hazır bulundu. Mahkeme Başkanı Mustafa Akın, varlığı belirsiz bir şirket aracılığı ile Toprak Holding sermaye ortaklarına 200 milyon dolar aktarıldığının iddia edildiğini söyleyerek sanıklardan savunmalarını istedi. 
Halis Toprak, Toprakbank hakim hissedarı olsa da olay tarihinde Yönetim Kurulu'nda dahi olmadığını öne sürerek suçlamaları reddetti. İfadelerini veren sanıkların vareste tutulmalarına karar verilerek duruşma ertelendi. 

Yurtbank dosyası bilirkişide 
Öte yandan Yurtbank'ı zarara uğrattıkları gerekçesiyle İstanbul 8. Ağır Ceza Mahkemesi'nde devam eden ve aralarında bankanın eski patronu Ali Avni Balkaner'in de bulunduğu 53 sanığın yargılandığı dava dosyası zararın tespiti için üçüncü kez bilirkişiye gönderildi. 


</TEXT>
</DOC>
