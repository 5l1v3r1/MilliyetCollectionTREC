<DOC>
<DOCNO> 274402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/ekonomi/eko01.html </URL>
<DATE> 2004/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakandan, sağlıkta ortak yatırım çağrısı 
</HEADLINE>
<TEXT>


EKONOMİ SERVİSİ 

Sağlık Bakanı Recep Akdağ kamu - özel ortaklığı yöntemiyle Türkiye'ye yeni sağlık tesisleri kazandırılabileceğini söyledi. 
Türk Sanayicileri ve İşadamları Derneği'nin TÜSİAD "Sağlık Reformu Yolunda Uygulanabilir Çözüm Önerileri" raporunun tanıtım toplantısında konuşan Akdağ, Hazine ile bu model üzerinde çalıştıklarını belirterek, "Sağlık yatırımlarına bütçeden fazla pay ayıramıyoruz. Oysa hastanelerin büyük çoğunluğu eskimiş durumda. Hizmet verme mantığı da eski. Yeni hastaneler yapmak zorundayız" dedi. 
TÜSİAD Başkanı Ömer Sabancı ise raporun karar vericilere yol gösterici olmasını diledi. TÜSİAD Yönetim Kurulu Üyesi ve Sosyal İşler Komisyonu Başkanı Arzuhan Yalçındağ da 2001'de başladıkları projenin sağlık konusunda bugüne ve geleceğe ışık tutacak çok önemli bir rapora dönüştüğünü belirtti. 
Johns Hopkins Üniversitesi Bloomberg Halk Sağlığı Okulu Öğretim üyeleri tarafından hazırlanan raporda, sağlık sistemi için ücrete dayalı zorunlu prim ödemesi ve ek olarak genel vergi gelirlerinden yapılan devlet desteğinin birlikte olduğu finansman modeli önerildi. 




</TEXT>
</DOC>
