<DOC>
<DOCNO> 297306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonspo15.html </URL>
<DATE> 2004/12/13/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Denizlispor'da Gençlerbirliği galibiyetinin sevinci yaşanıyor... 
</HEADLINE>
<TEXT>

     Denizlispor Profesyonel Futbol Şubesi Başkanı Turgut Dalaman, Gençlerbirliği maçındaki futbolu sürdürmeleri durumunda, ligde ilk 4 dışında kalmayacaklarını söyledi. 
     Ankara deplasmanında 1. Süper Lig'in güçlü takımlarından Gençlerbirliği karşısında iyi bir futbol sergilediklerini ifade eden Dalaman, bunun karşılığını 3 gol ve 3 puanla alarak puan cetvelindeki yerlerini koruduklarını belirtti. 
     Uzun bir aradan sonra futbolcuların istekli ve arzulu bir şekilde mücadele etmelerinin sevindirici olduğunu kaydeden Dalaman, ''Teknik heyetimizi ve futbolcularımızı, elde edilen 3-1'lik galibiyet nedeniyle kutluyoruz. Sergilenen oyundan memnunuz. Gençlerbirliği maçındaki futbolumuzu sürdürürsek, ligde ilk 4'ten aşağıya inmeyiz'' dedi. 
     Gençlerbirliği maçında golünü attıktan kısa bir süre sonra oyundan alınan Ömer Rıza ile ilgili bir soruyu da yanıtlayan Dalaman, ''Bu futbolcumuz sakatlanmadı. Bu hafta oynayacağımız Galatasaray maçı düşünülerek oyundan alındı. Zaten sakatlıktan yeni kurtuldu. Hocamız daha fazla zorlamak istememiş olabilir'' diye konuştu. 
     Öte yandan, bu sezon deplasmandaki 3. galibiyetini alan yeşil- siyahlı futbolculara 4'er milyar lira prim verilecek. 
     
</TEXT>
</DOC>
