<DOC>
<DOCNO> 273172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sontur18.html </URL>
<DATE> 2004/09/19/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Anayasa Mahkemesi, RTÜK Yasası'nı görüşmeye yarın devam edecek 
</HEADLINE>
<TEXT>

     Anayasa Mahkemesi, RTÜK Yasası'nda değişiklik yapan 4756 sayılı Yasa'nın bazı hükümlerinin iptal istemini yarın görüşmeye devam edecek. 
     Anayasa Mahkemesi Heyeti, Cumhurbaşkanı Ahmet Necdet Sezer ile AK Parti, Saadet Partisi, DSP, MHP, Toplumcu Demokratik Parti TDP ve bağımsızlardan oluşan 119 ile MHP, AK Parti, Saadet Partisi, BBP, TDP ve bağımsızlardan oluşan 111 milletvekilinin, yasanın kısmen iptali istemiyle ayrı ayrı açtıkları 3 davayı birleştirmişti. 
     Çalışmalarına geçen hafta başlayan ancak tamamlayamayan Anayasa Mahkemesi Heyeti, davayı esastan görüşmeye yarın saat 10.00'da devam edecek. 
     Yasanın iptali istenen hükümleri şöyle 
     ''- Radyo, televizyon ve veri yayınlarında, ''toplumda nefret duyguları oluşturan'', ''korku salacak'', ''karamsarlık, umutsuzluk, kargaşa ve şiddet eğilimlerini körükleyici'' yayın yapılmamasını düzenleyen hükümler. 
     - RTÜK üyelerinin seçimini düzenleyen madde. 
     - RTÜK'ü Başbakanlık Yüksek Denetleme Kurulu'nun denetimine tabi kılan hüküm. 
     - RTÜK'ün, öngördüğü yükümlülüklerini yerine getirmeyen, izin şartlarını ihlal eden, yayın ilkelerine ve yasada belirtilen diğer esaslara aykırı yayın yapan radyo ve televizyon kuruluşlarına uyguladığı idari para cezasını, üst kurulun gelirleri arasında sayan hüküm. 
     - Telekomünikasyon Kurumu'nun yükümlüğünü düzenleyen madde. 
     - Cevap ve düzeltmeye ilişkin yayını yapmayan veya karara uygun yayın yapmayan veya geciktiren kuruluşa para, yayın yasağı veya yayın izni iptali cezaları öngören hüküm. 
     - RTÜK Yasası'ndaki, gerçek ve tüzel kişilerin ilgili yayın kuruluşuna karşı tazminat davası açma hakkını içeren maddede yer alan tazminatın miktarının 10 milyar liradan az olamayacağı hükmü ile bu maddeye göre açılacak tazminat davalarında hakimin tensip kararı ile birlikte bilirkişiyi tayin etmesini öngören hüküm. 
     - Radyo ve televizyon yayın izni verilen veya verilecek anonim şirketlerin hisse oranları ve şirket yapısıyla ilgili uyulması gereken hükümleri içeren madde. 
     - Radyo ve televizyon kuruluşlarının yayınlarında belli oran ve saatlerde eğitim, kültür, Türk halk ve sanat müziği programlarına yer vermelerini düzenleyen madde. 
     - RTÜK'ün öngördüğü yükümlülükleri yerine getirmeyen, izin şartlarını ihlal eden, yayın ilkelerine ve yasada belirtilen diğer esaslara aykırı yayın yapan radyo ve televizyon kuruluşlarına verdiği cezaları düzenleyen madde. 
     - ''Türkiye Cumhuriyeti Devleti'nin varlık ve bağımsızlığına, devletin ülkesi ve milletiyle bölünmez bütünlüğüne, Atatürk ilke ve inkılaplarına aykırı yayın yapılmaması'', ''Toplumu şiddete, teröre, etnik ayrımcılığa sevk eden veya halkı sınıf, ırk, dil, din, mezhep ve bölge farkı gözeterek kin ve düşmanlığa tahrik eden veya toplumda nefret duyguları oluşturan yayınlara imkan verilmemesi'' ve ''Yayıncılığın, gerek yayın organı, gerekse hisse sahipleri ve üçüncü derece dahil olmak üzere üçüncü dereceye kadar kan ve sıhri hısımları veya bir başka gerçek veya tüzel kişinin haksız çıkarları doğrultusunda kullanılmaması'' ilkelerine aykırı yayın yapılması halinde uyarı yapılmadan kurumun yayınının bir ay süreyle durdurulacağını, ihlalin tekrarı halinde süresiz durdurulacağını ve yayın lisans izninin iptal edileceğini düzenleyen madde. 
     - Ulusal ve bölgesel frekans planlamaları yaptırmayı RTÜK'ün görev ve yetkileri arasında sayan hükmü yürürlükten kaldıran madde. 
     - TRT'nin yasada öngörülen yayın ilke ve esaslarına uygun yayın yapmasını, yayın ilke ve esaslarının ihlali halinde RTÜK'çe uyarılmasını öngören hükmü yürürlükten kaldıran düzenleme. 
     - 5680 sayılı Basın Yasası'na göre, basın yoluyla işlenen suçlarda sorumluluğu düzenleyen hüküm. 
     - Basın yoluyla işlenen suçlarda verilecek tazminat miktarının 10 milyar liradan az olmayacağına yönelik hüküm ile bilirkişi tayinini zorunlu kılan düzenleme. 
     - Basılmış eserde, yayın yerini, yılını, yayınlayanın adını ve işyerini göstermeyen sorumluları ile gerçeğe aykırı gösterenlere verilecek para cezalarını düzenleyen hüküm. 
     - Basın Yasası'ndaki para cezalarının miktarını artıran madde.'' 
     
</TEXT>
</DOC>
