<DOC>
<DOCNO> 254881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sontur21.html </URL>
<DATE> 2004/07/12/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Gaziantep'te içme suyuna kanalizasyon karıştı 
</HEADLINE>
<TEXT>

     Gaziantep'in Oğuzeli İlçesi'nde, Kırkgöz kaynağından alınan içme suyuna, kanalizasyonun karıştığı belirlendi. 
     İl Sağlık Müdürü Yusuf Ziya Yıldırım, AA muhabirine yaptığı açıklamada, Oğuzeli İlçesi'ne bağlı Sazgın Köyü yakınındaki Kırkgöz su kaynağına kanalizasyon suyunun karıştığını belirterek, suyun kullanılmaması için vatandaşları sürekli uyardıklarını söyledi. 
     Kanalizasyon karışan suyu içenlerin ciddi bulaşıcı hastalıklara yakalanabileceklerine dikkat çeken Yıldırım, bunun için vatandaşları cami hoparlörleri ve ambulanslar aracılığıyla uyardıklarını belirtti. 
     Sağlık Müdürlüğü'nün uyarısı üzerine, köylere yöredeki başka bir kaynaktan su temin edilmesi için çalışma başlatıldığı öğrenildi. 
     Yetkililer, yarın akşama kadar köylere temiz su temin edeceklerini ifade ettiler. 
     Bu arada, içme suyuna kanalizasyonun nereden karıştığının belirlenmesi için çalışma başlatıldı. 
     
</TEXT>
</DOC>
