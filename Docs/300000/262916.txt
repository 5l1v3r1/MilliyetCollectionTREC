<DOC>
<DOCNO> 262916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur60.html </URL>
<DATE> 2004/08/12/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Başkent Ekspresi Makinisti Asıl hata Adapazarı trenindedir 
</HEADLINE>
<TEXT>

     Tavşancıl'da dün meydana gelen tren kazasının ardından yaralı olarak kaldırıldığı hastanede tedavisi süren Başkent Ekspresi'nin makinistlerinden Hasan Yücedağ, jandarmaya verdiği ilk ifadesinde, kaza öncesi sinyalizasyon sisteminde kendilerine yeşil ışık yandığı iddiasını tekrarladı. 
     Dr. Lütfi Kırdar Eğitim ve Araştırma Hastanesi Ortopedi Servisi'nde tedavisi süren ve odasının önünde jandarmanın nöbet tutarak içeri kimseyi sokmadığı makinist Hasan Yücedağ, bugün jandarmaya ilk ifadesini verdi. 
     Yücedağ'ın ifadesinde, ''Ben 100-110 kilometre hızla gidiyordum. Hız yavaşlatmam için ikaz lambası yanınca hızımı düşürdüm. Sinyalizasyon sisteminde gidiş yönümüze yeşil ışık yanıyordu. Adapazarı Ekspresi'ne ise kırmızı. Ben normal geçişime devam ediyordum. Ancak Adapazarı Ekspresi kendisine kırmızı yandığı halde yol aldı. Asıl hata bizde değil, Adapazarı trenindedir'' dediği belirtildi. 
     
     14 YARALIDAN 8'İ TABURCU OLDU 
     Dr. Lütfi Kırdar Kartal Eğitim ve Araştırma Hastanesi Acil Servis'ten sorumlu Başhekim Yardımcısı Opt. Dr. Recep Demirhan, kazadan sonra 14 kişinin yaralı halde hastaneye getirildiğini belirterek, bunlardan 8'inin tedavilerinin tamamlanarak taburcu olduklarını bildirdi. 
     Opt.Dr. Demirhan, yaralılardan makinist Hasan Yücedağ ile Zeynel Akçeşme ve Mustafa Akçam'ın Ortopedi Servisi'nde, Emrah Erdemir, Nadiye Kurtuluş ve Zülbiye Çeker'in de Genel Cerrahi Servisi'nde tedavilerinin sürdüğünü ifade etti. 
     
     YARALILAR KAZA ANINI ANLATTI 
     Tedavileri süren yaralılardan Emrah Erdemir, gazetecilere kaza anını şöyle anlattı 
     ''Ankara'dan Pendik'e gidiyordum. Pamukova'dan geçtiğimiz sırada yanımda oturan 2 bayanla önceki tren kazasını konuşuyorduk. Daha sonra çay servisi yapıldı. Çay almak için ayağa kalkmıştık. O sırada sanki tren bir anda durdu. Fren yapar gibi oldu. Bütün yolcular, çocuklar öne doğru gitti, yerlerde yuvarlandı. Çarpınca herkes geriye savruldu.'' Nadiye Kurtuluş da, ''Bir anda bir gürültü oldu. 2 kat olduğumu hissettim. Tren akordeon gibi oldu. Treni seviyordum, ancak bundan sonra kimse bir daha beni trene bindiremez'' dedi. 
     Demiryolları görevlisi olduğunu belirten Zeynel Akçeşme de ''Yolda çalışma yaptık. Eve gitmek için trene binmiştim. Tren kafa kafaya çarpıştı. Belimden alt kısmı demir yığınlarının arasında kaldı'' diye konuştu. 
     Mustafa Karaçam ise kazayı hatırlamadığını belirterek, bundan sonra trene binmeyeceğini söyledi. 
     
</TEXT>
</DOC>
