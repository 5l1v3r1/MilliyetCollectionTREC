<DOC>
<DOCNO> 269819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sontur10.html </URL>
<DATE> 2004/09/07/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Tekne gezisine çıkan 5 kişilik aile kayboldu 
</HEADLINE>
<TEXT>

     Mehmet YİRUN- Özkan DİKMEN DHA 
TEKİRDAĞ'ın Marmara Ereğlisi İlçesi'nde tekne gezisine çıkan ailenin 5 ferdi kayboldu. Sahil Güvenlik botları denizden, helikopter havadan arama yaparken, sahildeki yakınları endişeli bekleyişlerini sürdürüyor. 
     İstanbul Kartal'da oturan ve Marmara Ereğlisi Yeniçiftlik Beldesi yakınlarındaki Çorlu Tatil Sitesi'nde yazlık kiralayan Büyüktutlu Ailesi' okulların açılmasına bir hafta kaldığı için İstanbul'a dönmek üzere eşyalarını topladı. Aile fertleri İstanbul'a dönmeden önce son kez tekne gezisi yapmaya karar verdi ve önceki gün saat 14.00 sıralarında denize açıldı. 
     Yeni aldıkları 4 metrelik fiber tekneye binen 41 yaşındaki Fahri Büyüktutlu, eşi 39 yaşındaki Leyla Büyüktutlu, kızı 14 yaşındaki İlknur Büyüktutlu, oğlu 3 yaşındaki İlker Büyüktutlu ve kayınpederi 60 yaşındaki Fikret Sarı hep birlikte denize açıldı. Ancak akşam saatleri olmasına karşın ailenin geri dönmemesi üzerine yazlıktaki komşuları Jandarma'ya haber verdi. Bunun üzerine Jandarma ve Sahil Güvenlik botları tarafından önceki gece saat 20.30'da Marmara Denizi'nde kaybolan ailenin bulunması amacıyla bir çalışma başlatıldı. Ancak karanlık nedeniyle bu çalışmadan bir sonuç alamadı. 
     Kaybolan ailenin bulunması için sabah erken saatlerinde iki Sahil Güvenlik botu yeniden bölgede arama çalışması başlattı. Sahil Güvenlik botlarının yanı sıra bir askeri helikopter de havadan arama yaptı. Ancak öğle saatlerinde rüzgarın şiddetini artırması nedeniyle çalışmalara ara verildi. 
     Kaybolan ailenin yazlık komşusu Turgut Tatlı, "Biz önceki akşam saat 17.30 gibi denize açıldık. Ancak fırtına nedeniyle hemen geri döndük. Bizim teknemiz daha büyük. Buna rağmen güvenemedik. Onların denize açıldıkları tekne bu fırtınaya zor dayanır. İnşallah bir yere sığınmışlardır'' dedi. 
     Ailenin İstanbul'dan gelen yakınlarının ve komşularının sahildeki endişeli bekleyişi devam ediyor. 
     
     ARAMALARA FIRTINA ENGELİ 
     Tekirdağ'ın Marmara Ereğlisi'ne bağlı Yeniçiftlik Beldesi'nde tekneyle denize açıldıktan sonra kaybolan aileyi arama çalışmalarına yeniden başlandı. Sahil Güvenlik botları ve helikopterinin dün sabah başlattığı arama çalışmaları öğle saatlerinde çıkan fırtına nedeniyle durdu. Öğleden sonra rüzgarın etkisini yitirmesiyle helikopterle arama çalışmalarına yeniden başlandı. 
     Bu arada kayıp ailenin yakınlarının ve komşularının sahildeki bekleyişi sürüyor. Tekne sahibi Fahri Büyüktutlu'nun İstanbul Topkapı'da oto tamirhanesi sahibi olduğu, kayınpederi Fikret Sarı'nın ise ayakkabıcılık yaptığı öğrenildi. 
     
</TEXT>
</DOC>
