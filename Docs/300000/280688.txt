<DOC>
<DOCNO> 280688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonsiy02.html </URL>
<DATE> 2005/03/15/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Gündüz Yabancılara satışa olanak sağlayan yeni düzenlemeyi yaparız 
</HEADLINE>
<TEXT>

     AK Parti Grup Başkanvekili İrfan Gündüz, yabancılara gayrimenkul ve emlak satışıyla ilgili her türlü şeyi yapacaklarını belirterek, ''Yasaklarla hiçbir yere varılamaz yasaklarsanız ülke kaybeder, halk kaybeder'' dedi. 
     Gündüz, Parlamento muhabirleri ile yaptığı sohbet toplantısında, yabancılara taşınmaz satışını öngören yasanın Anayasa Mahkemesi tarafından iptal edilmesiyle ilgili soruları yanıtladı. 
     Çıkan kanunun, mütekabiliyet esasını şart koştuğunu hatırlatan Gündüz, şöyle konuştu 
     ''Bugün küçülen dünyada, herkes birbirinin içinde yaşıyor. Mesela gidin Yunanistan'a orada Suudiler, Kuveytliler harıl harıl ev alıyorlar senelerdir... İspanya, Almanya, ABD ve İngiltere'de alabiliyorlar. Türkiye'de adam gayrimenkul alıp cebinde mi götürecek Gayrimenkul burada duruyor. 
     Biz gene aynı şekilde yasayı çıkaracağız. Bunun olması lazım. Yabancılara gayrimenkul ve emlak satışıyla ilgili gereken her türlü şeyi yapacağız.'' 
     
     ''KONTROLLÜ...'' 
     Gündüz, ''kontrolsüz satış'' eleştirilerinin hatırlatılması üzerine de şunları söyledi 
     ''30 hektarın üzerindeki satışlar Bakanlar Kurulu iznine bağlı. İşte kontrollü... Kanunun kendisinde var. Sonra burada mütekabiliyet esası da var. Türkiye ve Türk şirketlerine bu yönde imtiyaz sağlayan ülkelere tanınan imtiyaz, bir hak. Türk vatandaşları ve Türk firmalarına mülk satışına izin veren ülkelere tanınıyor bu imkan. Hariciyede en önemli şey mütekabiliyettir, bu da yasada var. 
     Bir zamanlar Turgut Özal, 'Boğaz köprülerini satacağım' dediğinde 'Sattırmayız' dediler, satıldı... Sanki millet Boğaz Köprüsü'nü alıp cebinde mi götürdü. 
     Alacak şirketlerle ilgili her türlü tahkikat yapılıyor. MİT yapıyor, İçişleri Bakanlığı yapıyor, ondan sonra adama izin veriliyor. Her önüne gelene, elini kolunu sallayarak gelen herkese verilmedi ki. 
     Bakın şirketler satılıyor yabancı sermaye gelsin diye. Türkiye'nin yarası büyük, yaması küçük. Kendi imkanları kendine yetmiyor. Dolayısıyla yabancı sermayenin girmesi lazım. Nasıl girecek yabancı sermaye 
     Bu gayri menkullerin stratejik değerlendirmesi, Bakanlar Kurulu yetkisine verilmiştir. 
     Maden aramak isteyen yabancılara izin veriliyor. Petrol aranıyor yabancılarla beraber... Böylesine küçülen bir dünyada, bu işler karşılıklı nimet ve külfet dengesini korumak şartıyla ülke menfaatleri her zaman önde tutularak yapılır. Yasaklarla hiçbir yere varılamaz. Yasaklarsanız ülke kaybeder, halk kaybeder.'' Gündüz, Anayasa Mahkemesi'nin gerekçelerini inceleyeceklerini belirterek, ''Hem gerekçeleri dikkate alarak, hem dünyanın ve Türkiye'nin geldiği bu noktayı göz önüne alarak, yepyeni bir çözüm ortaya koyarız'' dedi. 
     
     ''ÖLÜ DOĞMUŞ HAREKET'' 
     Gündüz, gazetecilerin ''İstifalar sürecek mi '' sorusunu yanıtlarken de istifaların herkesin kendi takdiri olduğunu söyledi. ''Türkiye'yi hangi noktadan nereye getirdiklerini, basın mensuplarının çok daha iyi takdir ettiğini'' ifade eden Gündüz, şöyle konuştu 
     ''3 Kasım'da görevi devraldığımız karanlık dönemi düşünün. Bizim sembolümüz ampuldü ama, bazen de mum yaktık. İstifa edenleri halkımız kendi vicdanında yorumlayacaktır. Biz yolumuza devam etmek zorundayız. 
     Bundan sonra istifa olacağını zannetmiyorum. Bir veya iki... Onun da olacağını zannetmiyorum, çünkü ölü doğmuş bir hareket konumunda kaldı. Bundan sonra Türkiye'de, tepeden taban oluşturma dönemi bitmiştir. Tabandan bir hareket, heyecan oluşum gerçekleşmediği sürece artık yukarıdan aşağıya siyaset dönemi bitmiştir. Dolayısıyla kadavradan medet ummak ne kadar doğru olur, onu sizin takdirlerinize sunuyorum.'' 
     
     ''KAN KAYBI OLDUĞUNA İNANMIYORUM'' 
     Bir gazetecin, ''Meclis'teki partilerde ciddi bir kan kaybı var. Bundan sonra ne olur '' sorusunu ise Gündüz şöyle yanıtladı 
     ''Kan kaybı olduğuna inanmıyorum. Türkiye, bugün sözü dinlenen bir güç odağı haline gelmiştir. Biz başarıya kilitlendik, millete verdiğimiz sözleri yerine getirmemiz lazım. Biz '3 yıl çile vaat ediyoruz' diyerek oy aldık. 3 yılımıza az kaldı. Bundan sonra ekonomideki bu başarıyı, sofralara ve ceplere taşıyacağız. Bundan sonra siyaset halkın vicdanında yapılıyor. Bizim için esas olan odur. Anketlere baktığınız zaman hiç kan kaybettiğimiz görünmüyor.'' 
     
     BAYKAL-ERDOĞAN GÖRÜŞMESİ 
     Gündüz, CHP Genel Başkanı Deniz Baykal ile Başbakan Recep Tayyip Erdoğan'ın ''gizli görüşme yaptığı'' yolundaki haberlerin hatırlatılması üzerine, bu haberlerin bizzat CHP Genel Başkanı Baykal tarafından yalanlandığını söyledi. Gündüz, iki liderin görüşmesinden doğal bir şey olamayacağını ifade ederek, pazarlık iddialarının yalanlandığını hatırlattı. 
     
     ''ÇİFTE TABANCALI KOVBOY GİBİ...'' 
     Siyasete adım atanların, siyasi hareketlerine bir altyapı oluşturmak zorunda kaldıklarını ifade eden Gündüz, ''Meşruiyet kazandırabilmek için... Bizim töremizde misafirlik 3 gündür. Biz, 3 seneye yakın çifte tabancalı kovboy gibi misafir etmişiz. Ama giderken ev sahibinin bulunmadığı bir sırada 'eyvallah' diyorsunuz. Bunları halkın iyi takdir edeceğine ve değerlendireceğine inanıyorum'' diye konuştu. 
     Gündüz, gazetecilerin, sorusu üzerine, bu ifadeleri ile ''Erkan Mumcu'nun üstlendiği Kültür ve Turizm bakanlıklarını kastettiğini'' söyledi. 
     Siyasetin merkezinde oturan bir parti olduklarını söyleyen Gündüz, toplumun bütün kesimlerini kucakladıklarını ifade etti. 
     Gündüz, ''Bir de şuna bakın o bakanlıkta AK Parti misafir değil miydi AK Parti'li milletvekilleri ev sahibi mi yoksa misafir miydi bir de o yönden bakın. Bizim milletvekillerimize bir sorun. Biz, herkesi kucaklamaya devam edeceğiz. Buna, Erkan bey de dahil. Hiç farketmez'' diye konuştu. 
     Mumcu'nun, ''milletvekillerine yönelik tavırları ve taleplerine yaklaşımının incelenmesini'' isteyen Gündüz, milletvekillerinin bu sorunu, hiçbir zaman dillendirmediğini söyledi. 
     
     LAİKLİK 
     Gündüz, bir başka soru üzerine, Türkiye'de laiklikle kimsenin bir problemi bulunmadığını söyledi. Gündüz, TBMM Dışişleri Komisyonu'nda kabul edilen ''İslam Özel Sektörün Geliştirilmesi Kurumu''na Türkiye'nin üyeliğini öngören anlaşmanın, Türkiye'nin de üyesi olduğu İslam Konferansı Örgütü'nde kabul edilen bir anlaşma olduğunu hatırlattı. 
     Bir başka soru üzerine de Gündüz, 3 Ekim 2005'e kadar Türkiye'nin başmüzakereci seçimi dahil, anayasal ve yasal değişikliklerin hepsini gerçekleştireceğini kaydetti. 
     
</TEXT>
</DOC>
