<DOC>
<DOCNO> 299262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sontur27.html </URL>
<DATE> 2004/12/20/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Rize sahil dolgu alanında dolaylı yıkım 
</HEADLINE>
<TEXT>

     Milli Emlak Genel Müdürlüğü'nce, Karadeniz Sahil Yolu Rize Şehir içi Geçişi köprülü kavşak yapımı nedeniyle Karayolları Genel Müdürlüğü'ne tahsis edilen sahil dolgu alanındaki dükkanların yıkımı sırasında tartışmalar yaşandı. 
     Sahil dolgu alanındaki dükkanların boşaltılması için esnafa verilen sürenin dolmasının ardından belediye ekipleri ve emniyet güçleri yıkım için olay yerine geldi. 
     Sürenin dolmasına rağmen esnafın dükkanını boşaltmaması üzerine ikazda bulunan zabıta ekipleri, olumsuz yanıt üzerine emniyet güçlerinin desteğiyle yıkımı başlattı. 
     Bunun üzerine zabıta ve emniyet görevlileriyle tartışan esnaf, zabıta ekiplerinin üzerine yürüyerek, görevlileri dolgu alanından çıkardılar. 
     Yıkımı engellemek için dükkanlarının çatılarına çıkan esnaf, tüm ikna çabalarına rağmen çatıdan inmedi. Olay yerine gelen Emniyet Müdürü İbrahim Kaya, esnafla görüşmek için çatıya çıkan polis memurlarını indirdi. 
     Yıkım ekipleri, boşaltılan dükkanları yıkarken, esnafın bir kısmı çatıdan inmeyerek belediye aleyhine slogan atıp protesto eylemlerine bir süre daha devam etti. 
     Yıkım ekiplerince sahil dolgu alanındaki 350 dükkanın yıkımı sürüyor. 
     
</TEXT>
</DOC>
