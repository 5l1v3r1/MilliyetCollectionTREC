<DOC>
<DOCNO> 259275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/soneko12.html </URL>
<DATE> 2004/07/30/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
TCDD, Ankara - Eskişehir hattına 380 trilyonluk yatırım yapacak 
</HEADLINE>
<TEXT>

     TCDD'nin, Ankara-İstanbul arasındaki mevcut demiryolunun rehabilitasyonu kapsamında, Ankara-Eskişehir tren hattının iyileştirilmesine yönelik 379.4 trilyon liralık yatırımı Hazine tarafından teşvik belgesine bağlandı. 
     Edinilen bilgiye göre, Ankara-Eskişehir aşamasının birinci etabı olan Esenkent-İnönü hattı için TCDD, toplam 379 trilyon 448 milyar liralık yatırım gerçekleştirecek. Hazine tarafından düzenlenen teşvik belgesi kapsamında, iyileştirme çalışmaları için yurt dışından sağlanacak malzemelere yüzde 100 oranında gümrük muafiyeti sağlanacak. 
     Esenkent-İnönü hattının rehabilitasyonu için geçen yılın haziran ayında başlatılan iyileştirme çalışmalarının, 34 ayda çalışmaların tamamlanması öngörülüyor. Buna göre 
     çalışmaların tamamlanması 2006 yılını bulacak. 
     İspanya'dan sağlanan krediyle finanse edilen proje, 206 kilometrelik bir alanı kapsıyor. Çalışmaları Alarko'nun da içinde bulunduğu bir konsorsiyum yürütüyor. 

ANKA 
     
</TEXT>
</DOC>
