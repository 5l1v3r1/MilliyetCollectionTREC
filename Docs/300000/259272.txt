<DOC>
<DOCNO> 259272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/soneko09.html </URL>
<DATE> 2004/07/30/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İmar Bankası'nın otomobilleri mezatta 
</HEADLINE>
<TEXT>

     Tasarruf Mevduatı Sigorta Fonu'nca el konulan İmar Bankası'nin 14 aracı açık artırma yöntemiyle satılacak. 
     Edinilen bilgiye göre, Uzanlar tarafından içi boşaltılarak batma noktasına geldiği için el konulan İmarbank'ta hortumlanan 8 katrilyon lira dolayındaki mevduat, Fon tarafından belli bir takvim içinde hak sahiplerine ödenirken, Banka ile birlikte devralınan varlıklar arasında yer alan çeşitli marka ve modellerdeki 14 taşıtın açık artırma yöntemiyle satılması kararlaştırıldı. 
     Açık artırma Mecidiyeköy Büyükdere caddesindeki genel müdürlük binasında 3 Ağustos'ta yapılacak. Satıştan 200 milyar lira dolayında bir gelir sağlanabileceği tahmin ediliyor. 
     
     KISACA İMARBANK OLAYI 
     İçi boşaltılan İmarbank'a 3 Temmuz 2003'de, batmasını engellemek amacıyla TMSF tarafından el konuldu. Bu tarihte Bakanlar Kurulu tarafından Banka'nın mevduat kabul etme ve bankacılık işlemleri yapma yetkisi kaldırıldı. Bankanın bilgisayar sisteminde iki ayrı hesap tuttuğu, mudilerin elindeki belgelere göre 8 katrilyona yaklaşan mevduatını, Merkez Bankası'na yaptığı bildirimlerde çok düşük düzeyde göstererek vergi kaçırdığı, ayrıcı yetkisi olmadığı halde ve hayali biçimde Hazine bonosu sattığı belirlendi. TMSF, İmarbank'ın içini boşaltarak 8 katrilyon liraya yakın borcu devlete yükleyen Genç Parti Genel Başkanı Cem Uzan ile ailesi, yakınları ve şirket yöneticilerinden oluşan 478 kişinin mallarına haciz süreci başlattı. 
     
</TEXT>
</DOC>
