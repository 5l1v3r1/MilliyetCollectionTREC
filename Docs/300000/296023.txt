<DOC>
<DOCNO> 296023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur52.html </URL>
<DATE> 2004/12/08/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Neşe Korkut gripten mi öldü 
</HEADLINE>
<TEXT>

     Sağlık Bakanlığı, gripten öldüğü iddia edilen Neşe Korkut'a yapılan muayene ve laboratuar incelemelerinde, grip olduğuna dair herhangi bir klinik ve laboratuar bulgusu olmadığını, olayın ayrıntılı olarak incelendiğini bildirdi. 
     Sağlık Bakanlığı'ndan yapılan yazılı açıklamada, 6-7 Aralık tarihli bazı basın organlarında, İstanbul Üniversitesi Tıp Fakültesi'nde görevli Neşe Korkut'un ölüm nedeninin grip olduğuna dair haberlere yer verildiği belirtildi. 
     İstanbul İl Sağlık Müdürlüğü ve İstanbul Üniversitesi Tıp Fakültesi'nden alınan bilgilere göre, Korkut'un 3 Aralık 2004 günü ateş ve boğaz ağrısı şikayeti ile İstanbul Tıp Fakültesi Acil Dahiliye Polikliniği'ne başvurduğu kaydedilen açıklamada, ''Yapılan muayene sonucu, 38.5 derece ateş ile alt solunum yolu enfeksiyonu veya atipik pnömoni şüphesi ile ayaktan ilaç tedavisine başlanmıştır. Hastanın genel durumunun iyi olduğu ifade edilmiş, 6 Aralık sabahı aniden genel durumunun bozulması sonucu, ailesi tarafından hastaneye nakledilmiş, ancak yolda hayatını kaybetmiştir'' denildi. 
     Hastaya yapılan muayene ve laboratuar incelemelerinde grip olduğuna dair herhangi bir klinik ve laboratuar bulgusu olmadığı belirtilen açıklamada, grip şüphesi düşünülerek özel bir laboratuar incelemesinin de istenmediğinin öğrenildiğine işaret edildi. Açıklamada, kesin ölüm nedeninin anlaşılması için otopsi yapıldığı, ancak sonucun bir ay gibi bir sürede belli olacağı ifade edilerek, vaka dosyasının ayrıntılı olarak incelendiği bildirildi. 
     
     GRİP VAKALARINDAKİ OLASI ARTIŞLAR TAKİP EDİLİYOR 
     Sağlık Bakanlığı'nın Dünya Sağlık Örgütü ve diğer uluslararası kuruluşlar ile akademik çevrelerle işbirliğinin sürdürülmekte olduğu belirtilen açıklamada, grip ile ilgili olarak Eylül ayından bu yana ülke içindeki faaliyetlerin de yoğunlaştırıldığı ve il sağlık müdürlüklerinin bir genelgeyle yapılması gerekenler konusunda uyarıldığı vurgulandı. 
     Açıklamada, şunlar kaydedildi 
     ''Kasım ayı başından bu yana Adana, Ankara, İstanbul, İzmir, Antalya, Samsun, Trabzon, Erzurum, Diyarbakır illerindeki eğitim ve araştırma hastanelerinden grip vakaları ve sağlık ocaklarından viral kökenli üst solunum yolu enfeksiyonları haftalık olarak takip edilmekte ve olası artışlar izlenmektedir. 
     Bu illerden gelen veriler ve Dünya Sağlık Örgütü ile çalışan iki laboratuarımızdan gelen verilere göre, ülkemizde henüz grip aktivasyonunun başlamadığı anlaşılmaktadır. Sağlık Bakanlığı grip hastalığını yakından takip etmekte olup, basın kuruluşlarına konu ile ilgili düzenli bilgi verilecektir.'' 
     
     ''ÜLKELER GRİP İHTİMALİNE KARŞI DEVAMLI UYARILIYOR'' 
     Dünya Sağlık Örgütü'nün gelecek yıllarda büyük çaplı bir salgın olması ihtimalini devamlı hatırlattığı ve ülkeleri bu konuda uyardığı belirtilen açıklamada, şöyle denildi 
     ''Kuş gribi olarak bilinen grip türünün Uzakdoğu ve Güneydoğu Asya'da görüldüğü rapor edilmiş olup, bu hastalık insandan insana bulaşmamaktadır. 
     Dünya Sağlık Örgütü ve bütün bilimsel çevreler bu virüsün genetik yapısında olabilecek bir değişiklik sonrası insandan insana bulaşabileceğini ve dünya çapında salgın yapabileceğini düşünmektedir. Ancak, bu genetik yapı değişikliğinin olduğuna dair bütün dünyada belirlenmiş ve rapor edilmiş bir bilgi ve bulgu yoktur.'' 
     
</TEXT>
</DOC>
