<DOC>
<DOCNO> 279879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonyas31.html </URL>
<DATE> 2004/10/13/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Ramazan için kiralık davul... 
</HEADLINE>
<TEXT>

     Kayseri'de, bahşiş gelirinin iyi olması nedeniyle birçok kişi, ramazan davulcusu olmak için muhtarların kapısını aşındırıyor. 
     Müzisyen Cuma Demir, AA muhabirine yaptığı açıklamada, 35 yıllık meslek yaşamı boyunca her ramazan ayında davulunu kiraya verdiğini söyledi. 
     Bu yıl Ramazan ayında da elindeki 4 davulu 50 milyona kiraya vereceğini belirten Demir, ''Birçok meslektaşım elindeki davulları kiraya veriyor. Davul çalanlar satın almak yerine kiralamayı da tercih ediyorlar'' dedi. 
     Bazı davulcuların ise elek kasnaklarını birleştirerek davul yapmaya çalıştıklarını belirten Demir, ''Kasnakları ekli davulun sesi iyi çıkmaz. 20 milyon liraya yapılan bu davullar görünüş olarak davula benziyor ama sesi iyi çıkmıyor'' diye konuştu. 
     Müzik aletleri üreticisi Mustafa Ezgin de her yıl olduğu gibi bu yıl da yaklaşan ramazan öncesi davulcularının kapılarını çaldığını belirterek ''Davulun kasnakları ceviz ağacından yapılıyor ve üzerine oğlak derisi çekiliyor. Deri kasnak üzerine iyi çekilmezse davulun sesi kötü çıkar. Bir davulun yapılması ortalama 1 hafta sürüyor ve 90 ile 100 milyon liraya satılıyor'' diye konuştu. 
     Sahabiye Mahalle Muhtarı Alim Gerçel, davulcuların her yıl ramazan ayında bir mahalleden ortalama 3 milyar lira bahşiş topladığını söyledi. Yüksek bahşiş geliri nedeniyle birçok kişinin ramazan davulcusu olmak için muhtarlara başvurduğunu ifade eden Gerçel, ''Üstelik davulcuların yapacakları tek iş, 1 ay boyunca günde 1-2 saat davul çalmak. Başvuruların fazla olduğu mahallelerde muhtarlar en iyi ritim ve mani bilgisi olan davulcuyu seçiyor''dedi. 
     
</TEXT>
</DOC>
