<DOC>
<DOCNO> 252882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sonyas04.html </URL>
<DATE> 2004/07/04/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Cassini, Titan'dan bugüne dek alınmış en iyi görüntüleri gönderdi... 
</HEADLINE>
<TEXT>

     Cassini uzay aracı, Dünya'ya yakın büyüklüğü olan Satürn'ün en büyük uydusu Titan'dan bugüne dek alınmış en iyi fotoğrafları gönderdi. 
     ABD Havacılık ve Uzay Dairesi NASA'nın California Pasadena'daki köklü kurumu Jet Motorları Geliştirme Merkezi Jet Propulsion Laboratory'den görüntü birimi-kızılötesi tayfölçer bilim adamları Elizabeth Turtle ve Kevin Baines'in verdiği bilgiye göre, Titan yüzeyinde Türkiye yüzölçümünün üçte biri büyüklüğünde ak ve kara lekeler ve gölgeler saptandı. Fakat Dünya'ya jeolojik benzerliğinin kanıtı olacak sıvıların izleri henüz kanıtlanmadı. 
     Dünya atmosferinin 1,5 katı kalınlığında azot içerikli atmosfere sahip Titan'a Cassini aracı cuma günü 322 bin kilometre öteden baktı. 
     1997'de yürürlüğe giren Cassini programı, NASA'nın, 3 milyar 600 milyon dolarla tarihindeki en pahalı tasarısı. Cassini, kendine bağlı Huygens aracını da Titan'a ''sondaja'' bırakacak. 
     
     CASSİNİLER-HUYGENS 
     Cassini, adını, İtalyan asıllı Fransız astronomu Gian Domenico Cassini'den alıyor ve üç kuşak baba-oğul-torun astronom Cassiniler'in hatırasını yaşatıyor. 
     Fransızca adı Jean-Dominique Cassini olan, 8 Haziran 1625'te Perinaldo-Cenova Cumhuriyeti'nde doğan ve 14 Eylül 1712'de Paris'te ölen Domenico Cassini, Satürn'ün A ve B halkaları arasındaki karanlık aralığı Cassini bölümü keşfetmiş ve gezegenin dört uydusunu belirlemişti. 
     Cassini adı, aynı zamanda, Satürn gezegeninin uydularının yörüngesel hareketlerinin cetvellerini ilk olarak derleyen, Gian Domenico Cassini'nin oğlu Jacques Cassini 1677-1756 ile Jacques Cassini'nin oğlu Cesar-François Cassini de Thury'nin 1714-1784 adlarına gönderme yapıyor. 
     Baba ve oğul Cassini, halef-selef Paris Gözlemevi'nin yöneticiliğini yaparken, torun III. Cassini, astronominin yanı sıra çalışmalarını jeodezi ve topografya alanlarında yönlendirdi. 
     Cassini uzay aracının Titan'a inecek cihazının adını aldığı Felemenkli fizikçi, matematikçi ve astronom Lahey doğumlu Christiaan Huygens 1629-1695 ise ışığın dalga kuramını bulmuş, Satürn'ün halkalarının gerçek biçimini keşfetmiş, dinamik bilimine özgün katkılarda bulunmuştu. 
     Titan'ı 1655'te Huygens buldu. 
     
</TEXT>
</DOC>
