<DOC>
<DOCNO> 272570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/yasam/yas08.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜNYA HALİ 
</HEADLINE>
<TEXT>



LÜBNAN 
'Da Vinci Şifresi'ne yasak 

DIŞ HABERLER SERVİSİ 
Tüm dünyada en çok satanlar listesinde yer alan Dan Brown'ın 'Da Vinci Şifresi' adlı romanı, Lübnan'da Katolik liderlerin, kitabın Hıristiyanlığı rencide ettiği şikayeti üzerine yasaklandı. Kitapçılar, güvenlik güçlerinin Fransızca, İngilizce ve Arapça baskılarının raflardan kaldırmasını istediği kitabın dağıtımının da durdurulduğunu belirtti. 

AMERİKA 
116 kişi 'boşuna' asılacaktı 

DIŞ HABERLER 
ABD'de, idam cezasının yeniden yürürlüğe girdiği 1976'dan bu yana 116 idam mahkumu, suçsuzlukları kanıtlanarak serbest bırakıldı. İdam Cezası Enformasyon Merkezi raporunda, 116 mahkumun büyük bölümünün DNA testleri sayesinde ölüm hücresinden kurtulduğu belirtildi. Rapora göre, bu 116 mahkum, özgürlüklerine kavuşmak için ise toplam 1000 yıldan uzun süre hapis yattı. 

ALMANYA 
Sahte hentbol takımı sır oldu 

DIŞ HABERLER SERVİSİ 
Kendilerini Sri Lanka Hentbol Milli Takımı olarak tanıtıp Almanya'ya giren 23 kişilik bir grup, ortadan kayboldu. Sri Lanka Olimpiyat Komitesi'nin, ülkede değil bir milli hentbol takımı, tek bir hentbol kulübü bile olmadığını açıklamasıyla Alman ve Sri Lankalı yetkililer sahte takımı aramaya başladı. 

BANGLADEŞ 
Kulak kesen Kuran hocası 

Bangladeş'te bir Kuran kursu hocası, yaşları 6 - 9 arasında değişen 17 öğrencisinin kulağını kesti. Abdülmecid Serdar adlı hoca, sınıftan çıktığı anda Kuran okumayı kesen öğrencilerini böyle cezalandırdığını söyledi. Kuran kursu müdürünün olaya müdahale ettiği, çocukların yakınlarının meydan dayağı attığı öğretmene ne ceza verileceği açıklanmadı. 


</TEXT>
</DOC>
