<DOC>
<DOCNO> 275646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonsiy09.html </URL>
<DATE> 2004/09/28/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Memurların zam istemi... CHP'li Koç 'Ne hakla vermiyorsun Recep Bey' 
</HEADLINE>
<TEXT>

     CHP Grup Başkanvekili Haluk Koç, memurların zam istemine ''Sen ne hakla yüzde 160 zam istiyorsun'' sözleriyle tepki gösteren Başbakan Recep Tayyip Erdoğan'a ''Sen ne hakla vermiyorsun Recep Bey '' karşılığını verdi. 
     Koç, Parlamento'da düzenlediği basın toplantısında, hükümet ile memurlar arasında sürdürülen toplu görüşmelere ilişkin değerlendirmelerde bulundu. 2000'li yılların, memurların ''Kaybettiği yıllar'' olduğunu ifade eden Koç, AK Parti Hükümeti döneminde de memurların yüzünün gülmediğini söyledi. Haluk Koç, memurların geçen yılı yüzde 7'lik bir kayıpla kapattığını, bu yıl da enflasyonun yüzde 10 oranında gerçekleşmesi durumunda sadece yüzde 2'lik bir kazancı olacağını ifade etti. Ekonomide pembe tablolar çizilirken, iş memura geldiğinde hükümetin tablonun pembe olduğunu söylemekten vazgeçtiğini kaydeden Haluk Koç, ''Sürekli kaybeden memur, sürekli kaybeden dar gelirli'' dedi. Ülkede kesimler arasındaki gelir dağılımı farklılığının uçurumlaştığını bildiren Koç, AB ülkelerinin hiçbirinde böyle bir çarpıklık bulunmadığını söyledi. 
     Başbakan Recep Tayyip Erdoğan'ın bu gerçeği görmeyenlerin başında geldiğini savunan Koç, sözlerini şöyle sürdürdü 
     ''Başbakan televizyonda aslan kesilerek Sen diye hitap ederek şunları söylüyor. Sen ne hakla yüzde 160 zam istiyorsun diye adeta kükrüyor. Biz de kendisine Sen diye hitap edeceğiz bu hitap karşısında... 
     Ne hakla istediğini rakamlar gösteriyor Recep Bey... Sen diye hitap ettiğin kitle ne istediğini biliyor. Ama sen onlara karşı aslan kesiliyorsun. Bizim de ona şu soruyu sorma hakkımız doğuyor, peki sen ne hakla vermiyorsun Recep Bey, sen ne hakla vermiyorsun... İçerde azarlayıcı bir üslup, içerde kaplan, dışarıda kuzu bir Başbakan. Ben ona, rahle-i tedrisinden geçtiği hocasının tabiri ile seslenmek istiyorum, Seni gidi seni Recep Bey . Milli Görüş gömleğini çıkartmışsın, altından çok renkli bir IMF gömleği çıkmış, sen bu gömleği onurla taşıdığını bu çıkışlarınla belgeliyorsun. Recep Bey senin fotoğrafın bu, dışarıda kuzu, içerde kaplan.'' 
     
     ''SADEDE GEL RECEP BEY...'' 

     Başbakan Erdoğan'ın buna karşın ''Karşısındaki herkesi saf zannederek fakir, fukara, gureba edebiyatını'' sürdürdüğünü savunan Koç, ''Sadede gel Recep Bey, sadede gel'' diye konuştu. 
     Batık bankaların devlete faturasının 37 milyar dolar olduğunun yetkili ağızlar tarafından açıklandığını belirten Koç, ''Tahsil et Recep Bey bu parayı... Yüreğin, cesaretin, gücün varsa bir çıkar ilişkin yoksa tahsil et bu 55 katrilyonu, 15 katrilyonu memurlara ver. Bırak kuru lafı'' dedi. 
     Koç, Başbakan Erdoğan'ın ''Konut, yeme içme, seyahat, çocuklarının eğitim gideri olmadığını'', ''Yaşamak için, çocuklarını eğitmek, barınak bulabilmek, karnını doyurabilmek için çırpınan halka'', ''Sırça köşk''ten baktığını öne sürdü. 
     Görüşmelerden sonuç çıkmaması durumunda memur sendikalarının yapacağı tüm haklı eylemlere destek vereceklerini bildiren Koç, Başbakan Erdoğan'a yönelik sözleriyle CHP adına eleştiri hakkını kullandığını da belirterek sözlerini tamamladı. 
     
</TEXT>
</DOC>
