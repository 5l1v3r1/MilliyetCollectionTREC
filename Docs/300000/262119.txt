<DOC>
<DOCNO> 262119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonspo22.html </URL>
<DATE> 2004/08/10/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Galatasaray'da Ergün, Ümit, Bülent ve Saidou idmana çıkmadı... 
</HEADLINE>
<TEXT>

     Galatasaray, cuma günü Gaziantepspor ile deplasmanda oynayacağı maçın hazırlıklarını, bugün tek idmanla sürdürdü. 
     Teknik direktör Gheorghe Hagi yönetiminde Florya Metin Oktay Tesisleri'nde gerçekleştirilen idmanda, futbolcular önce iki grup halinde çalıştı. Bir grup salonda kondisyon antrenmanı yaparken, diğer grup ise sahada tek pas çalışması gerçekleştirdi. Daha sonra birleşen gruplar, yarım sahada top kapma çalışması yaptılar. Bir bölümü yağmur altında gerçekleştirilen antrenmanın son bölümünde, futbolcular istasyon çalışması yaptı. Antrenmanda kaleciler ise ayrı bir sahada antrenör Nezihi Boloğlu yönetiminde çalıştılar. 
     Sakatlıkları süren Bülent ile Saidou'nun yanı sıra, Bakırköyspor maçında sol ayak bileğini burkan Ümit ile aldığı dirsek darbesi sonucunda dudağı yarılan ve dişlerinde problem meydana gelen Ergün takımla birlikte antrenmana katılmadı. Bu futbolcuların tedavisine başlanırken, Bülent ve Saidou da takımdan ayrı olarak salonda çalıştı. Önceki gün baba olan Baliç ise izinli olduğu için çalışmada yer almadı. 
     Galatasaray, Gaziantepspor maçının hazırlıklarını yarın yapacağı antrenmanla sürdürürken, teknik direktör Hagi çalışma sonrası bir basın toplantısı yapacak. 
     
</TEXT>
</DOC>
