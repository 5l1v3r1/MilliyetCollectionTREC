<DOC>
<DOCNO> 287843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sontur29.html </URL>
<DATE> 2004/11/10/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Türk savaş uçaklarına, Yunan tacizi... 
</HEADLINE>
<TEXT>

     Yunan askeri uçaklarının, NATO gözetiminde Ege'nin uluslararası hava sahasında keşif görevini sürdüren iki Türk F-16 askeri uçağını dün taciz ettikleri bildirildi. 
     Dışişleri Bakanı ve Başbakan Yardımcısı Abdullah Gül, yaptığı yazılı açıklamada, Türkiye'nin komşusu Yunanistan'la ilişkilerini her alanda geliştirmeyi amaçladığını belirterek, şunları kaydetti 
     ''Türkiye, Ege sorunlarıyla ilgili görüş ayrılıklarının, herhangi bir gerginliğe sebep olmayacak şekilde barışçı yöntemlerle çözülmesini samimiyetle arzulamaktadır. İçinden geçtiğimiz bu hassas dönemde Yunanlı dostlarımızın da bu arzumuza olumlu karşılık vermelerini ve talihsiz olayların yaşanmaması için gerekli önlemlerin alınmasını istemekteyiz.'' Gül, NATO gözetiminde Doğu Akdeniz-04 tatbikatı kapsamında Ege'nin uluslararası hava sahasında keşif görevi icra eden iki Türk F-16 askeri uçağının, dün Limni adası kuzeyinde, önce saat 11.04'te Yunanistan'a ait Limni kalkışlı iki F-4 uçağı tarafından arkadan 500 feet yaklaşılmak suretiyle ve bunu takiben saat 11.12'de N. Ankhialos kalkışlı iki F-16 tipi tarafından ise arkadan çok tehlikeli şekilde yaklaşılmak suretiyle iki kez tacize maruz kaldığını belirtti. 
     Türk görev kollarının taciz olaylarını derhal NATO AWACS erken uyarı uçağına bildirerek, söz konusu şartlar altında görev icra edilemeyeceğini belirttiğini kaydeden Gül, NATO AWACS uçağı tarafından, Yunan uçaklarına acil çağrı yapılarak, söz konusu sahada NATO görevi icra edildiğinin ve sahanın derhal terk edilmesi gerektiğinin bildirildiğini kaydetti. Gül, göreve Yunan uçaklarının sahayı terk etmelerinin ardından devam edildiğini de bildirdi. 
     Açıklamasında, ''iki Yunan F-4 uçağının kalkış yaptığı Limni adası silahsızlandırılmış statüde olduğuna'' dikkati çeken Gül, iki ülke arasında siyasi direktörler seviyesinde sürdürülen Güven Artırıcı Önlemler görüşmelerini yürüten Müsteşar Yardımcısı Büyükelçi Baki İlkin ve Genel Müdür Büyükelçi Ertuğrul Apakan'ın bugün Atina'da görüşmeler yaptığını kaydetti. Gül, iki büyükelçiye Yunan makamlarına Türkiye'nin çözüm arayışlarını dile getirmek üzere talimat verildiğini belirtti. 
     Gül, açıklamasında son olarak, ''Ben de bu düşüncelerle, dün Sayın Yunanlı meslektaşımla yaptığım görüşmede çözüm yolları üstünde durdum'' dedi. 
     Bu arada, Dışişleri Bakanı Gül'ü Yunanistan Dışişleri Bakanı Petros Molivyatis'in aradığı öğrenildi. 

     
</TEXT>
</DOC>
