<DOC>
<DOCNO> 268530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sontur21.html </URL>
<DATE> 2004/09/02/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
''Taşfırın''a şantaj yapan Mercan ''Kaset olayını Tamer ile planladık'' 
</HEADLINE>
<TEXT>

     Oyuncu Tamer Karadağlı ile bir akrabasına kasetle şantaj yaptıkları öne sürülen 2 kadının, ''tehditle menfaat sağlamak'' suçundan yargılanmasına başlandı. 
     İstanbul 8. Asliye Ceza Mahkemesi'ndeki duruşmaya, tutuklu sanık Burcu Mercan ile tutuksuz sanık Deniz Karaca katıldı. 
     Duruşmada sorgusu yapılan Mercan, polisteki ifadesini baskı altında verdiğini belirterek, hakkındaki suçlamayı kabul etmediğini bildirdi. 
     Hakim Ümit Kaptan'ın ''Neden gözaltına alındınız '' diye sorduğu Mercan, ''Tamer şikayet etmiş'' dedi. 
     Hakim Kaptan'ın dava konusu olan kaseti sorduğu Mercan, ''Kaset var. Tamer ile birlikte planladığımız bir olaydır. Reklam amaçlı... Tamer, Abbas'ın bilmesini istemiyordu. 'Sen bana şantaj yapıyormuş gibi davranırsın. Ben söyleyince de kaseti medyaya verirsin' demişti'' diye konuştu. 
     Burcu Mercan, Deniz Karaca'nın da şantaj konusu kasetten haberi olduğunu, ancak fantezi amaçlı çekildiğini sandığını söyledi. 
     Diğer sanık Deniz Karaca da, Tamer ve Abbas Karadağlı ile Şubat ayından bu yana görüşmediğini, kasetten haberi olduğunu, ancak şantaj amaçlı kullanıldığı konusunda bilgisi bulunmadığını, Burcu Mercan'ın anlattıklarını da ilk defa duruşmada duyduğunu öne sürdü. 
     Hakim Kaptan, Abbas Karadağlı'ya gönderilen ''Bu sadece başlangıç'' yazan nottaki yazının Burcu Mercan'a ait olduğuna dair ekspertiz raporunun dosyaya geldiğini tutanağa geçirdi. 
     

     
</TEXT>
</DOC>
