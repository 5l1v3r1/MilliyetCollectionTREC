<DOC>
<DOCNO> 253255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sondun28.html </URL>
<DATE> 2004/07/06/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Belçika'da faili meçhul dosyaları yeniden... 
</HEADLINE>
<TEXT>

     Belçika ve Fransa'da çok sayıda cinayet işlemekle itham edilen ve ilk aşamada 9 cinayeti itiraf eden Fransız Michel Fourniret'nin 62 kurbanları belirlenirken, Belçika'da faili meçhul seri cinayetlerin dosyaları tekrar açılıyor. 
     Mons kentinde, 1996 ve 1997 yıllarında 5 kadının öldürülerek parçalanmasına ilişkin soruşturma Belçika gündemine taşınıyor. Carmelina Russo, Martine Bohn, Jacqueline Leclerc, Nathalie Godart ve Begonia Valencia isimli genç kadınlar, kimliği belirlenemeyen bir katil tarafından kaçırılmış ve öldürülmüştü. Bu kadınların vücutlarının çeşitli parçaları, Mons çevresinde, naylon çöp torbaları içinde bulunmuştu. 
     Yetkililer, son olarak, 1998'in Eylül ayında, Begonia Valencia'nın kafasının bulunduğunu, bu tarihten sonra katilin başka bir eyleminin tespit edilmediğini belirtiyorlar. 
     Adli polis, kurbanlarını öldürerek parçalayan katilin herhangi bir nedenle tutuklanmış veya ölmüş olabileceğini, psikolojik nedenlerle cinayetlerini durdurmuş olmasının da düşünüldüğünü anlatıyorlar. 
     Yetkililer, Fourniret olayından sonra bu dosyanın tekrar açıldığını, Mons katiliyle işbirliği içinde olan şahısların veya bazı tanıkların ortaya çıkabileceğini, umutlu olduklarını söylüyorlar. 
     Mons katilinin, Fourniret'ye oranla ''çok daha dar bir alanda çalıştığı'' ve iki dosyanın bağlantılı görülmediği ifade ediliyor. 
     
</TEXT>
</DOC>
