<DOC>
<DOCNO> 258801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonspo15.html </URL>
<DATE> 2004/07/28/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Aşk skandalı... Ericsson'un görevinden alınıp alınmayacağı görüşülecek 
</HEADLINE>
<TEXT>

     İngiltere Futbol Federasyonu yöneticileri, bir hafta içinde toplanarak, Milli Takım'ın İsveçli teknik direktörü Sven Goran Ericsson'un görevden alınıp alınmaması konusunu görüşecek. 
     Federasyon yöneticilerinden bir bölümünün, federasyonda görevli sekreterle ilişkisinin ortaya çıkmasından sonra Ericsson'un hemen görevden alınmasını istedikleri, bazı yöneticilerin ise Avrupa Şampiyonası'ndaki başarısızlığın ardından, artık yabancı bir teknik direktörle devam edilmemesi gerektiğini düşündükleri bildirildi. 
     Bu arada, 2003 yılının aralık ayında İngiltere Futbol Federasyonu ile sözleşme yenileyen Ericsson, bu sözleşme gereği görevden alınması halinde 21 milyon euro tazminat hakkının bulunduğuna dikkati çekti. İsveçli teknik direktörün sözleşmesinin 2008 yılına kadar geçerli olduğu ve yıllık ücretinin 6 milyon euro olduğu öğrenildi. 
     Fakat İngiltere Futbol Federasyonu avukatları sözleşmedeki bir başka maddede, Ericsson'un herhangi bir skandala neden olması durumunda sözleşmesinin tazminatsız olarak feshedilebileceğinin yazılı olduğunu iddia ediyorlar. 
     
     ABRAMOVİCH TRANSFERE 300 MİLYON EURO HARCADI 

     İngiltere Premier Ligi takımlarından Chelsea'nin Rus başkanı Roman Abramovich'in kulübü devraldığı tarihten buyana transferler için toplam 300 milyon euronun üzerinde harcama yaptığı, sadece bu sezon alınan futbolcuların transfer ücretlerinin ise 124 milyon euro olduğu açıklandı. 
     Son 2 sezonda 17 futbolcu ve 1 teknik direktör transfer eden Roman Abramovich, bazı oyuncuları da bedelsiz olarak serbest bıraktı. Futbolcuların transfer ücretlerinin yanı sıra maaşlarının da oldukça yüksek olması dikkati çekiyor. 
     Teknik direktör Maurinho'ya 5 milyon euro ödeyen Abramovich'in transfer ettiği futbolcuların bonservis ücretleri ise şöyle 
     Drogba 36 milyon euro , Duff 25.7 milyon euro , Crespo 25.4 milyon euro , Carvallo 25 milyon euro , Makelele 24 milyon euro , Mutu 24 milyon euro , Veron 22.5 milyon euro , Paulo Fereira 20 milyon euro , Rubben 18 milyon euro , Parker 15 milyon euro , Diago 15 milyon euro , Bridge 10.5 milyon euro , Cech 10.5 milyon euro , Geremi 10.5 milyon euro , Cole 10 milyon euro , Johnson 9 milyon euro , Kezman 7.5 milyon euro , Smertin 5.3 milyon euro . 

     
</TEXT>
</DOC>
