<DOC>
<DOCNO> 280977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/soneko04.html </URL>
<DATE> 2004/10/17/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Hızlı tüketim mallarında pazarın gelişimi... 
</HEADLINE>
<TEXT>

     Türkiye'de, Ağustos ayı itibariyle son bir yıllık dönemde, gıda, temizlik ve kişisel bakım ürünlerinden oluşan ''hızlı tüketim malları'' satışları miktar olarak ortalama yüzde 14 artarken, firmaların reel satış cirolarındaki artış yüzde 8.2'de kaldı. 
     Periyodik olarak piyasa araştırmaları yapan ACNielsen'in, Eylül 2003-Ağustos 2004 dönemini kapsayan son bir yıllık dönemde hızlı tüketim malları pazarındaki gelişmelere ilişkin piyasa araştırması, pazarda miktar olarak satışların önemli oranda artmasına karşın, fiyatlardaki artışın yüzde 10'un altında kaldığını, kişisel bakım ürünlerinde ise fiyatların gerilediğini ortaya koydu. 
     ACNielsen, sigara hariç gıda, temizlik ve kişisel bakım ürünlerinden oluşan ''hızlı tüketim malları''nda büyük üretici firmaların dağıtım ağlarının etkinliğine göre, Türkiye'yi 6 bölgeye ayırıyor. Veriler, perakende noktalarından derlenen bilgilerle oluşturuluyor. 
     Verilere göre, geçen yıl 190 bin 277 adet olan Türkiye'deki hızlı tüketim mallarının satış noktalarının sayısı, bu yıl Ağustos ayı sonu itibariyle 192 bin 481'e çıktı. Bu dönemde, hiper, zincir ve süper marketlerin sayısı toplam 565 artarken, bunun 415'i 400 metrekareden küçük süpermarketlerin sayısındaki artıştan kaynaklandı. 50-100 metrekarelik marketlerin sayısı 660 adet artarken, bakkalların sayısında bin 502 azalma kaydedildi. Bu yıl bin 763 yeni eczane açılırken, parfümeri sayısı da azaldı. 
     Bu yıl Ankara'da, 45'i 400 metrekareden küçük olmak üzere 60 süper, hiper, zincir market açıldı. 
     
     HIZLI TÜKETİM MALLARI CİROSUNUN YÜZDE 77.8'İ GIDA 
     Geçen yıl Eylül ayından bu yılın Ağustos sonuna kadar olan son bir yıllık dönemde, Türkiye'de, sigara hariç, hızlı tüketim mallarının satış değeri reel olarak yüzde 8.2 artarken, bu artış gıda ürünlerinde yüzde 10'a ulaştı. Temizlik, kişisel bakım ürünlerinin satış değerinde ise yüzde 0.4 düşüş kaydedildi. 
     Söz konusu bir yıllık dönemde Türkiye genelinde, enflasyondan arındırılmış olarak, toplam 8 katrilyon 949.7 trilyon liralık gıda, temizlik ve kişisel bakım ürünü satılırken, bunun yüzde 77.7'sini gıda ürünleri, yüzde 13.2'sini kişisel bakım ürünleri oluşturdu. Temizlik maddeleri, hızlı tüketim malları cirosundan yüzde 7.3, streç film, alüminyum folyo, pil, sinek-böcek ilacı, oda kokusu, fotoğraf filmlerinden oluşan diğer ürünler ise yüzde 1.7 pay aldı. 
     Gıdanın toplam tüketim cirosundaki payı, bir önceki yılın aynı dönemine göre 1.8 puan arttı. 
     
     TEMİZLİK MALLARINDA TÜKETİM ARTTI, FİYAT DÜŞTÜ 
     Araştırmaya göre, hızlı tüketim mallarında satış, miktar olarak yüzde 14, reel değer olarak yüzde 8.2 arttı. 
     Gıda ürünlerinde satış miktar olarak yüzde 13, reel satış değeri olarak yüzde 10.9 artış gerçekleşti. Temizlik ürünlerinde ise satış miktarındaki yüzde 22'lik artışa karşın, reel satış cirosunda yüzde 0.4 azalma kaydedildi. 
     Aynı şekilde kişisel bakım ürünlerinde de satış miktarı yüzde 14 artmasına karşın, reel satış değeri yüzde 0.4 geriledi. Bu, temizlik ve kişisel bakım ürünlerinin fiyatlarının artmamasından kaynaklandı. 
     Aynı dönemde, hızlı tüketim mallarında genel fiyat artışı yüzde 7 olurken, gıdada yüzde 10, temizlik ürünlerinde yüzde 1, diğer ürünlerde yüzde 2 düzeyinde gerçekleşti. Kişisel bakım ürünlerinde yüzde 2 fiyat gerilemesi oldu. 
     
     GIDA DA EN YÜKSEK SATIŞ GAZLI İÇECEKLERDE 
     Verilere göre, temel gıda ürünleri pazarında en fazla payı yüzde 12 ile gazlı içecekler alıyor. Bunu yüzde 11.1 ile bira, yüzde 10.8 ile alkollü içecekler, yüzde 8.5 ile bisküvi-kek, yüzde 6.3 ile sıvı yağ, yüzde 5.2 ile yoğurt izliyor. 
     Ev temizlik ürünleri için ayrılan paranın yüzde 50.9'u çamaşır deterjanı, yüzde 14.6'sı bulaşık deterjanı, yüzde 12.3'ü ev temizleyicileri için kullanılıyor. 
     
     KİŞİSEL BAKIMDA, EN FAZLA HARCAMA BEBEK BEZİNE 
     Kişisel bakım ürünlerinde ise en fazla harcama, yüzde 15.8 ile bebek bezine yapılıyor. Bebek bezini, yüzde 14.2 ile temizlik kağıtları, yüzde 12.7 ile şampuan, yüzde 9.8 ile sabun ve duş jelleri, yüzde 8.6 ile hijyenik pedler izliyor. Kişisel bakım harcamalarında diş macununun payı yüzde 5.7, tıraş bıçaklarının payı yüzde 5.6, cilt bakım ürünlerinin payı yüzde 5.5, deodorantların payı yüzde 3.9, kolonyanın payı ise yüzde 3 düzeyinde. 
     Ankara'da, kişisel bakım harcamalarında temizlik kağıtlarının payı, bebek bezlerinden daha yüksek. 
     
</TEXT>
</DOC>
