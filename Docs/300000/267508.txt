<DOC>
<DOCNO> 267508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/yazar/akyol.html </URL>
<DATE> 2004/08/30/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Atina notları 
</HEADLINE>
<TEXT>


ATİNA - 2004 Olimpiyatları'nın kapanış törenlerini izlemek için iki gündür Atina'dayım. Yıllar sonra Atina'yı çok değişmiş buldum. 
Evvela çok temiz bir şehir olmuş. Yerde çöp göremezsiniz. "Water Plaza"da anlattılar 
- Bu sahil on yıl önce çok pisti, kokardı. Şimdi tertemiz, balık tutabilirsiniz. 
AB'nin getirdiği bir disiplin, bir hayat tarzı 
Olimpiyatlara hırsla hazırlanmışlar. Bütçeden 4 milyar euro ayırmışlar, 9 milyar harcamışlar Atina içinden ve çevresinden olimpiyat tesislerine ulaşmak için yeni raylı sistemler döşemişler, 250 km kadar 'duble yol' yapmışlar. Yolların kenarındaki yeşermemiş taze bitkilerden, topraklı kaldırımlardan, solmamış refüj alüminyumlarından yeni olduğunu anlıyorsunuz. 
Beş milyon nüfuslu Atina'da boğucu bir trafik sorunuyla karşılaşmadım. 
AB'nin mecbur ettiği disiplinine bir de "olimpiyatları başarmak" hırsı eklenince, Atina yenilenmiş adeta 

DİKKATİMİ çekti, ana yolların sol tarafındaki şeridi kırmızı çizgiyle "olimpiyat şeridi" olarak ayırmışlar bizdeki "güvenlik şeridi" gibi Ama trafiğin nispeten sıkıştığı zamanlarda bile kimse kimse "açık gözlülük" yapmıyor, bu şerit yalnız olimpiyatlar için kullanılıyor ve tıkanmadan vızır vızır işliyor 
Bir 'sivil' terbiye, bir şehirlilik kültürü... 
Bunda "dünyaya iyi görünmek" gibi bir milliyetçiliğin de etkisi var sanıyorum, sivil binalara asılmış Yunan bayrakları dikkat çekiyor çünkü. 
Her milletin bayrağı bir yerlere asılmış, ben tek Türk bayrağı göremedim, Türklerin kaldığı otellerde bile 
Yunanistan bir gün bu kompleksi aşacak eminim, ilişkilerimizdeki iyileşme süreci bunun işareti. Akademik tarih yazımında Türkler hakkındaki üslubu düzeltme girişimleri de bunun işareti. 
Yunanistan'daki değişimin yönünü, bu işleri iyi bilen dostum Cem Kozlu anlattı 
- Eskiden Yunanistan, Avrupa'nın can sıkan bir ülkesiydi. Altyapı yatırımları için aldığı yardımları mesela maaş ödemelerinde kullanırdı, uluslararası ilişkilerde sorunlar çıkarır, hatta şantaj yapardı. Şimdi öyle değil. 

HEMEN olmamış tabii... Kozlu'ya göre, Yunanistan'da Papandreu demokrasiyi yerleştirdi. Simitis ise ekonomiye, dolayısıyla hayata modern bir disiplin getirdi, euro'ya geçti mesela... Olimpiyatlar gibi fevkalade karmaşık dev bir organizasyonu Yunanistan bu birikimle başardı. 
Tabii bunda iktidarların iki üç dönem devam etmesinin, yani siyasi istikrarın rolü büyük. 
Olimpiyatlar için 9 milyar euro harcayan Yunanistan, umduğu ticari getiriyi alamamış. Görüştüğüm şoförler ve esnaf, "İşlerimizde ciddi bir artış olmadı" diyor. Olimpiyatlar için gelen 1.5 milyon insan çarşıya pazara pek çıkmıyormuş. 
Kozlu, bu yıl iyi durumda olmayan Yunan turizmini olimpiyatların da yükseltemediğini söylüyor, ama 
- Yunanistan uzun vadede olimpiyatlardan kazanacaktır. Çünkü çok zor bir organizasyon olan olimpiyatlardan Yunanistan, imajını daha da iyileştirerek çıktı. Bunun ticari ve siyasi getirisini zamanla alacak... 
Kapanış törenlerini ve diğer gözlemlerimi yarın yazacağım. 



</TEXT>
</DOC>
