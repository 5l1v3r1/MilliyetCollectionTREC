<DOC>
<DOCNO> 289569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonspo09.html </URL>
<DATE> 2004/11/17/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Dalaman Kayserispor'u yenip hedefimize biraz daha yaklaşmak istiyoruz 
</HEADLINE>
<TEXT>

     Denizlispor Profesyonel Futbol Şubesi Başkanı Turgut Dalaman, Kayserispor'u yenip ilk yarı sonunda hedeflenen puan barajına biraz daha yaklaşmak istediklerini belirtti. 
     Küme düşme bölgesinde yer alan Kayserispor'u kesinlikle küçümsemediklerini ifade eden Dalaman, takımların hedeflerini gerçekleştirmek için tüm güçlerini sahaya yansıttıklarını, çıkış yapmak isteyen Kayserispor karşısında bir kaza yaşamak istemediklerini söyledi. 
     İlk yarı sonunda 30 puana ulaşmayı amaçladıklarını kaydeden Dalaman, ''Kayserispor ile kendi sahamızda oynayacağımız maçı kazanıp, ilk yarıda hedeflediğimiz puan barajına biraz daha yaklaşmak istiyoruz. Takım olarak bunu da başaracak güçteyiz'' dedi. 
     Bu arada, yeşil-siyahlı takımda Kayserispor maçı hazırlıkları sürerken, A2 Milli Takım'ın Avusturya maçı kadrosunda yer alan Ersen Martin, Güven, Serhat ve Özgür'ün oynamaları, 3-1 biten maçta Ersen Martin ve Güven'in gol atması, teknik heyeti sevindirdi. 
     
</TEXT>
</DOC>
