<DOC>
<DOCNO> 299480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/soneko24.html </URL>
<DATE> 2004/12/21/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Tasarımcı Lovegrove Türkiye'den çıkan ürünler eşsiz 
</HEADLINE>
<TEXT>

     Eczacıbaşı Vitra, endüstriyel tasarım alanında dünyanın önde gelen isimlerinden Ross Lovegrove ile çalışmaya başladı. 
     Ünlü İngiliz tasarımcı Lavegrove, ilk banyo tasarımlarını Vitra için yaratacak. 
     Lovegrove'nin Eczacıbaşı Vitra için tasarladığı banyo konseptinin tasarım dünyası ve tüketicilerle buluşması gelecek yılın Mart ayında dünyanın en önemli banyo ürünleri fuarı olan Frankfurt ISH 2005'te gerçekleşecek. 
     İşbirliğinin duyurulduğu basın toplantısında konuşan Eczacıbaşı Topluluğu Genel Koordinatörü Dr. Erdal Karamercan, günümüzde rekabetin dünya ölçeğinde derinleştiğine ve tasarım konusunda yaratılan farklılığın temel rekabet avantajı haline geldiğine dikkat çekti. 
     Karamercan, istekleri son derece öznel ve karmaşık hal alan bugünün tüketicilerinin kalite, makul fiyat, iyi dağıtım gibi kendilerine sağlanan olanakları çok doğal bulduklarını ve tercihlerinde, gereksinimlerine ve zevklerine uygun tasarıma birinci önceliği verdiklerini vurguladı. 
     Eczacıbaşı Topluluğu olarak kendilerini de her zaman önem verdikleri tasarım açısından farklılık yaratmaya yönelik çalışmalara, yurt içinde ve dünya pazarlarında rekabet üstünlüklerini artırmak amacıyla daha üst boyuta taşımayı hedef aldıklarını anlatan Karamercan, ''Dünyaya açılan markamız Vitra hem iş alanlarının doğrudan doğruya tasarıma dayalı olması nedeniyle, hem de dünya pazarlarında hızla büyüyen bir marka olarak konumunu pekiştirmeyi amaçladığı için bu konuda bir tür öncülük görevi yüklenmiş bulunuyor. İşte bu çerçevede Vitra, endüstriyel tasarım dünyasının parlayan yıldızlarından Ross Lovegrove ile işbirliğine başlamış bulunuyor'' dedi. 
     Eczacıbaşı-Vitra Murahhas Azası Şadi Burat da tasarımın bu yüzyılın anahtar sözcüğü olduğunu vurgulayarak, uzun vadeli hedeflerinin orijinal ve çağdaş tasarımlarla rekabet etmek olduğunu bildirdi. 
     Burat ''Tasarım sürüden ayrılmanın yolu, aynı zamanda rekabette ayakta kalmanın da yolu'' diye konuştu. 
     Burat, tasarıma önem verilerek Türkiye'nin 60 milyar dolar olan ihracatının aynı miktar ihracatla iki katı değere ulaşılabileceğini belirtti. 
     Eczacıbaşı Karo Seramik Genel Müdürü Ahmet Yamaner de Lovegrove'un Vitra için tasarlayacağı ürünlerin üstün teknolojileri ile birleşince bu tasarımların Vitra'yı bir dünya markası olma yolunda rakiplerinden farklı bir noktaya taşıyacağına inancını dile getirdi. 
     
     ''TÜRKLER NE BİLİRLER Kİ'Yİ TERSİNE ÇEVİRMEK İSTİYORUM'' 
     İngiliz Tasarımcı Ross Lovegrove da bilgisini, deneyimini Vitra ürünlerine taşımak ve dünya çapında bir dizayn yaratmak istediğini söyledi. 
     Lovegrove ''İnsanlar diyorlar ki Türkler ne bilirler ki bunu tersine çevirmek istiyorum, bu mümkün'' dedi Vitra'nın kendini işine adamış bir insan kaynağı ve inanılmaz bir imalat mükemmelliği bulunduğunu belirten Lovegrove, Vitra için tasarlayacağı ürünlerde su ve rahatlığı bir araya getiren bir konsepti öngördüğünü kaydetti. 
     İnsanların mutfağa büyük paralar harcadıklarını, hatta iyi bir arabanın iki katı olan 50 bin dolar gibi paraların da harcanabildiğini belirten Lovegrove, bu pazarın olgunluğa eriştiğini, artık para harcayacak başka yer aradıklarını, bu yerlerden birinin banyo olabileceğini söyledi. 
     İnsanların duygularını harekete geçirecek ürünler yapmanın önemine işaret eden Lovegrove, ''Vitra'yı bu dünyaya taşıyacağım. Türkiye'den çıkan şeyler eşsiz, bu ürünler Türkiye'den geliyor denilecek. Bu hayali desteklememiz lazım'' diye konuştu. 
     Lovegrove soruları yanıtlarken de Eczacıbaşı Vitra ile işbirliğinin sadece banyo ile sınırlı kalmasını istemediklerini belirterek, ileri düzeyde seramik incelemesinin yapılabileceği bir laboratuvar kurmak istediklerini açıkladı. 
     Lovegrove, seramiğin değişik kullanım alanları bulunduğunu, saatinde seramik parçaları yer aldığını, otomotiv endüstrisinin de metale alternatif olarak ısının emiliminde seramik parçaları üzerinde çalışıldığını hatırlattı. 
     Ross Lovegrove, ilham kaynağının ne olacağına ilişkin bir soru üzerine de Türkiye ve Japonya'nın banyo yapma kültürü bakımından ileri ülkeler olduğunu, bu kültürü tasarımlarına yansıtabileceğini, ayrıca Bizans'ın Türk kültürüne etkilerini de zarif ve abartısız bir şekilde kullanmak istediğini söyledi. 
     
</TEXT>
</DOC>
