<DOC>
<DOCNO> 294173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sonsiy23.html </URL>
<DATE> 2004/12/02/ </DATE>
<TIME> 19.58 </TIME>
<AUTHOR>  </AUTHOR>
<HEADLINE>
Dışişleri bakanlığından Slovakya'ya kınama... 
</HEADLINE>
<TEXT>

     Dışişleri Bakanlığı, sözde Ermeni soykırımını kabul eden bir karar alan Slovakya Ulusal Meclisi'ni kınadı. 
     Dışişleri Bakanlığı'ndan yapılan açıklamada, Slovakya Ulusal Meclisi'nin, ''bir siyasi partinin oldu bittisiyle'', 30 Kasım'da, 1915 yılında meydana gelen trajik olayları soykırım olarak kabul ettiğine dair bir karar aldığı belirtilerek, Türkiye'nin bu kararı esefle karşıladığı ve kınadığı bildirildi. 
     ''Başkalarına ait tarihin tartışmalı dönemlerine ilişkin yargıda bulunmak, ulusal parlamentoların görevleri ve sorumlulukları arasında olamaz'' denilen açıklamada, Birinci Dünya Savaşı koşullarında, Türklerle Ermenilerin büyük acılar çekmesine neden olan olayların çarpıtılarak ve siyasi çıkar uğruna alınan kararın, sorumlu bir davranış olmadığı kaydedildi. 
     Açıklamada, ''nefretin değil, dostluk ve hoşgörünün gelecek nesillere taşınmasına her zamandan daha çok ihtiyaç duyulduğu bir zamanda, Slovakya Ulusal Meclisi'nin aldığı kararın, uluslararası ortamın gerçeklerine ters düştüğü ve faydalı bir amaca hizmet etmeyeceği açıktır'' ifadeleri de kullanıldı. 
     
</TEXT>
</DOC>
