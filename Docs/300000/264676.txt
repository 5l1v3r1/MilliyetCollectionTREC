<DOC>
<DOCNO> 264676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sondun25.html </URL>
<DATE> 2004/08/19/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Necef'te Hz.Ali türbesi yakınında şiddetli çatışma... 
</HEADLINE>
<TEXT>

     Irak'ta, Şiilerin kutsal kenti Necef'te bulunan Hz. Ali Türbesi'nin yakınında şiddetli çatışmalar olduğu haber veriliyor. 
     El Arabiye televizyonunun canlı yayınında, türbe yakınında şiddetli çatışmalar olduğu belirtildi. 
     Çatışmalarla ilgili henüz başka ayrıntı verilmedi. 
     Öte yandan, çatışma haberlerinden hemen önce Şii lider Mukteda Sadr'ın sözcüsü ve Mehdi Ordusu komutanı Şeyh Ahmed Şeybani, Sadr'ın, ayaklanmayı sona erdirmesi için geçici hükümetin öne sürdüğü talepleri reddettiğini bildirdi. 
     Şeybani, Hz Ali Türbesi içinde gazetecilere yaptığı açıklamada, geçici hükümetin taleplerini kesinlikle reddettiklerini söyledi. 
     Irak geçici hükümetinin Devlet Bakanı Kasım Davud'un bugün öne sürdüğü taleplerin, geçici hükümetin gönderdiği heyetle vardıkları anlaşmaya uygun olmadığını öne sürdü. 
     Devlet Bakanı Kasım Davud, düzenlediği basın toplantısında, hükümetin Sadr'ı ikna için bütün barışçı yolları tükettiğini ifade ederek, Şii liderin şiddeti bırakmaması, silahlarını teslim etmemesi ve Necef'teki Hz. Ali Türbesi'ni terk etmemesi durumunda askeri çözüm uygulamaya karar verdiklerini bildirmişti. Davud, Sadr'ın hükümetin taleplerini kabul ettiğini bir basın toplantısıyla ilan etmesi için kendisine son birkaç saat tanındğını kaydetmişti. 
     Sadr'ın dün, silahsızlanmayı ve Hz. Ali Türbesi'ni terk etmeyi kabul ettiği, ancak önce kenti kuşatan Amerikan güçlerinin saldırıyı durdurmasını ve Şiilerin kutsal alanından çekilmesini istediği bildirilmişti. 
     
     ''HZ. ALİ TÜRBESİ'NİN ANAHTARINI VERMEYİZ'' 
     Iraklı radikal Şii lider Mukteda Sadr'ın Nasıriye temsilcisi Şeyh Evsel Hafeci de, Şii milislerin sığındığı Necef'teki Hz. Ali Türbesi'ni terketmeyeceklerini söyledi. 
     El Cezire televizyonuna konuşan Hafeci, ''Hz. Ali Türbesi'nin anahtarını Amerikalı ya da Iraklı kuvvetlere teslim etmeyiz. Böyle bir şey yaparsak, bunun utancından hiç kurtulamayız. Anahtarları Irak polisine de, ulusal muhafızlara da vermeyiz, zira onlar kutsal yerleri çiğnediler, Müslüman kanı akıttılar'' diye konuştu. 
     Necef, günlerdir Şii milislerle Amerikan ve Irak kuvvetleri arasında şiddetli çatışmalara sahne oluyor. 
     
</TEXT>
</DOC>
