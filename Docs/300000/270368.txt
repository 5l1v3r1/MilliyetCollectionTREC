<DOC>
<DOCNO> 270368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/soneko07.html </URL>
<DATE> 2004/09/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Tüzmen Türk Eximbank faizleri 2 puan düşürdü... 
</HEADLINE>
<TEXT>

     Devlet Bakanı Kürşad Tüzmen, Türk Eximbank'ın faizleri, bugünden geçerli 2 puan düşürdüğünü bildirdi. 
     Tüzmen, yaptığı yazılı açıklamada, Eximbank tarafından uygulanmakta olan kısa vadeli ihracat kredileri programları kapsamında 2 puana varan faiz indirimi yapıldığını, ayrıca turizm ve nakliyat gibi döviz kazandırıcı hizmetlere yönelik kredilerin faizlerine de bu indirimin yansıtıldığını kaydetti. 
     Bakan Tüzmen, KKDF kesintilerinin kaldırılması ve düşen faiz oranlarının teminat hesaplamalarında dikkate alınmasıyla, Eximbank tarafından kullandırılmakta olan kısa vadeli kredilerde yüzde 110 oranında istenen banka teminat mektubu tutarının, bu defa kredi riskinin yüzde 100'ü seviyesine düşürülmesinin benimsendiğini açıkladı. 
     Tüzmen, yeni düzenlemenin, teminat sıkıntısı çeken firmalar açısından kısmen rahatlama sağlayacağına işaret etti. 
     Türk Eximbank tarafından 1 Ocak-8 Eylül 2004 döneminde 2.3 milyar dolar kredi kullandırıldığını ve 2.2 milyar dolar tutarında ihracatın sigorta kapsamına alındığını vurgulayan Tüzmen, ''Eximbank'ın ihracata olan toplam desteğinin yılsonunda 7 milyar doları aşması beklenmektedir'' dedi. 
     
</TEXT>
</DOC>
