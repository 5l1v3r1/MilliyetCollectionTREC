<DOC>
<DOCNO> 299309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonyas12.html </URL>
<DATE> 2004/12/20/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Almanya'da kök hücre mucizesi .. 
</HEADLINE>
<TEXT>

     Almanya'da cerrahlar, ilk kez yağdan elde edilen kök hücrelerle insan vücudunda kemik büyümesini sağlayarak, 7 yaşındaki bir kız çocuğunun kırık kafatasını onardılar. 
     Alman doktorları, iki yıl önce düşerek kafatası birkaç yerinden kırılan 7 yaşındaki ismi açıklanmayan kız çocuğuna yağdan elde ettikleri kök hücreleri naklederek, tedavisi olanaksız görülen kafatasındaki eksik bölgelerde yeni kemikler oluşmasını sağladılar. 
     Sonuçları Cranio-Maxillofacial Surgery tıp dergisinin bu ayki sayısında da yayınlanan cerrahi müdahalede, küçük kızın, kök hücrelerin nakledilmesinden birkaç hafta sonra, kafatasındaki kırık yerler nedeniyle taşımak zorunda kaldığı miğferi de çıkarttığı belirtildi. 
     Giessen kenti Justus-Liebig-Üniversitesi Tıp Fakültesi'nde yapılan kök hücre nakli öncesinde küçük kızın kafatasındaki eksik kemikler nedeniyle beyninin göründüğü, kafatasını diğer cerrahların onarma girişimlerinin başarısız olduğu kaydedildi. 
     Kök hücre naklini yapan Alman doktorlar, çocuğun kemik parçalarının kök hücrelerle karıştırılarak, hücrelerin kemik üreten hücrelere dönüşmeleri ve böylece yeni kemikler yaratılması teorisini gerçeğe dönüştürmeyi başardıklarını belirttiler. 
     
</TEXT>
</DOC>
