<DOC>
<DOCNO> 279811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sontur19.html </URL>
<DATE> 2004/10/13/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Halterciler mahkemelik oldu .. 
</HEADLINE>
<TEXT>

     Milli halterciler Aylin Daşdelen, Şule Şahbaz ve Sibel Şimşek, kendilerine ''lezbiyen'' diyerek iftirada bulunduğu iddiasıyla olimpiyat şampiyonu Nurcan Taylan ile eski milli antrenör Mehmet Üstündağ aleyhine 25'er milyar liralık manevi tazminat davası açtılar. 
     A.A muhabirinin aldığı bilgiye göre Daşdelen, Şahbaz ve Şimşek'in avukatları tarafından Ankara Nöbetçi Asliye Hukuk Mahkemesi'ne her davacı için ayrı ayrı dava açıldı. 
     Metinleri ortak olan dilekçelerde, Daşdelen, Şahbaz ve Şimşek'in geçmişi parlak başarılarla dolu, Avrupa ve Dünya şampiyonalarında dereceleri olan sporcular olduğu belirtildi. 
     Eski milli antrenör Mehmet Üstündağ'ın kendilerine geçmiş yıllarda cinsel tacizde bulunduğunu iddia eden milli sporcuların, 2004 Olimpiyat Şampiyonu Nurcan Taylan'ın haksız ithamlarına maruz kaldıkları anlatılan dilekçelerde, davacıların, yazılı ve görsel basına yansıyacak şekilde dünya kamuoyu önünde rencide edildikleri savunuldu. 
     Dilekçelerde, Nurcan Taylan'ın, davacıları lezbiyenlikle suçlamasının iftira olduğu ifade edilerek, ''Davacıların manevi şahsiyetleri sıfıra indirilmiş, Türk milletinin ve spor camiasının gözünden düşürülmüş ve gelecek vadeden spor yaşamlarına çok ağır darbeler vurulmuştur'' denildi. 
     Daşdelen, Şahbaz ve Şimşek'in, bu tartışmalar sırasında kişilik haklarının ihlal edildiği ileri sürülen dilekçelerde, Taylan ve Üstündağ'ın her davacı için 25'er milyar lirayı dayanışmalı olarak ödemesine karar verilmesi talep edildi. 

     
</TEXT>
</DOC>
