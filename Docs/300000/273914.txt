<DOC>
<DOCNO> 273914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sondun43.html </URL>
<DATE> 2004/09/22/ </DATE>
<TIME> 21.08 </TIME>
<AUTHOR>  </AUTHOR>
<HEADLINE>
Türkiye'ye kiralık yangın helikopteri verilmesi Ukrayna'yı karıştırdı 
</HEADLINE>
<TEXT>

     Ukrayna'nın Türkiye'deki orman yangınlarıyla mücadele için kiralık askeri helikopter vermesi ülkede kriz yarattı. 
     Ukrayna Kara Kuvvetleri Vekil Komutanı General Valeri Frolov'un askeri helikopterlerin yasadışı biçimde Türkiye'ye kiralanmasıyla ilgili bir soruşturma çerçevesinde tutuklandığı bildirildi. 
     İnterfax ajansının bildirdiğine göre, Ukrayna Başsavcısı Hennadi Vassiliev, Kara Kuvvetleri Komutanlığı'na Mayıs ayından bu yana vekalet eden Valeri Frolov'un yetkisini kötüye kullanmak suçlandığını belirtti. 
     Frolov'un 14 Haziran'da Ukrayna'nın Mi-8 tipi askeri helikopterlerinin Türkiye'deki orman yangınlarıyla mücadelede kullanılması için Rus Rossavia havayolu şirketiyle anlaşma imzalamakla suçlandığını belirten Başsavcı, Türkiye'de bulunan bu helikopterlerden birisinin 3 Eylül'de Bodrum yakınlarında düştüğünü ve 3 Ukraynalı ile 2 Türk'ten oluşan mürettebatın öldüğünü kaydetti. 
     Başsavcı Vassiliev, söz konusu helikopter kiralama anlaşmasının ordu için yasak olduğunu ifade etti. 
     Vassiliev, varılan anlaşma uyarınca, 8 Ukrayna helikopteri ve 25 kişiden oluşan personelin Türkiye'de bulunduğunu belirtti. 
     Öte yandan, Ukrayna Başsavcısı'nın Türkiye'deki orman yangınlarıyla mücadele için yasalara aykırı biçimde askeri helikopter ve personel sağlamakla suçladığı Savunma Bakanı Evhen Martchuk da görevinden istifa etti. 
     Devlet Başkanı Leonid Kuçma tarafından açıklanan istifa mektubunun kabul edilip edilmediği belirtilmedi. 
     Savunma Bakanı Martchuk'un, ülkenin doğusunda füze yakıtlarının depolandığı bir kimya fabrikasının güvenliğiyle ilgili sorunlar nedeniyle istifa ettiği sanılıyor. 
     Bu arada, başsavcının helikopter davasıyla ilgili suçlamalarını reddeden Martchuk, bugün istifasından önce mecliste yaptığı konuşmada, Ukrayna'nın Türkiye'de yangınla mücadeleye yasalar çerçevesinde yardımcı olduğunu söylemişti. 
     
</TEXT>
</DOC>
