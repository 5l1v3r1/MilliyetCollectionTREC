<DOC>
<DOCNO> 250144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/spor/spo01.html </URL>
<DATE> 2004/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Luce'den sert rapor 
</HEADLINE>
<TEXT>


Beşiktaş'ın eski hocası, Del Bosque'ye futbolcularla ilgili ürkütücü bilgiler verdi 

ORHAN YILDIRIM 


'Kafa olarak bittiler' 
SİYAH - Beyazlı takımın eski çalıştırıcısı Mircea Lucescu, Ümraniye'de verdiği brifingte Del Bosque'nin gözünü korkuttu. Rumen hocanın, Siyah - Beyazlı oyuncuların kafa olarak bittiğini iddia edip, "Ben kalsaydım, takımı baştan aşağı değiştirecektim. Bazı hatalarda kasıt aradım. Yüzlerine söylediğim zaman kafalarını önlerine eğdiler. Türk futbolcuları profesyonel değil. Ne söylersen bildiklerini okurlar" yorumunu yaptığı öğrenildi. 

'Yedek kalamazlar' 
AHMED Hassan, Tümer ve Ahmet Yıldırım'ın yedek kalmayı hazmedemediğini iddia eden Mircea Lucescu'nun, Okan Koç ve Serdar'ı az oynatarak hata yaptığını itiraf ettiği öğrenildi. Del Bosque'nin tek tek not aldığı uyarılar arasında Türk futbolcularının yabancı oyunculara karşı ön yargılı davrandığı, taraftarların sadece şampiyonluk yakalanırsa mutlu olduğu ve her türlü sert eleştirilere karşı ayakta durmak gerektiği yer aldı. 

Beşiktaş bunaldı 

Çift idman yaptılar 
DEL Bosque yönetiminde yeni sezon hazırlıklarına başlayan Beşiktaş, dün çift idman yaparak tempo artırdı. Sabah çalışmasında havanın aşırı derecede sıcak olması futbolcuları zorladı. İdmana, izinli olan İbrahim Toraman, İbrahim Üzülmez, Okan Buruk, Ali Güneş, Pancu, Ronaldo ve Ahmed Hassan katılmazken, sakatlığı bulunan menajer - futbolcu Tayfur'un tedavisine devam edildi. 

Kamp programı belirlendi 
BEŞİKTAŞ'IN kamp programı da belli oldu. Kartal'ın 5-17 Temmuz tarihleri arasında Avusturya'nın Salzburg Anif, 17-23 Temmuz tarihleri arasında da Almanya'nın Sonnhof Bad Worishofen bölgesinde kamp yapacağı bildirildi. Siyah-Beyazlılar, kampların ilk ve son bölümlerinde dörtlü turnuvalara katılacak, arada da özel maçlar yapacak. 

Pancu kayıp 
BEŞİKTAŞ'IN Rumen futbolcusu Pancu kayıplara karıştı. Yöneticilere, "Tatile gidiyorum, 21 Haziran'da İstanbul'da olacağım" diyen Pancu'ya tüm uğraşlara rağmen ulaşılamadı. Siyah - Beyazlılar, bunun üzerine dün de ortalıkta görünmeyen ve telefon ile de temas kurulamayan Pancu için tesislere noter çağırtıp zabıt tutturdu. Rumen oyuncu konusunun FİFA'ya götürüleceği bildirildi. Bu arada Pancu, kendisini Shakthar Donesk'e götürmek isteyen Lucescu'ya olumsuz yanıt verdi. 

İlhan Mansız'dan dönüş mesajı 
JAPONYA'NIN Vissel Kobe takımı ile yollarını ayıran İlhan Mansız, Kaptan Tayfur aracılığı ile geri dönmek istediğini bildirdi. İki kez ameliyat olduğu için Japonya'da beklenen performansı gösteremeyen ve hayal kırıklığı yaratan golcü oyuncu, Federasyon Başkanı Haluk Ulusoy'u da devreye soktu. Ulusoy'un, Siyah-Beyazlı yöneticilerle temasa geçip, İlhan Mansız'ı geri almaları için gereken kolaylığı göstermelerini istedi. 






</TEXT>
</DOC>
