<DOC>
<DOCNO> 252027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/dunya/axdun02.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani baklayı ağzından çıkardı 
</HEADLINE>
<TEXT>


KDP lideri Bölgede birleşerek bağımsız bir devlet olmak Kürtlerin kaderinde var 

DIŞ HABERLER SERVİSİ 


Kürdistan Demokratik Partisi KDP lideri Mesud Barzani, Kürtlerin gelecekteki durumuyla ilgili öteden beri dile getirdiği özerklikle sınırlı isteklerinden ani bir çıkışla ayrılarak, hem Kürtlerin birleşmesinden hem de bağımsızlıktan söz etti. Barzani, Kürt ulusunun önünde sonunda birleşerek, bağımsız bir devlet olacağını ileri sürdü. Barzani'nin bu açıklamasını PKK'nın ateşkese son vererek eylemlerine döndüğü bir sırada yapması dikkat çekti. 
Barzani, Arap El Hayat gazetesine yönetimin Iraklılara devri dolayısıyla verdiği demeçte, "Irak'ta Kürtlerin, Araplardan daha önemsiz olmadığını" belirterek, "ikinci sınıf vatandaş olmayı kabullenmeyeceklerini" söyledi. 2005 sonunda hazırlanacak yeni Irak Anayasası'nda federalizme yer verilmesi halinde Kürtlerin ayrılık yerine, federal Irak'la birlikte yaşamayı tercih edeceğini ifade eden Barzani, anayasada federalizmin yer almaması durumunda ayrılığı tercih ederek bağımsızlık ilan edeceklerini bildirdi. 

'Her şey Araplara bağlı' 
Araplarla birlikte yaşamanın ya da onlardan ayrı bir yol izlemenin, tamamen Arapların tutumuna bağlı olduğunu söyleyen Barzani, "Eğer Irak demokratik ve federal bir devlet olmazsa, o zaman birlikte yaşamayız" diyerek, üst kapalı olarak Irak'tan ayrılacakları tehdidinde bulundu. 


</TEXT>
</DOC>
