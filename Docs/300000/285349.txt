<DOC>
<DOCNO> 285349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun18.html </URL>
<DATE> 2004/11/02/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
İşte Bush ve Kerry'nin temel politikaları... 
</HEADLINE>
<TEXT>

     ABD'de bugünkü başkanlık seçimlerinde yarışan, ülkenin iki büyük partisinin adayları Demokrat Partili John Kerry ile Cumhuriyetçi Partili ABD Başkanı George Bush'un çeşitli konulara yaklaşımları, iki adayın anketlerde birbirine yakın oylara sahip olması açısından büyük önem taşıyor. 
     Adayların sivil haklar konularına yaklaşımları birbirinden farklı görünüyor. Ülkede siyahlara, eğitimden sağlığa kontenjan sağlanması ve siyahların haklarının korunması için çıkarılan yasanın artık gerekmediği için kaldırılması konusunda Bush çeşitli demeçler vermişti. Ancak Bush, bu yasanın gerekli olduğu yönünde de açıklamalarda bulundu. Kerry ise, bu yasanın halen gerekli olduğuna inanıyor. 
     Ülkenin en tartışmalı konularından biri haline gelen eşcinsel evliliklerine Bush karşı çıkıyor ve anayasa değişikliğiyle, evliliğin sadece kadın ile erkek arasında olabileceğini tescillemek istiyor. 
     Bush'un Başkan Yardımcısı Dick Cheney'nin eşcinsel kızı Mary ise bu tartışmaların en büyük hedefi oldu. Cheney, ''herkes istediğini yapmakta özgür olmalı'' diyerek, ilk defa Bush'tan ayrı görüşte olduğunu ortaya koydu, ancak kendisinin Bush'un kararlarını destekleyeceğini söyledi. Böylece Cumhuriyetçi Partililer, hem Bush'un tutumuyla muhafazakarları yanlarına çekmiş oldu, hem de Cheney'nin tutumuyla ve Mary Cheney'nin de varlığıyla eşcinsel oylarını yanlarına çekmeye çalıştı. 
     Kerry de, eşcinsel evliliğe karşı olduğunu söyledi. Ancak Kerry, eşcinsel çiftlerin, ABD'de evli çiftlerin yararlandığı vergi indirimi gibi bazı haklardan yararlandırılması gerektiğini savunuyor. 
     Bush, orduda eşcinseller için, eski Başkan Bill Clinton zamanında ortaya konulan, ''sorma, söyleme'' politikasını destekliyor. Ordudakilere cinsel tercihleri sorulmuyor ve eşcinseller de bu tercihlerini ifade etmiyor. Kerry ise, orduda eşcinsellerin, cinsel kimlikleri açık hizmet verebilmesine destek veriyor. Başkan Bush, eşcinsel çiftlerin evlat edinmesine de karşı çıkıyor, Kerry ise eşcinsellerin evlat edinebilmesinden yana tavır koyuyor. 
     ABD'de nefret suçlarının eşcinsellere karşı işlenen suçları da kapsaması girişimine Bush karşı çıkıyor, Kerry ise bu girişimi destekliyor. 
     
     DIŞ POLİTİKA VE SAVUNMA 
     Savunma konularında Bush, kısmi ulusal savunma kalkanını desteklerken, Kerry buna karşı çıkıyor. Bush, savunma harcamalarının yüzde 4,2 artırılmasını destekliyor, Kerry, yeni ekipman ve teknolojiye para ayrılmasını istiyor. 
     Dış politikaya gelince, Bush'un, Irak konusunda bilinen politikalarını sürdürmesi ve iş bitinceye kadar Amerikan ordusunu o bölgede tutması bekleniyor. John Kerry ise, başkan seçildiği takdirde 6 ay içinde Irak'tan Amerikan askerlerini çekeceğini söylüyor. Bush, Kerry'nin bu politikasının düşmana yanlış mesaj verdiğini ve biraz daha dayanırlarsa direnişçilerin başarıya ulaşacaklarını düşündüğünü, bunun da Amerikan askerlerinin can kaybına yol açtığını savunuyor. 
     Başkan Bush'un dış politikasında, nükleer kapasitesini geliştirmeyi hedefleyen İran'a karşı, askeri operasyon dahil her türlü seçenek bulunuyor. Kerry ise diyalog ve diplomasiyle bu meselenin çözülebileceğine inanıyor. Terörizme karşı Bush, her cephede savaşmaktan yana tavır koyarken, Kerry, terörizmle savaşta önceliklerin önemli olduğunu söylüyor. Kerry, bu çerçevede 11 Eylül saldırılarının mimarı terörist Usame Bin Ladin yerine, Irak'ta Saddam Hüseyin rejiminin üstüne gidilmesinin doğru olmadığını savunuyor. 
     Bush, ''önleyici saldırı'' denilen yeni bir yaklaşım çerçevesinde, ''O seni vurmadan, sen onu vur'' politikası izliyor. Kerry ise, savaşın son seçenek olması gerektiğinde ısrar ediyor. Kerry, dünya ülkelerinin de desteğini alan politikalar izlemeyi savunuyor. Bush ise, dünyayla birlikte çalışmak uğruna Amerikan ulusal güvenliğinin feda edilemeyeceğini, gerekirse güvenlik uğruna tek yanlı hareket edilebileceğini belirtiyor. Örneğin Kerry, Almanya, Fransa gibi ülkelerle yakınlaşmayı planlıyor. Bush ise, Irak Savaşı döneminde zedelenen ilişkilerin aşamalı olarak iyileştirilmesinden yana. 
     George Bush, İslam dünyasında demokrasinin geliştirilmesiyle terörizmin önünün kesilebileceği inancını vurguluyor. Kerry, Bush'un Büyük Ortadoğu ve Kuzey Afrika girişimine karşı çıkmıyor, ancak iyi niyetli, duyarlı ve diyaloğa açık bir yaklaşım savunuyor. Ortadoğu'da Bush, İsrail'e ve Ariel Şaron hükümetine tam destek veriyor, Filistin devletinin kurulmasını destekliyor. Kerry de İsrail'e tam destek vermekle birlikte, onun ayrıntılı bir Ortadoğu vizyonu bulunmuyor. 
     John Kerry, Kuzey Kore'nin nükleer silahlarına Bush yönetiminin göz yumduğunu savunuyor. Bush ise, bu konunun diplomatik olarak çözülebileceğine inanıyor. 
     Başkan Bush, ikinci dönem daha başkan olarak seçilirse vergi indirimlerine devam edecek. Kerry ise sadece düşük gelirlilere vergi kesintisi yapma sözü verdi. John Kerry, alternatif yöntemlere başvurularak yurtdışından gelecek petrole bağımlılığın azaltılmasını destekliyor. 
     
</TEXT>
</DOC>
