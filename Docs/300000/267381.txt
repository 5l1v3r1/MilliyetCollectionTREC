<DOC>
<DOCNO> 267381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sonspo15.html </URL>
<DATE> 2004/08/29/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Şahin'den samimi itiraf Olimpiyatlarda başarılı olamadık... 
</HEADLINE>
<TEXT>

     28. Yaz Olimpiyat Oyunları'nın değerlendirmesini yapan Devlet Bakanı ve Başbakan Yardımcısı Mehmet Ali Şahin, ''Türkiye olarak olimpiyatlarda başarılı olamadık. Eksiklerimizi de net bir şekilde gördük'' dedi. 
     Mehmet Ali Şahin, Atina'da gazetecilere yaptığı açıklamada, olimpiyatlarda Türk sporunun röntgenini çektiklerini belirterek, şöyle konuştu 
     ''Türk sporunu başarılı olarak görmek mümkün değil. 'Neredeyiz ' sorusunun cevabını aldığımızı düşünüyorum. Aldığımız 9 madalya bir başarıdır ama milletimizin beklentisi bu değildir. Çünkü cumhuriyetimizin bu yıl 81. yılını kutlayacağız. Böyle bir olimpiyatta olimpik federasyonların tamamıyla katılmalıydık. Ancak 10 branşta mücadele edebildik. Atina'da ortaya çıkan sonucu iyi değelendirmek ve yeniden bir yapılanma içine girmemiz ve 2008'i ciddi bir şekilde hazırlanmak zorundayız. Sydney'de 5 madalya alan Türk sporu, Atina'dan 9 madalyayla dönüyor. Bu nispi olarak başarı olarak gözükebilir. Bu sonucu abartırsak hedeflerimizi yakalamakta zorlanırız. Herşeyde olduğu gibi sporda da gerçekçi olmak gerekir. Burada madalya almak için ülkemizi temsil eden tüm sporcuları tebrik ediyorum. Türk genci, her sporu yapabilecek kapasitede, yeter ki önünü açalım.'' Atletizmin tüm sporların anası olduğunu ifade eden Şahin, ''Olimpiyat Stadı, olimpiyat süresince gündüz ve gece sürekli atletizm oyunlarına sahne oldu. En büyük ilgiyi de atletizm çekti. Ancak biz atletizmde hiç madalya kazanamadık. Öncelikle ülkemizde atletizmi geliştirmek, her dalda ve her branşta başarılı atletler yetiştirmeliyiz. Atletizmde başarılı olamayan ülkeler, olimpiyatta da başarılı olmuş sayılmaz'' diye konuştu. 
     
     ''ARTIK BABADAN KALMA GÜREŞ BİTTİ'' 
     Şahin, oyunlarda mücadele edilen dallardan biri olan güreşe de değinerek, ''Güreşteki sonucu başarılı olarak değerlendiremeyiz. Altın madalyasız dönüyoruz. Artık babadan kalma güreş bitmiştir. Güreş sporunu yeniden ele almamız gerekiyor. Diğer ülkelerde olmayan güreş potansiyelimizi en iyi şekilde değerlendirerek yeniden dünşya minderlerinin tozunu attıracak güreşçiler yetiştirmeyiliz. Er meydanındaki tüm sporcular kendilerine sahip çıkılmasını bekliyor'' dedi. 
     
     TAKIM SPORLARININ EKSİKLİĞİ 
     Şahin, oyunları canlı olarak izlediğini ve bunun eksikleri görmek açısından çok yararlı olduğunun altını çizerek, ''Masa başında olmak başka, işin içinde olmak başka. Takım sporlarındaki eksikliğimiz burada bir kez daha ortaya çıktı. Bu konuda ciddi çalışmalar yaparak Pekin'de takım sporlarında da mutlaka olacağız. Buraya gelmem iyi oldu. Oyunlarla ilgili birçok şeyi yerinde gördüm'' dedi. 
     -''İSTANBUL, OLİMPİYATLARA HAZIR DEĞİL''- Yunanistan'ın yapmış olduğu organizasyonu çok beğendiğini de vurgulayan Şahin, şunları söyledi 
     ''Büyük ekonomik sıkıntı çekmişler. Ama bu yapılanların hepsi kalıcı işler. Bu tesislerin Yunan sporuna katkısı daha fazla olacak. Yunanistan'ın Pekin'de daha fazla madalya alacağına inanıyorum. İstanbul ise bu haliyle olimpiyatlara hazır değil, onu gördüm. Olimpiyat alalım, tesis yapalım demek yanlış. Tesis yapımına şimdiden başlamalıyız. Bu konuda büyük şirketleri göreve davet ediyorum. Zorlu Holding, atletizm kompleksi yapmak için bizden yer istedi. Türkiye'ye dönünce bu konu üzerinde hemen çalışma yapacağım. Olimpiyat düzenlemekten ziyade, her branşta sporcu yetiştirmek ve madalya kazanmak daha önemli. Olimpiyat adaylığı için en yakın tarih 2016. Biz adaylık için vazgeçmeyiz, vazgeçemeyiz. 2016'yı almak için elimizden geleni yapmaya devam edeceğiz. 
     Bakanlar Kurulu toplantısında oyunlarla ilgili Başbakanımıza ve diğer bakan arkadaşlarıma bir brifing vereceğim. Buradaki tespitlerimi anlatacağım. Özellikle müessese kulüplerinin sporun içinde olması için bakan arkadaşlarımın desteğini isteyeceğim.'' 
     
</TEXT>
</DOC>
