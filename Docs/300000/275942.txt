<DOC>
<DOCNO> 275942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonsiy10.html </URL>
<DATE> 2004/09/29/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Erdoğan "Deprem ve enkaz manzaraları bizi düşündürmeli" 
</HEADLINE>
<TEXT>

     Başbakan Recep Tayyip Erdoğan, ''Depremler ve arkasında bıraktıkları enkaz manzaraları, bizi düşündürmesi gereken ibret tablolarıdır. 21. Yüzyıl Cumhuriyet Türkiyesi, bu manzaraları bir daha asla yaşamamalı'' dedi. 
     Bayındırlık ve İskan Bakanlığı'nın İstanbul'da düzenlediği ''Deprem Şurası-2004'', Grand Cevahir Oteli'nde başladı. 
     Başbakan Erdoğan, depremlerde hayatını kaybedenler için saygı duruşunda bulunulmasıyla başlayan Şura'ya, video mesajı gönderdi. 
     Erdoğan, mesajında, Türkiye'nin, yakın geçmişinde büyük depremlerle sarsılan ve acı tecrübeler yaşayan bir ülke olduğunu ifade ederek, ''bu acı tecrübelerin çıkardığı yangınların henüz küllenmediğini, ancak acılardan ders almayı ve deprem gerçeğiyle yaşamayı öğrenmek gerektiğini'' bildirdi. 
     ''Yaşadığımız toprakların bundan sonra da yeni deprem risklerine açık özellikler taşıdığını'' vurgulayan Erdoğan, ''Deprem gerçeğinin bütün boyutlarıyla masaya yatırılacağı bu önemli Şura, depremlere karşı tedbiri elden bırakmaması gereken ülkemiz için hayati öneme sahiptir'' dedi. 
     Şura'da depremle ilgili her türlü sorunun tartışılacağı bir platform oluşacağını ifade eden Erdoğan, depremlerin Türkiye ekonomisine etkileri, idari, hukuki ve işletme boyutundaki sorunların da bu Şura ile ele alınacağını kaydetti. 
     Başbakan Erdoğan, ''hedefin Türkiye'de bilim ve teknolojiye hasıl, depremlere karşı duyarlı, çağdaş ve bilinçli bir kamuoyu oluşturmak olduğunu'' dile getirerek, ''deprem ve doğal afetlerin tek bir ülkenin sorunu olmadığına'' işaret etti. 
     ''Deprem uluslararası bir sorundur'' diyen Erdoğan, ülkelerin bu felakete karşı deneyimlerini birbirlerine aktararak mesafe alabileceklerine dikkati çekti. 
     Şura'nın, depremle ilgili çalışmaların vizyonunu geliştireceğini de belirten Erdoğan, ''ilgili kurumların Şura kararlarını benimsemeleri, Türk insanının güvenli geleceği adına bu konuda azami ilgi sarf etmesi gerektiğini'' bildirdi. 
     Başbakan Erdoğan, şöyle devam etti 
     ''Yeni yüzyılda bilimsel yöntemleri kullanamayan, bilgi ve teknoloji üretemeyen devletlerin, varlık gösteremeyeceği bir gerçektir. Depremler ve arkasında bıraktıkları enkaz manzaraları, bizi düşündürmesi gereken ibret tablolarıdır. 21. Yüzyıl Cumhuriyet Türkiyesi, bu manzaraları bir daha asla yaşamamalı. 
     Bu Şura, ülkemizin ve insanımızın doğal afetlere karşı yeni bir bilinçlenme dönemini başlattığını gösteren, sembolik değeri büyük, öncü bir girişim olarak tarihe geçmektedir.'' ''Depremle ilgili her türlü bilgi ve birikimin bir çatıda toplanmasına imkan hazırlayan Şura'nın yeni hukuki düzenlemelere de zemin olacağını'' ifade eden Recep Tayyip Erdoğan, ''Türkiye'nin bu Şura ile deprem gerçeğiyle yüzleşeceğini ve bilinç tazeleyeceğini'' kaydetti. 
     
</TEXT>
</DOC>
