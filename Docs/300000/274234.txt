<DOC>
<DOCNO> 274234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sondun39.html </URL>
<DATE> 2004/09/23/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Mafyanın başkenti Amsterdam... 
</HEADLINE>
<TEXT>

     Hollanda'nın başkenti Amsterdam'ın, Avrupa Birliği AB üyesi ülkeler içinde, suç örgütleri ve uyuşturucu trafiği açısından da ''başkent'' özelliği taşıdığı öne sürüldü. 
     Amsterdam Emniyet Müdürü Joop van Riessen, Trouw gazetesinde yayımlanan söyleşisinde, mafya tipi örgütlenen bütün çetelerin Amsterdam ile kesinlikle bağlantıları olduğunu, bu anlamda kentin, ''AB'nin çete başkenti'' olarak da kabul edilebileceğini söyledi. 
     Suç örgütlerinin Amsterdam'ı üs seçmelerinde, ekonomik nedenlerin önemli rol oynadığını belirten Emniyet Müdürü, normal işadamları yanında çetelerin de Amsterdam'da birbirleriyle randevulaştıklarını, bu yüzden sıklıkla birbirleriyle hesaplaşma sonucu cinayet işlendiğini anlattı. 
     Polisin, çetelerin hesaplaşması sonucu işlenen cinayetleri açığa çıkarmada çetelerin köklerinin başka ülkelere de dayanması dolayısıyla önemli güçlüklerle karşı karşıya kaldığını belirten Van Riessen, Amsterdam'ın aynı zamanda Avrupa'nın bir numaralı uyuşturucu kenti olduğunu anımsattı ve polisin, kente giriş çıkış yapan uyuşturucunun en fazla yüzde 20'sini ele geçirebildiğini söyledi. 
     Van Riessen, Amsterdam'da ele geçirilebilen uyuşturucuyu, ''akan suda bir damla'' olarak nitelendirdi ve uyuşturucu bağlantılarının başka ülkelere dayanması yüzünden, uyuşturucu trafiğini kontrol etmede istenilen başarıyı sağlayamadıklarını belirtti. 
     Asterdam Emniyet Müdürü, kentin uluslararası uyuşturucu şebekeleri ve suç örgütleri için çekici olmasının bir nedeninin de, Paris ve Londra gibi metropol kentlerle karşılaştırıldığında, köy gibi küçük kalması ve kentin rahat yaşama ortamı olduğunu kaydetti. 
     
</TEXT>
</DOC>
