<DOC>
<DOCNO> 279828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sontur36.html </URL>
<DATE> 2004/10/13/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Servis aracından yola atlayan çocuğa otomobil çarptı 
</HEADLINE>
<TEXT>

     Antalya'nın Serik İlçesi'nde okula gitmek üzere bindiği servis aracından yola atlayan 7 yaşındaki Ümit Uzun'a otomobil çarptı. 
     Alınan bilgiye göre, Cumhuriyet İlköğretim Okulu birinci sınıf öğrencisi Ümit Uzun, okul önünde servis aracından inerek, kontrolsüz olarak yola atladı. Bu sırada Uzun'a Fatih Hoda'nın kullandığı 07 YH 711 plakalı araç çarptı. 
     Olaydan sonra Serik Devlet Hastanesi'ne kaldırılan küçük çocuğun sağlık durumunun iyi olduğu bildirildi. 
     
     OKUL MÜDÜRÜ ÖNLEM ALINMASINI İSTEDİ 
     Cumhuriyet İlköğretim Okulu Müdürü Abdil Sarı, okul önünde 7 yıl içinde 5 kaza meydana geldiğini belirterek, bu kazalarda birisi ağır olmak üzere 5 öğrencinin yaralandığını bildirdi. Okulda 1100 öğrencinin eğitim gördüğünü vurgulayan Sarı, yoğun trafik akışının yaşandığı okul önünde herhangi bir uyarı levhası bulunmadığını söyledi. Yolda iki yerde set olduğunu ancak bunun da yetersiz olduğunu ifade eden Müdür Sarı, şunları söyledi 
     ''Okul idaresi olarak öğrenci çıkışlarını batı taraftaki ana cadde üzerinden değil, doğu taraftaki kapıdan yapıyoruz. Ancak, öğrenciler okula gelişlerinde ön kapıyı kullanıyorlar. İki yıl önce belediyeye, trafik lambası ve uyarı levhası konması için başvurduk. Daha büyük acılar yaşamak istemiyoruz. Bugünden sonra kapıda görevli öğretmen arkadaşlarımızı öğrencilerin yoldan geçişlerinde yardımcı olmaları için görevlendirdik.'' Polis yetkilileri ise okul önlerinde görevlendirilecek yeterli sayıda trafik polisi bulunmadığını belirttiler. Yetkililer, okulların yasal olarak özel üniformalı veli veya öğretmen görevlendirme yetkilerinin bulunduğunu hatırlattılar. 
     
</TEXT>
</DOC>
