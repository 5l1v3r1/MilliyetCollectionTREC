<DOC>
<DOCNO> 268708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sondun21.html </URL>
<DATE> 2004/09/03/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Böyle kurtarma olur mu 
</HEADLINE>
<TEXT>

     Kuzey Osetya'nın Beslan kentindeki rehine operasyonunda Rus güvenlik görevlilerinin tavırları şaşırttı. 
     Polis gücünün etkinliği ile bilinen Rusya'da, operasyon sırasında ağzında sigara, omuzunda tüfekli güvenlik görevlilerinin rehine çocukları taşıdıkları hayretle görüldü. 
     Saatler süren operasyonda, sivillerin çatışmaların ortasında elleri ceplerinde gelişmeleri izledikleri gözlendi. 
     Teröristlerle güvenlik güçleri arasındaki çatışma sürerken hatta komandolar teröristlerin sığındığı evlere girmeye çalışırken, hemen yanıbaşlarında çatışmayı izleyen sivilleri uzaklaştıran olmadı. 
     Çeçen teröristlerin, kaostan yararlanarak rahatlıkla sivillerin arasına karışıp uzaklaştıkları da biliniyor. 
     Rehine krizinde dünyanın tepkisini çeken bir başka nokta ise Rus sağlık görevlilerinin sayısının yetersizliği oldu. 
     Okuldan kaçmayı başaran yaralı çocuklara yardım edecek sağlık görevlisi ve ambulans bulunmuyordu. Yüzlerce kişinin rehin tutulduğu bir eylemde çevrede yeterince sağlık görevlisi bulundurulmaması önemli bir ihmal olarak değerlendiriliyor. 
     
</TEXT>
</DOC>
