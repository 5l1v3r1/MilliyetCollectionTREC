<DOC>
<DOCNO> 268386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun19.html </URL>
<DATE> 2004/09/02/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Hollanda Parlamentosu'nda beşinci Türk milletvekili... 
</HEADLINE>
<TEXT>

     Hollanda parlamentosunda Türk kökenli milletvekili sayısı beşe çıkıyor. Demokratlar 66 Partisi'nden Fatma Koşer Kaya 36 , görevini bırakan bir milletvekilinin yerine geçecek. 
     Partiden yapılan açıklamaya göre, milletvekili Francine Giskes , kişisel nedenlerle siyaseti bırakma kararı aldı. 1994 yılından bu yana üçüncü dönemdir milletvekili olan Giskes, 8 Eylül'de milletvekilliğinden ayrılacak. 
     Giskes'in yerine, son genel seçimlere 8'inci sıradan giren Fatma Koşer Kaya milletvekilliğini üstlenecek. 
     Hollanda'da bir partiden herhangi bir nedenle boşalan milletvekilliğini, seçimlere katılan listenin yedek sırasındaki ilk kişi üstleniyor. 
     Fatma Koşer Kaya, koalisyonunun üçüncü ortağı konumundaki Demokratlar 66 Partisi 6 üye çıkardığı için doğrudan meclise girememişti. Kaya, Demokratlar 66 Partisi hükümete bir bakan verdiği için ilk yedek konumuna yükselmişti. Bu durumda Giskes'in ayrılmasıyla Fatma Koşer Kaya milletvekilliği hakkını elde etmiş oldu. 
     Samsun doğumlu Fatma Koşer Kaya, Hollanda'da Brabant Katolik Üniversitesi Hukuk Fakültesi'ni bitirdi. Uzun süre ülkenin en büyük sendikal kuruluşu olan Hollanda Sendikalar Federasyonu'nda avukatlık yaptı. Serbest avukatlık da yapan Kaya, geçen ay Goude kenti mahkemesinde yedek hakimliğe getirildi. 
     Fatma Koşer Kaya'nın parlamentoya girmesiyle 150 üyeli Hollanda Temsilciler Meclisi'nde görev yapan Türk kökenli üye sayısı 5'e yükseliyor. Koalisyonun büyük ortağı Hıristiyan Demokrat Parti'den Coşkun Çörüz ve Nihat Eski, koalisyonun ikinci büyük ortağı Liberal Partiden Fadime Örgü ve ana muhalefetteki Sosyal Demokrat İşçi Partisi'nden Nebahat Albayrak milletvekilliği görevini yürütüyor. 
     
</TEXT>
</DOC>
