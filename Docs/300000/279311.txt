<DOC>
<DOCNO> 279311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/spor/spo03.html </URL>
<DATE> 2004/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumenler'e veto 
</HEADLINE>
<TEXT>


Galatasaray Yönetimi, Hagi'nin transferlerini düşündüğü Mutu ve Pancu'ya soğuk bakıyor. İki yıldızın da santrfor olduğunu vurgulayan Sarı-Kırmızılılar, gerçek bir orta saha arıyor 

ERHAN TELLİ 


'Aranan kan değiller' 
GALATASARAY'DA Teknik Direktör Hagi trafından ortaya atılan Mutu ve Pancu isimlerine yönetimden muhalefet geldi. İdarecilerle daha önce yaptığı görüşmelerde, oyun kuran, liderliği üstlenecek olan bir 10 numaraya ihtiyacı olduğunu söyleyen Hagi'nin, şimdi Rumenler'den yana ağırlık koyması, yönetimi şaşırttı. İki futbolcunun kamuoyuna yansıması karşısında kendi aralarında bir değerlendirme yapan Sarı - Kırmızılılar, Rumenler'in aranan kan olmadığında karar kıldılar. 

Hagi'ye ilettiler 
SARI - Kırmızılı yöneticilerin, "Bizde zaten Hakan ve Necati gibi iki golcü var. Yeni bir forvet yerine, iyi bir orta saha oyuncusu almalıyız" fikrine vardıkları, bu kararı Hagi'ye ilettikleri öğrenildi. Hagi'nin vatandaşı Pancu'yu 10 numara mevkiinde düşünmesine rağmen, iyi bir orta saha oyuncusuna da "hayır" demeyeceği ifade edildi. Golcülere sıcak bakmayan Galatasaray Yönetimi'nin Güney Amerika'da çalışmalarını sürdürdüğü kaydedildi. 

İdmanda bile itiraz 

Hagi - Hakan rakip 
AEK ile bugün oynayacağı maçın hazırlıklarını sürdüren Galatasaray'da Teknik Direktör Hagi ile Hakan Şükür rakip oldu. Çift kalede birbirlerine karşı oynayan Rumen hoca ile golcü, hakemlik yapan Antrenör Balint'in kararlarına itiraz etti. Çalışmayı bitirmesinin ardından Hagi'nin yanına giden Hakan, antrenmanın çok sert geçmesinden yakındı. 

AEK maçı 21.00'de 
ANTRENMANDA Conceiçao düz koşu yaparken, Cihan, Ümit Karan, Aykut, Hakan Şükür ve Orhan sakatlandı. Orhan, sol ayak aşil tendonuna aldığı darbe nedeniyle idmanı yarıda bıraktı. Hakan da çalışmanın sonuna doğru sol bacağına bandaj yaptırdı. Sarı-Kırmızılılar'ın Ali Sami Yen'de AEK ile yapacağı mücadele, saat 20.00'den 21.00'e alındı. Maçı TGRT naklen yayınlayacak. 

Koço'nun hasretini Cim - Bom dindirdi 

34 yıl sonra İstanbul'da 
GALATASARAY maçı için dün Türkiye'ye gelen Yunanistan'ın AEK takımının malzemecisi Koço Karidopulos, "memleketim" dediği İstanbul'a 34 yıl sonra ilk kez kavuştu. Cihangir'de doğduğunu, Gölcük'te askerlik yaptığını, daha sonra ailevi nedenlerden dolayı Yunanistan'a gittiğini belirten Karidopulos, Atatürk Havalimanı'na inişte kendisini "Özkoç" diye tanıttı. Türkçe'yi çok iyi konuşan Koço, "Memleketimi çok özledim. Sevinçliyim. Aslında Fenerbahçeliyim" dedi. 

'Kan kardeşim Türk' 
KARİDOPULOS, anne ve babasının İstanbul'da öldüğünü, Türkiye'de akrabası olmadığını, ancak Engin Tunç adlı bir kan kardeşi bulunduğunu belirtti. Tunç ile birlikte askerlik yaptıklarını ifade eden Koço, "Kendisi ABD'ye gitti. Belki onunla tekrar buluşuruz" diye konuştu. İşleri nedeniyle fırsat bulamadığım için daha önce İstanbul'a gelemediğini kaydeden Karidopulos, "Bundan sonra her sene geleceğim. Memleketim burası" diye konuştu. 


</TEXT>
</DOC>
