<DOC>
<DOCNO> 251698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sonspo09.html </URL>
<DATE> 2004/06/29/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Diyarbakırspor Hedefimiz ligde ilk 10'a girmek... 
</HEADLINE>
<TEXT>

     Diyarbakırspor, yeni sezon hazırlıkarını Bolu'nun Gerede ilçesinde sürdürüyor. 
     Teknik direktör Ümit Kayıhan yönetiminde yaklaşık 2 saat süren ve 27 futbolcunun katıldığı sabah antremanında yeşil-kırmızılılar, kondisyon hareketlerinin ardından koşu yaparak çalışmayı tamamladılar. 
     Ümit Kayıhan, A.A muhabirine yaptığı açıklamada, 1 hafta sürecek Bolu'daki kampta futbolcuların dayanıklılıklarını artırmayı hedeflediklerini kaydetti. 
     Transfer çalışmalarını sürdürdüklerini ve bugüne dek 7 futbolcuyu renklerine bağladıklarını ifade eden Kayıhan, son olarak Sırbistan-Karadağ'ın Vojvodina takımından santrfor Beliç'i aldıklarını söyledi. 
     Diyarbakırspor'un geçen 2 yıl içinde yerini iyi belirlediğini anlatan Kayıhan, ''Hedefimiz ligde ilk 10'a girmek. Sezon başında büyük konuşmak yanlış. O yüzden bize göre mantıklı hedef bu. Ayrıca şu anda 4 büyük takımla diğer Anadolu takımları arasında şartlar eşit değil. Bizimle onları kıyaslarsak, onları Roma ya da Real Madrid ile kıyaslamak gerekir'' diye konuştu. 
     Kayıhan, ikinci etap kamp çalışmalarını Kızılcahamam'da sürdüreceklerini de sözlerine ekledi. 
     
</TEXT>
</DOC>
