<DOC>
<DOCNO> 287402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sondun41.html </URL>
<DATE> 2004/11/09/ </DATE>
<TIME> 22.07 </TIME>
<AUTHOR>  </AUTHOR>
<HEADLINE>
Suriye Dışişleri Bakanı El Şara, İran'da... 
</HEADLINE>
<TEXT>

     İran Cumhurbaşkanı Muhammed Hatemi, bölge ülkelerinin Irak'ın toprak bütünlüğünün korunmasından yana olduğunu söyledi. 
     Hatemi, Suriye Dışişleri Bakanı Faruk El Şara'yı kabulünde yaptığı konuşmada, ''Irak'taki yabancı güçlerin mevcudiyeti nedeniyle bu ülke çeşitli zorluklarla karşı karşıyadır. Bölge ülkeleri yabancı güçlerin Irak'tan çekilmesini, barış ve güvenliğinin sağlanmasını, halk egemenliğine dayalı bir yönetimin kurulmasını ve Irak'ın toprak bütünlüğünün korunmasını istemektedir'' dedi. 
     Irak'taki gelişmeler nedeniyle tehlikeyle karşı karşıya kalan bölge ülkelerinin işbirliği yaparak bölge haklarının çıkarlarını korumak ve sorunları ortadan kaldırmak için daha fazla çaba göstermesi gerektiğini söyleyen Hatemi, işbirliğinin mevcut sorunların çözümü, güvenlik, istikrar ve gelişmenin sağlanmasına büyük katkı yapacağını kaydetti. 
     El Şara da İran yönetiminin bölgesel ve uluslararası konulardaki mantıklı yaklaşımını takdir ettiklerini, iki ülke ilişkilerinin daha da gelişmesini arzuladıklarını belirtti. 
     
     HARRAZİ-EL ŞARA GÖRÜŞMESİ 
     Bu arada İran Dışişleri Bakanı Kemal Harrazi, El Şara ile yaptığı görüşmeden sonra Irak'taki güvenlik krizinin güce başvurularak çözülemeyeceğini, krizin çözümü için demokratik yollara başvurulması gerektiğini söyledi. 
     Irak'ta sivillerin çatışmalardan zarar görmesini doğru bulmadıklarını, sivillere yönelik şiddetin mevcut krizi daha da kötüleştireceğini söyleyen Harrazi, ''Irak'ta meydana gelen olaylar Irak'a komşu bütün ülkeleri kaygılandırmaktadır'' dedi. 
     İran ve Suriye'nin Irak'taki insani durum konusunda danışmalarda bulunması gerektiğini söyleyen Harrazi, Irak'a komşu ülkelerin Mısır'da yapılacak toplantıda Irak krizini çözmenin yollarını görüşeceklerini kaydetti. 
     Şara da, Tahran temaslarında Irak'taki gelişmeler ve Felluce kentine yönelik operasyonu ele aldıklarını belirterek, ''Irak halkının içinde bulunduğu zorluklardan kurtulması başta Irak'a komşu Müslüman ülkeler olmak üzere, hepimiz için çok önemlidir'' diye konuştu. 
     Şara, ''Irak'ta halen savaş ve askeri saldırılar sürmektedir, bundan büyük üzüntü duyuyoruz. Felluce'ye yapılan saldırıyı da kınıyoruz'' dedi. 
     Irak'ta işgalci güçlerin savunmasız insanlara uyguladığı şiddet yüzünden her gün sivil kayıplar meydana geldiğini belirten Şara, Suriye ve İran'ın, Irak'ın ulusal bağımsızlığından kaygı duyduğunu söyledi. 
     Harrazi ve El Şara'nın görüşmesinde Filistin konusunun da ele alındığı bildirildi. 
     
</TEXT>
</DOC>
