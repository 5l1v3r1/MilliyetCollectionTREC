<DOC>
<DOCNO> 265596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/spor/spo04.html </URL>
<DATE> 2004/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
El Saka'ya kanca 
</HEADLINE>
<TEXT>


Trabzonspor yönetimi, Gençlerbirliği'nin defanstaki başarılı ismine sürpriz transfer teklifi götürdü. Sezon sonunda sözleşmesi bitecek olan Mısırlı futbolcu gitmeye sıcak bakıyor 

NECMİ KEPÇETUTAN 


Temaslar hız kazandı 
DEFANS bölgesindeki sakatlıklar ve Şampiyonlar Ligi hesapları nedeniyle düğmeye basan Trabzonspor'un, Gençlerbirliği'nden El Saka'ya talip olduğu ortaya çıktı. Ziya Doğan'ın raporu doğrultusunda görüşmelerin hız kazandığı bildirildi. Mısırlı futbolcu, Egyptianplayers.com sitesine verdiği röportajda bu transfere sıcak baktığını açıkladı. El Saka'nın, Başkan İlhan Cavcav'ın kararını beklediği ifade edildi. 

Başkan Cavcav'a çağrı 
MISIRLI yıldız oyuncu, Trabzon'un menajeri aracılığıyla kendisine teklif getirdiğini söyledi. El Saka, "Önce biraz tereddüt ettim. Çocuklarımın okulu Ankara'da. Ben de takımın ikinci kaptanıyım. Bu şehirde mutluyum. Ancak Trabzonspor çok büyük bir kulüp. Geleceğimi düşünmek zorundayım. Transfer sayesinde iyi para kazanabilirim. Geçen yıl da teklif gelmişti. Özellikle Başkan Atay Aktuğ benimle çok ilgilendi" dedi. 

Avrupa'da oynayamayacak 
ÖNÜMÜZDEKİ sezon serbest kalacağını hatırlatan El Saka, şöyle devam etti "Sözleşmem biteceği için şimdiden kulübüme para kazandırmak istiyorum. Bu nedenle transfere olumlu bakacaklarını düşünüyorum. Eğer Gençlerbirliği beni satmaya karar verirse, Trabzon 31 Ağustos'a kadar transferi bitirmek istiyor. Onay verilirse, teşekkür ederim". Trabzonspor, UEFA Kupası'nda forma giydiği için El Saka'yı Avrupa'da oynatamayacak. 

Sultan Fatih Tekke 

Yıldız futbolcu, son altı maçta 6 gol atıp, 5 asist yaparak Trabzonspor'u zirveye taşıdı 

Üste para verilmişti 
MALATYASPOR maçında attığı üç golle klasını yine gösteren ve son iki sezondur Trabzonspor'u sırtlayan isimlerin başında gelen kaptan Fatih Tekke el üstünde tutuluyor. Altı sezon önce Gaziantepspor'a Erhan Namlı'ya karşılık takas olarak verilen, üstüne de 1 milyon dolar ödenen Fatih şimdi takımının kurtarıcılığına soyundu. 2001-2002'de takıma katılmasının ardından istikrarlı futboluyla yıldızlaştı. 

Rüyası şampiyonluk 
SAKATLIK dönemini atlatmasının ardından sezona iyi bir başlangıç yapan Fatih Tekke, şu ana kadar Şampiyonlar Ligi elemeleri ile birlikte oynadığı 6 maçta toplam 6 gol ve 5 asist ile muhteşem bir grafik yakaladı. Başarılı oyuncu, "Yaşım 28'e dayandı. En büyük hayalim Trabzonspor'un şampiyonluk kupasını ellerimde tutmak. Gol krallığı konusunda ise konuşmak için henüz erken" yorumunu yaptı. 

Petkoviç müjdesi 

MALATYA maçında sakatlanan Petkoviç'in önemli bir sorununun olmadığı, Dinamo Kiev önünde kaleyi koruyabileceği açıklandı. Petkoviç'in yerine görev alan ve bir de penaltı kurtaran Hasan'ın performansı da beğeni topladı. Bordo - Mavililer, ara vermeden Dinamo Kiev maçının hazırlıklarına başlarken, belinde ezilmeye bağlı ağrıları bulunan Petkoviç, Erdinç ile birlikte salonda çalıştı. Hastalığına rağmen maça çıkan Gökdeniz sabahki idmanda yer aldı. 


</TEXT>
</DOC>
