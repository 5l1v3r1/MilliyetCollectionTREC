<DOC>
<DOCNO> 260799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/soneko16.html </URL>
<DATE> 2004/08/05/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
IMF ile görüşmeler 6 konu üzerinde yoğunlaşıyor... 
</HEADLINE>
<TEXT>

     Uluslararası Para Fonu IMF Türkiye Masası Şefi Rıza Moghadam başkanlığındaki heyet ile sürdürülen teknik görüşmeler hız kazandı. 
     Edinilen bilgiye göre, görüşmeler, makro çerçeve, ödemeler dengesi, bütçe politikaları, bütçe finansmanı, bankacılık reformu ve para politikaları olmak üzere 6 düzeyde sürdürülüyor. 
     IMF ile görüşmeler için Maliye Bakanlığı, Hazine Müsteşarlığı, Devlet Planlama Teşkilatı DPT , Merkez Bankası ve Tasarruf Mevduatı Sigorta Fonu TMSF uzman yetkililerinden oluşan 6 ayrı ekibin görevlendirildiği kaydediliyor. 
     Ekiplerin kendi alanlarında IMF'deki muhataplarıyla son iki gün içinde ayrı ayrı görüştüğü, dün gece de Devlet Bakanı Ali Babacan başkanlığında Hazine'de yapılan toplantıda bütün ekiplerin bir araya gelmesiyle iki günlük çalışmaların genel bir değerlendirmesinin yapıldığı öğrenildi. 
     
     GÖRÜŞMELER BUGÜN DE DEVAM EDECEK 

     IMF heyeti ile görüşmelere Maliye Bakanlığı ve Hazine Müsteşarlığı'ndaki toplantılarla bugün de devam edileceği kaydediliyor. 
     Maliye Bakanlığı'nda akşam saatlerinde yapılacak toplantıya Maliye Bakanı Kemal Unakıtan'ın yanı sıra Devlet Bakanı Babacan'ın da katılacağı öğrenildi. 
     Edinilen bilgiye göre, Maliye'deki toplantıdan sonra görüşmelere Bakan Babacan'ın başkanlığında Hazine Müsteşarlığı'nda devam edilecek. 
     IMF heyetinin görüşmeleri tamamlayarak yarın Türkiye'den ayrılması bekleniyor. 

     
</TEXT>
</DOC>
