<DOC>
<DOCNO> 258225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/soneko05.html </URL>
<DATE> 2004/07/26/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Hazine ilk 7 ayda yüzde 36.5 faizle borçlandı... 
</HEADLINE>
<TEXT>

     Hazine, bu yılın ilk yedi ayında, ihalelerdeki Türk Lirası cinsinden net iç borçlanmasını, geçen yılın aynı dönemine göre yüzde 14 artırırken, bu borçlanmayı ortalama yüzde 26.5 oranında faizle gerçekleştirdi. Ortalama faizin geçen yıla göre yarı yarıya azaldığı bu dönemde borçlanmanın ortalama vadesi ise 97 gün uzadı. 
     Hazine bu dönemde, Türk Lirası cinsinden iskontolu ve değişken faizli iç borçlanma ihracına yönelik olarak gerçekleşirdiği ihalelerde toplam 72.4 katrilyon liralık net iç borçlanmaya gitti. Toplam borçlanma geçen yılın aynı dönemindeki 63.4 katrilyon liraya göre yüzde 14.3 oranında artış gösterdi. Borçlanmanın 66.6 katrilyon lirası, gerek ihale sırasında gerekse ihale öncesindeki rekabetçi olmayan teklifler ile ihale sonrası piyasaya yapılan satışlarla gerçekleştirildi. Piyasadan yapılan borçlanma geçen yılın aynı dönemine göre yüzde 15.4 oranında artarken, ihalelerden önce kamu kurum ve kuruluşlarına ortalama faiz üzerinden yapılan satışlarla sağlanan borçlanma tutarı ise 5.9 katrilyonla geçen yılkiyle yaklaşık aynı düzeyde gerçekleşti. 
     Piyasaya yapılan satışları dikkate alarak yapılan hesaplamaya göre, bu dönemdeki borçlanma ortalama yüzde 26.5 yıllık bileşik faizle gerçekleştirilirken, ortalama vade ise 373 güne kadar uzadı. Büyük bölümü Irak Savaşının etkisi altında yaşanan 2003 yılının ilk yedi ayında Hazine ortalama yüzde 52.6 yıllık bileşik faizle borçlanmış ve ortalama vade de 276 gün olmuştu. Geçen yıla göre ortalama yıllık bileşik faiz 26.1 puan azalırken, ortalama vade 97 gün uzadı. 
     
     FAİZİN AYLARA GÖRE SEYRİ 
     Hazine'nin bu yıl ocak ayında yüzde 27.1 düzeyinde oluşan ortalama yıllık bileşik faiz oranı, şubatta yüzde 26.1'e, martta yüzde 25.9'a, nisanda ise yüzde 24'e kadar 
     gerilemişti. Ancak nisan ayından itibaren gündeme gelen ABD'nin faiz artırma olasılığı ve bazı iç siyasi gerginlikler Hazine'nin iç borçlanma faiz oranını yeniden yukarı doğru çevirdi ve faiz, mayısta yüzde 28.9'a kadar yükseldi. hazirandaki borçlanma ise ortalama yüzde 28.6 faiz oranıyla yapıldı. Ortalama faiz temmuz ayında da yüzde gerilemeye devam ederek yüzde 26.2'ye indi. Hazine'nin dört ihale gerçekleştirdiği temmuz ayında, ortalama bileşik faiz önceki aya göre 2.4 puan gerilerken, haziranda 315 gün olan ortalama vade, 294 güne indi. 
     
     REEL FAİZ 
     Merkez Bankası'nın beklenti anketi kapsamında belirlediği gelecek 12 aylık döneme ilişkin enflasyon beklentisi ise temmuzda 0.3 puan düşerek yüzde 10.1'e geriledi. Böylece, gelecek 12 ayda beklenen reel faiz oranı 1.9 puan gerileyerek yüzde 14.6'ya indi. Nisanda yüzde 
     12.2'ye kadar düştükten sonra mayısta yüzde 16'ya, haziranda 
     da yüzde 16.5'e kadar çıkan gelecek bir yıllık dönem için beklenen reel faiz oranı, temmuzda yüzde 14.5'le son üç ayın en düşük düzeyine indi. 
     
     GEÇEN YIL ALINAN KAĞITLARDAN REKOR REEL GETİRİ 
     Bu arada geçen yıl haziran ayında yüzde 20.2 reel faiz beklentisiyle Hazine'ye borç verenler, yıllık enflasyonun beklentilerden oldukça hızlı düşerek bu yıl haziran sonunda yüzde 8.93'e kadar gerilemesi yüzünden yüzde 34.1 gibi çok yüksek düzeyde bir reel faiz elde ettiler. 
     Hazinenin iç borçlanmalarındaki ortalama yıllık bileşik faiz ve beklenen reel faiz yüzde 
     
     
Nominal Faiz Beklenen Reel Faiz Ocak 27.1 13.1 Şubat 26.1 12.9 Mart 25.9 13.4 Nisan 24.0 12.2 Mayıs 28.9 16.0 Haziran 28.6 16.5 Temmuz 26.2 14.6 
     
ANKA 
     
</TEXT>
</DOC>
