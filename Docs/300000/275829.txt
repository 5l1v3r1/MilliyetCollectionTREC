<DOC>
<DOCNO> 275829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/yazar/akyol.html </URL>
<DATE> 2004/09/29/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kemalizmde reform 
</HEADLINE>
<TEXT>


KARA Kuvvetleri Komutanı Org. Yaşar Büyükanıt, Atatürk ilkelerini bugün çağdaşlamaya engel olarak görenleri, ışıktan rahatsız olan "yarasa"ya benzetiyor. 
"Yarasa" benzetmesi medyada öne çıktı ama asıl konuşmanın içeriği çok önemli... 
Büyükanıt, "kalıp düşünceler"i eleştiriyor, Harbiyelilere şöyle sesleniyor 
"Meslek yaşantınız boyunca her şeyi sorgulayın. Sorgulama, değişimin ve gelişimin ilk basamağıdır." 
Peki "Kemalizm"i sorgulamak 
Büyükanıt, Kemalizm veya Atatürkçülük yerine "Atatürkçü düşünce sistemi" terimini kullanıyor. Atatürk'ün "hiçbir dogma ve kalıplaşmış miras bırakmadığını" söyleyerek şu sonuca varıyor 
"Bilim ve aklın rehberliğinde kendini sürekli yenileyen Atatürk ilkeleri, sonsuza dek kendini yenilemek ve geliştirmek gücüne sahip bir düşünce sistemidir." 

SAYIN Büyükanıt'ın Kemalizm veya Atatürkçülük gibi 'terim'leşmiş ifadeler yerine "Atatürkçü düşünce sistemi" demesinin sebebi, felsefi bir tercih midir, bilmiyorum. 
"Atatürkçü düşünce sistemi" kavramını Org. Özkök de kullanıyor. Benim tespitime göre, 1987'den beri resmi askeri yayınlarda bu kavram geçiyor. 
Acaba "Tek Parti" devrini, o devrin siyasi ve ideolojik yapısını çağrıştıran "Kemalizm" veya "Atatürkçülük" gibi terimler yerine, "Atatürkçü düşünce sistemi" demekle Büyükanıt daha çok geleceğe dönük ve daha uzlaştırıcı bir "düşünce sistemi"ni mi amaçlıyor 
Sayın Orgeneral adına bir şey diyemem ama başka yol yok gibi gözüküyor. 
Kemalizm ve Atatürkçülük terimlerine dayalı kavgaları, darbeleri, istikrarsızlıkları düşünün. Demokrasiye geçişimizi, NATO'ya girişimizi "karşı devrim" sayan Kemalizm yorumunu, bu yorumların mahkeme kararlarını bile etkilediğini düşünün 
Türkiye'nin bugün geldiği sosyal ve ekonomik düzey, dışa açılma, orta sınıflaşma gibi temel dinamikler karşısında öyle bir Atatürkçülük veya Kemalizm sürdürülebilir mi 

AVRUPA Birliği'ni Sayın Büyükanıt, Atatürk'ün muasırlaşma projesinin gereği olarak görür. Emekli General Suat İlhan'a veya 'Atatürkçü' Başsavcı Vural Savaş'a göre ise, AB üyeliği Atatürkçülüğe ihanettir 
'Atatürkçü' deyince ilk akla gelen isimlerin şiddetle karşı çıktığı "piyasa ekonomisi, dışa açılma, entegrasyon, küreselleşme, hukukun liberalleşmesi, yabancı sermaye" gibi politikaları kurumsal olarak ordu da destekliyor zamanımızda modernleşmenin başka modeli de yok zaten 
Peki Atatürkçü ordu Kemalizmin geleneksel yorumuna bağlı kalarak bu tutumunu sürdürebilir mi 
Murat Yetkin dünkü yazısına "Kemalizmin reform ihtiyacı" başlığını koymuş. Yenilenmeyen bir Kemalizm de elbette çağın gerisinde kalır. "Kendini sürekli yenileyen düşünce sistemi" olması için kendini değişen çağın ve değişen toplumun verilerine ve değerlerine açması gerekir. 
Dikkatinizi çekiyor mu Türkiye'nin ulaştığı orta sınıflaşma ve dışa açılma düzeyi Kemalizmi de, İslamı da, devleti de, özgürlüğü de, hukuku da yeniden yorumlamayı gerektiriyor. 
Türkiye'yi Ortadoğu sosyolojisinde "müstesna" yapan, işte bu gerçekten hayranlık verici dinamizmidir. 



</TEXT>
</DOC>
