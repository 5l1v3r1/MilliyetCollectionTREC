<DOC>
<DOCNO> 262914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur58.html </URL>
<DATE> 2004/08/12/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Bilirkişi "Göründüğü kadarıyla trende ATS yok" 
</HEADLINE>
<TEXT>

     Kocaeli'nin Gebze İlçesi'ne bağlı Tavşancıl Beldesi'ndeki tren kazasını soruşturacak bilirkişi heyeti çalışmalara başladı. 
     TCDD Genel Müdür Yardımcısı Erol İnal ile kaza yerine gelen Yrd. Doç. Dr. Nevzat Erselcan'ın başkanlığındaki 3 kişilik heyet, olay yerinde incelemede bulunup, Gebze Cumhuriyet Savcısı Veysel Ertuğrul'dan bilgi aldı. 
     İncelemeleri sırasında gazetecilerin sorularını yanıtlayan Erselcan, ''İncelemelerimiz sürüyor. Kazaya ilişkin epey ihtimal var ama şu anda bir sonuca varmamız mümkün değil. Gördüğümüz kadarıyla trenlerde ATS sistemi yok'' dedi. 
     Savcı Ertuğrul da, kara kutularla ilgili bir soruyu ''Kara kutular, benim talimatımla, emniyet görevlilerinin gözetiminde ihtisas sahibi kişilerce incelendi. Haydarpaşa Garı'ndaki ses kayıtları ise incelenmedi'' diye yanıtladı. 
     TCCD Genel Müdür Yardımcısı Erol İnal ise savcı ve bilirkişi heyetinin yanında açıklama yapmasının doğru olmayacağını bildirdi. 
     
</TEXT>
</DOC>
