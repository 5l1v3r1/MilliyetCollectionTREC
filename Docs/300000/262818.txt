<DOC>
<DOCNO> 262818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonspo10.html </URL>
<DATE> 2004/08/12/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Doping skandalı Olimpiyatlar öncesi birçok kişi men cezası aldı... 
</HEADLINE>
<TEXT>

     Atina-2004 Olimpiyatları'na hazırlanan birçok sporcu, doping testlerinin pozitif çıkması nedeniyle müsabakalardan men cezası aldı. 
     İsviçre'nin bisiklet sporundaki gurur kaynağı, yol yarışında eski Dünya Şampiyonu bisikletçi Oscar Camenzind, doping testinin pozitif sonuç vermesinin ardından İsviçre Milli Takımı kadrosundan çıkarıldı. 
     İsviçre Olimpiyat Komitesi'nden yapılan açıklamada, Camenzind'in 22 Temmuz'da yapılan idrar testinde EPO maddesine rastlandığı bildirildi. 
     Camenzind'in takımı Phonak da, testin pozitif çıkmasının ardından yaptığı açıklamada, 33 yaşındaki eski dünya şampiyonuyla yapılan sözleşmenin iptal edildiğini belirtti. 
     Camenzind, 1998'de yapılan yol yarışında Dünya Şampiyonu olmuştu. 
     Daha önce de, İngiliz bisikletçi David Millar, ilaç testinin pozitif sonuç vermesi üzerine Fransa Bisiklet Turu'ndan men edilmişti. 
     Atina Olimpiyatları'nda 5 bin ve 10 bin metrelerde yarışması beklenen İrlandalı uzun mesafe koşucusu Cathal Lombard'ın da doping kullandığı belirlendi. 
     İrlanda olimpiyat ekibinin sözcüsü Jack MacGowran, yapılan testte, EPO maddesi kullandığı belirlenen Lombard'ın, olimpiyat müsabakalarından men ve yarışlara 2 yıl katılmama cezasıyla karşı karşıya olduğunu söyledi. 

     
</TEXT>
</DOC>
