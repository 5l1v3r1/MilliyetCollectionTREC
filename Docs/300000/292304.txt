<DOC>
<DOCNO> 292304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sondun15.html </URL>
<DATE> 2004/11/26/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Gül La Repubblica'ya konuştu İtalya, AB'ye girmemize yardım edecek 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Roma'da İtalya Dışişleri Bakanı Gianfranco Fini ile yaptığı görüşmelerin son derece yararlı olduğunu söyledi. 
     Gül, İtalyan La Repubblica gazetesinde bugün yayınlanan demecinde, ''İtalya bizi destekliyor. AB'ye girmemize yardımcı olacak'' dedi. 
     Türk hükümetinin son iki yıl içinde yaptığı reformlara değinen Gül, ''Sözün özü, Türkiye'de sessiz bir devrim gerçekleştirdik'' ifadesini kullandı. 
     Bakan Gül, Türkiye'nin 17 Aralık'taki zirveden müzakerelerin geciktirilmeksizin başlatılması için net bir karar beklediğini belirtti. 
     Kıbrıs sorununa ilişkin bir soruya karşılık ise Gül şunları kaydetti 
     ''Kıbrıs, kronik bir sorun. Adanın tümü, AB'ye Türkiye ile birlikte alınmalıydı ama bu yapılmadı. AB, Annan planını tek yol olarak algılamaktaydı. Ancak Nisan'da adanın birleşmesi için yapılan referandum, bir şok yaşanmasıyla sonuçlandı. Kıbrıslı Rumların plana hayır demeleri, herkesi şaşkınlığa uğrattı. Kıbrıslı Türklere sergiledikleri iyi niyete karşılık AB tarafından öngörülen 260 milyon euroluk yardımın, Kıbrıslı Rumlar tarafından engellendiğini de hatırlatmak isterim. Sonuçta referandum sadece sorun doğurdu. Ama bu ne Kıbrıslı Türklerin ne de Türkiye'nin suçu.'' Gazete, Roma'daki Türk-İtalyan Forumu'na ilişkin haberinde ise İtalya Dışişleri Bakanı Fini'nin dün yaptığı konuşmada, ''2005'in ilk altı ayında Türkiye ile müzakereler başlatılmalı. Müzakereleri geciktirmeye çalışmanın hiçbir anlamı yok'' dediğine işaret etti. 
     Türk-İtalyan Forumu'na ilişkin haber başlığında da aynı konu vurgulanarak, ''Fini'den Avrupa ülkelerine mesaj Türkiye ile müzakereler 2005'te başlamalı'' ifadesine yer verildi. 

     
</TEXT>
</DOC>
