<DOC>
<DOCNO> 299945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonspo21.html </URL>
<DATE> 2004/12/22/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
2 federasyonda yapılan itirazlar sonucu oylar yeniden sayıldı... 
</HEADLINE>
<TEXT>

     Gençlik Spor Genel Müdürlüğü bünyesinde yer alan 39 federasyonun başkanlığı için 11 Aralık tarihinde yapılan seçimlerde, 2 federasyonun seçimlerinde mükerrer oy kullanıldığı iddiaları asılsız çıktı. 
     Gençlik ve Spor Genel Müdür Yardımcısı Mehmet Ali Babacan, Karate ve Halk Oyunları Federasyonlarının seçimlerinde mükerrer oy kullanıldığı gerekçesiyle seçim sonucuna itiraz edildiğini belirterek, ''Ancak tüm oylar, adayların önünde bir kez daha sayıldı. Orada da görüldü ki ne mükerrer oy, ne de hiçbir şaibe seçimlere bulaşmamış. Böylece herkes gönül rahatlığı içerisinde mazbatasını alacak. Bundan da kimsenin şüphesi olmasın'' diye konuştu. 
     Babacan, 25-26 ve 27 Aralık tarihlerinde il müdürlerini Ankara'da toplantıya çağırdıklarını, 28 Aralık'ta yapılacak mazbata töreninden önce de il müdürleri ile yeni federasyon başkanlarını biraraya getireceklerini söyledi. 
     
</TEXT>
</DOC>
