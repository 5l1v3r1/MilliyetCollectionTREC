<DOC>
<DOCNO> 283413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun58.html </URL>
<DATE> 2004/10/26/ </DATE>
<TIME> 22.18 </TIME>
<AUTHOR>  </AUTHOR>
<HEADLINE>
Avrupa Parlamentosu'nda Türkiye tartışması... 
</HEADLINE>
<TEXT>

     Avrupa Parlamentosu Dışişleri Komisyonu'nda bugün görüşülen Türkiye raporu, müzakerelere başlanmasının geciktirilmesine yönelik olduğu gerekçesiyle özellikle sol eğilimli parlamenterlerin sert eleştirilerine uğradı. 
     Sosyalist, Yeşil ve Liberal gruptan parlamenterler, aralık ayı başında genel kurulda oylanacak Türkiye raporunun taslağına ve buna bağlı tavsiye karar tasarısına karşı çıkarken, daha sonraki toplantılarda raporu önerge yağmuruna tutacakları uyarısında bulundular. 
     Rapor aleyhinde konuşan parlamenterler, Hollandalı parlamenter Camiel Eurlings tarafından kaleme alınan rapor ve buna bağlı tavsiye kararının içeriğini, müzakerelerin başlamasının geciktirilmesine yönelik olduğu gerekçesiyle eleştirdiler. 
     Sosyalist Grup milletvekili ve Fransa'nın eski başbakanlarından Michel Rocard, ''raporun adil ve dengeli'' olmadığını söyledi. 
     ''Raporun Türkiye'nin jeo-stratejik önemine, medeniyetler ve dinler arası barış ve uzlaşmaya yapacağı katkıyı göz ardı ettiği'' görüşünü savunan Rocard, ''Müzakerelerin başlaması, Türkiye'de insan hakları ve demokrasinin gelişmesine de katkıda bulunacak'' dedi. 
     Liberal Grup üyesi İtalyan parlamenter Emma Bonino ise raporu ''saldırgan, kabul edilemez ve utandırıcı bulduğunu'' belirtti ve daha sonra yapılacak oylamalarda raporu önerge yağmuruna tutacağını söyledi. ''Raporun abartılı bir dille kaleme alındığını'' kaydeden Bonino, ''bu haliyle red oyu vereceklerini'' bildirdi. 
     TBMM ve Avrupa Parlamentosu arasında köprü vazifesi gören Karma Parlamento Komisyonu KPK Eşbaşkanı Hollandalı parlamenter Joost Lagendijk, yaptığı konuşmada, Türkiye ile tam üyelik müzakerelerinin başlatılması gerektiğini söyledi. 
     Yeşil Grup üyesi parlamenter de Türkiye'de insan haklarının geliştirilmesi için müzakerelerin başlaması gerektiğini söylediler. 
     Yeşil Grup üyesi Türk kökenli Alman parlamenter Cem Özdemir, geçen hafta siyasi grup olarak Türkiye'de toplantı yaptıklarını hatırlattı ve raporda baskıya uğradıkları belirtilen Alevilerin, Ermenilerin ve Rumların temsilcilerinin hepsinin Türkiye ile tam üyelik müzakerelerine başlanmasına destek verdiğini hatırlattı. 
     
     AB KOMİSYONU DA RAPORU BEĞENMEDİ 
     AB Komisyonu adına görüşlerini açıklayan Genel Müdür Fabitso Barboso, raporu eleştiren tonda bir konuşma yaptı. AB Komisyonu'nun, Türkiye'nin müzakerelere başlamak için Kopenhag kriterlerini yeteri kadar yerine getirdiği görüşünde olduğunu belirten AB Komisyonu yetkilisi, müzakerelerin başlamasının Türkiye'deki reformların gelişmesine katkıda bulunacağını söyledi. 
     Toplantıda söz alan Yunanlı ve Hıristiyan Demokrat Grup üyesi parlamenterlerin, müzakerelerin başlaması karşısında tavır alan konuşmalar yaptıkları gözlendi. 
     Bağlayıcı niteliği olmayıp sadece Avrupa Parlamentosu'nun görüşünü yansıtacak olan rapor ve buna bağlı tavsiye kararı, AB liderlerinin Türkiye ile ilgili tarihi kararlarını verecekleri Brüksel zirvesi öncesi genel kurulda tartışılarak oylanacak. 
     Hollandalı parlamenterin hazırladığı taslak raporda, ''Müzakereler öncelikle insan hakları ve temel özgürlükler alanındaki siyasi kriterlerin, teoride ve uygulamada Türkiye tarafından yerine getirilmesini hedef alması ve daha sonra diğer çeşitli bölümlere geçilmesi halinde, AB Konseyi'nin olası müzakere açma kararı tavsiye edilebilir'' şeklinde karışık, muğlak bir ifadeye yer veriliyor. 
     Avrupalı parlamenterler, bu bölümü müzakerelerin geciktirilmesini arzu eden bir ifade olarak yorumluyor. 
     ''Müzakerelerin açılmasının uzun bir sürecin başlangıç noktası olacağı'' vurgulanan taslak raporda, ''ucu açık doğası gereği, bu sürecin ilke olarak ve otomatik olarak doğrudan tam üyeliğe götürmeyeceği'' görüşü savunuluyor. 
     Türkiye'deki reformların takdirle karşılandığı ifade edilen raporda, bununla birlikte daha birçok konuda atılması gereken adımlar olduğu ve reformların uygulanmasında eksiklikler olduğu iddia ediliyor. 
     Rapor ve buna bağlı tavsiye kararı, genel kurula gelmeden önce Dışişleri Komisyonu'nda gelecek ay tekrar tartışılacak. 
     Raporun ve tavsiye karar tasarısının içeriğinin, daha sonra sunulacak değişiklik önergeleriyle önemli ölçüde değişmesi bekleniyor. 
     
     KKTC'YE YARDIM 
     Bu arada, KKTC'ye yapılacak mali yardıma yönelik AB tüzüğüyle ilgili rapor, Dışişleri Komisyonu'nda oylamaya sunulan değişiklik önergeleriyle kabul edildi. Dışişleri Komisyonu'nda yapılan oylamada, tüzüğün mümkün olan en kısa zamanda genel kurulda tartışılarak oylanması görüşü benimsendi. 
     
</TEXT>
</DOC>
