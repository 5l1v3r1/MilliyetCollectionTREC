<DOC>
<DOCNO> 299035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/spor/spo04.html </URL>
<DATE> 2004/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da koltuk Aktuğ'un 
</HEADLINE>
<TEXT>


Bordo-Mavili kulübün 53. Genel Kurulu bin 900 kişinin katılımıyla dün yapıldı. Bin 340 oy alan Atay Aktuğ, 38. dönem başkanı olarak yeniden seçildi. Diğer aday Osman Abanoz ise 529 oyda kaldı 


Projeleri anlattılar 
TRABZONSPOR'DA merakla beklenen kongre dün 19 Mayıs Spor Salonu'nda gerçekleştirildi. İki başkan adayı Atay Aktuğ ile Osman Abanoz'un projelerini anlattıkları kısa konuşmalarının ardından saat 10.00'da oylama başladı. 7 sandıkta yapılan oy işlemleri saat 16.00'ya kadar devam etti. Bordo - Mavili kulübe üye bin 900 kişi sandık başına gelerek yeni başkanını seçti. 

3 yıl daha görevde 
SIKI güvenlik önlemleri altında sandıklar açıldı ve oy sayma işlemi başladı. Atay Aktuğ'un kongreden zaferle ayrılacağı daha ilk sandıklarda kendini belli etti. Bin 900 üyenin, bin 340'ından destek gören Atay Aktuğ, yeniden başkanlık koltuğuna oturdu. Aktuğ üç yıl daha yeni yönetimiyle Bordo - Mavili kulüpte başkanlık görevini sürdürecek. Diğer aday Osman Abanoz ise 529 oy topladı. 

Büyük alkış aldı 
ATAY Aktuğ, sonuçların açıklanmasının ardından Abanoz ile birlikte teşekkür konuşması yapmak için kürsüye geldi. Kongre üyeleri iki adayı da alkış yağmuruna tuttu. Osman Abanoz, "Bizim hareketimiz bir muhalefet harek tı değildi. Amacımız kongreye ilgiyi artırmaktı. Trabzonspor'a böyle bir genel kurul yakışırdı. Seçilen yönetime başarılar diliyorum" ifadelerini kullandı. 

İşte yeni yönetim 

Atay Aktuğ Başkan 
Ömer Sarı 
Sıtkı Hacısalihoğlu 
Ahmet Çubukçu 
Ö.Yalçın Atalar 
Bilgin Aygül 
Muammer Saka 
İbrahim Şahin 
Yüksel Şimşek 
Murat Bozoğlu 
Orhan Aksu 
Hasan Osman Çelik 
Önder Bülbüloğlu 
N.Metin Akbaşoğlu 

Başkandan mesajlar 

'Daha da büyüyeceğiz' 
TRABZONSPOR'DA 38. dönem başkanı olarak yeniden seçilen Atay Aktuğ, camiaya başarı sözü verdi. Aktuğ, "Trabzonspor sadece Trabzon'un değil, tüm Türkiye'nin kulübüdür. Amacımız bu kulübü daha büyütmektir. Yeni listedeki 10 kişi, eski yönetici arkadaşlarım. Yeni isimleri paraları pulları için almadım. Hizmetleri devam ettireceğiz. Projeleri hayata geçireceğiz" diye konuştu. 

'Dışarı yansımasın' 
AKTUĞ, eleştirilerin kişiselliğe dönüşmemesi gerektiğini belirtti. Trabzonspor Başkanı şunları söyledi "Yönetimin arkasında Trabzon duramadıysa, yönetim de başkanın arkasında duramadı. Trabzonspor tüzüğü, sadece başkana temsil hakkı verir. Eğer başkan hata yaparsa, bu içeride tartışılır, dışarı yansıtılmaz. Fakat bizde dışarı yansıdı. Çatlak sesler bundan çıktı." 


</TEXT>
</DOC>
