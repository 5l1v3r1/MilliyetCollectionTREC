<DOC>
<DOCNO> 276374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/magazin/amag.html </URL>
<DATE> 2004/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tuuba' Hollywood'da 
</HEADLINE>
<TEXT>


Yılmaz Erdoğan, yazıp, yönettiği ve başrol oyuncusu olduğu filmiyle 'Hollywood Film Festivali'ne katılan ilk Türk olacak... 

MAGAZİN SERVİSİ 

Yılmaz Erdoğan'ın yazıp yönettiği ve başrolünü oynadığı "Vizontele Tuuba", 12 - 18 Ekim günleri arasında yapılacak "Hollywood Film Festivali"nde yarışacak. Erdoğan'ın "Vizontele Tuuba"sı, sinema sektörünün kalbi olarak kabul edilen Hollywood'da, film yapımcılarını ve yönetmenlerinin, dünyanın yeni yeteneklerini keşfetmesi amacıyla yapılan "Hollywood Film Festivali"nde yarışmaya layık görülen filmlerden biri oldu. Festival Başkanı Carlos de Abreu, "Vizontele Tuuba" için, "Hollywood'un alışık olmadığı dünyadan, ilginç ve güçlü bir film" dedi. 
"Vizontele Tuuba", 16 Ekim'de "Hollywood Film Festivali"ne katılanlara ve Amerikalı sinemaseverlere gösterilecek. Filmin yazarı, yönetmeni ve başrol oyuncusu Yılmaz Erdoğan, festival komitesinin davetlisi olarak 14 Ekim'de Los Angeles'a gidecek. Erdoğan, Los Angeles'taki gala gecesine de katılacak. "Hollywood Film Festivali"nin gala gecesinde John Travolta "Hayat Boyu Başarı", Mel Gibson "Yılın Yapımcısı", Leonardo Di Caprio "En İyi Erkek Oyuncu", Anette Bening ise "En İyi Kadın Oyuncu" ödüllerini alacak. 




</TEXT>
</DOC>
