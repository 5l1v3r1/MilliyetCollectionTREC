<DOC>
<DOCNO> 298157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sondun09.html </URL>
<DATE> 2004/12/16/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Bin Ladin'in ses kaydı yayınlandı Petrol tesislerini vurun 
</HEADLINE>
<TEXT>

     El Kaide terör örgütünün lideri Usame Bin Ladin'e ait olduğu öne sürülen bir ses kaydının internette yayınlandı. Usame bin Ladin yayınlanan kasette adamlarından ''özellikle Irak ve Körfez ülkelerindeki petrol tesislerini vurmalarını'' istiyor. 
     Bin Ladin, internette İslamcı bir sitede yayınlanan ses kaydında, Amerikalıların petrol fiyatlarını kasten düşürdüğünü belirterek, ''20 yıl önce petrol 40 doların üstünde satılıyordu. Sonra fiyatı çok düşürdüler. Oysa petrol bugün en az 100 dolar olmalı'' ifadesini kullandı ve militanlarına, Amerikalıların petrolü ele geçirmelerini önlemelerini ve petrol tesislerini hedef almalarını emretti. 
     ABD'nin Cidde'deki konsolosluğuna düzenlenen saldırıda, Amerikalı olmayan 5 elçilik çalışanı, 4 Suudi güvenlik görevlisi ile 4 saldırgan ölmüştü. 
     
     ABD Ses Bin Ladin'e ait 

     Amerikan istihbaratı, bugün bir internet sitesinde yayınlanan ses kasetindeki sesin El Kaide terör örgütünün lideri Usame Bin Ladin'e ait olduğunu bildirdi. 
     Amerikalı bir istihbarat yetkilisi, yapılan analizin, büyük bir olasılıkla sesin Bin Ladin'e ait olduğunu ortaya çıkardığını söyledi. 
     Yetkili, ses tonunun Bin Ladin'in önceki kasetlerindeki sese uyduğunu, belirgin bir tehdit içermediğini, Bin Ladin'in Suudi hükümetinden hoşlanmadığının hiç kimse için sürpriz olmadığını ifade etti. 
     İlk defa bir internet sitesine postalanan ses kasetinde Bin Ladin, 6 Aralık'ta Suudi Arabistan'daki Amerikan konsolosluğuna saldıran militanları kutlamış, Suudi yöneticileri de İran'da Şah'ın yıkılması gibi yıkılacakları konusunda uyarmıştı. 
     Bin Ladin, adamlarından özellikle Irak ve Körfez ülkelerindeki petrol tesislerini vurmalarını da istemişti. 
     Ses kaydında, Amerikalıların petrol fiyatlarını kasten düşürdüğünü belirten Bin Ladin, ''20 yıl önce petrol 40 doların üstünde satılıyordu. Sonra fiyatı çok düşürdüler. Oysa petrol bugün en az 100 dolar olmalı'' demişti. 
     
</TEXT>
</DOC>
