<DOC>
<DOCNO> 281999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonyas26.html </URL>
<DATE> 2004/10/20/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Süt içerek sağlıklı bir ramazan geçirin... 
</HEADLINE>
<TEXT>

     Ankara Üniversitesi Sağlık Eğitim Fakültesi Dekanı Prof. Dr. Nilgün Sarp, ''iftar ile sahur arasında 2 bardak süt içmenin oruçlu bireyin günlük vitamin ihtiyacını büyük oranda karşılayacağını'' bildirdi. 
     Prof. Dr. Sarp, yaptığı yazılı açıklamada, insan vücudunun ihtiyaç duyduğu protein, karbonhidrat, B ve D vitaminleri, mineraller, potasyum ve kalsiyumun alınmasında sütün en önemli besin kaynaklarından biri olduğunu vurguladı. 
     Yetişkin bir insanın 1 bardak sütle günlük kalsiyum gereksiniminin yüzde 30'unu, D vitamini gereksiniminin yüzde 25'ini, proteinin yüzde 16'sını, potasyumun yüzde 11'ini ve B-12 vitaminin yüzde 13'ünü sağladığına işaret eden Prof. Dr. Sarp, şunları kaydetti 
     ''Ülkemizde süt, ağırlıklı olarak yemek ve tatlılarda tüketiliyor. Ancak bu yolla tüketilen süt, günlük besin ihtiyacını yeterince karşılamıyor. Sağlıklı koşullarda üretilmiş sütün besin değerinin korunabilmesi için, sıvı gıda olarak tüketilmesi gerekiyor. 
     Bilimsel araştırmalar, günlük gerekli süt tüketim miktarını en az 2 bardak olarak saptıyor. Sütün bileşiminde bulunan laktoz, açlıkta kullanılan glikojen depolarına destek olarak vücudun enerji ihtiyacını karşılamasına yardımcı oluyor. Sütün bileşimindeki yağ, tokluk duygusunun uzun sürmesinde etkili oluyor. Sütün yapısında yer alan kaliteli, biyolojik değeri yüksek protein, yağ ve laktoz ile tüm mineral ve vitaminler, bağışıklık sisteminin korunmasından kanser, kalp-damar hastalıkları ve osteoporoz gibi kronik hastalıklardan korunmada büyük önem taşıyor.'' Prof. Dr. Sarp, Ramazan'da günlük sıvı ihtiyacının önemli bir kısmını sahur ile iftarda karşılamak gerektiğine de dikkat çekerek, ''Bu nedenle gerek iftar vaktinde, gerekse de daha sonra sahura kadar geçen süre içinde süt içmek doğru bir tercihtir. İftar ile sahur arasında 2 bardak süt içmek, oruçlu bireyin günlük vitamin ihtiyacını büyük oranda karşılar'' dedi. 
     
</TEXT>
</DOC>
