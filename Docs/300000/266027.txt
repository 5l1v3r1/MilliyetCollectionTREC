<DOC>
<DOCNO> 266027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonspo02.html </URL>
<DATE> 2004/08/24/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Olimpiyatlarda futbol bayanlarda finalistler ABD ve Brezilya... 
</HEADLINE>
<TEXT>

     28. Yaz Olimpiyat Oyunları'nda, futbolda bayanlarda ABD ve Brezilya finale yükseldi. 
     Girit adasının Kandiye kentinde oynanan günün ilk yarı final maçında, ABD ile Almanya karşılaştı. 
     Normal süresi 1-1 beraberlikle sonuçlanan maçta, ABD uzatmada bulduğu golle dünya şampiyonu Almanya'yı 2-1 yendi. 
     ABD, böylece bayanlarda futbolun olimpiyat oyunlarına dahil edildiği 1996'dan beri tüm final maçlarında oynamaya hak kazanmış oldu. ABD, 1996'da Çin'i yenerek şampiyon olmuş, Sydney-2000'de Norveç'e yenilerek gümüş madalya elde etmişti. 
     Bayanlar futbolda 2. finalist, Patras kentindeki maçta İsveç'i 1-0 yenen Brezilya oldu. Brezilya, böylece oyunlar tarihinde ilk kez futbolda bayanlarda finale çıktı. 
     Futbolda bayanlarda ABD-Brezilya finali 26 Ağustos Perşembe günü Atina'daki Karaiskaki Stadı'nda oynanacak. Almanya ile İsveç arasındaki 3'lük maçı da aynı gün yapılacak. 
     
</TEXT>
</DOC>
