<DOC>
<DOCNO> 258470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sondun23.html </URL>
<DATE> 2004/07/27/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Guantanamo'daki 7 Fransız tutsaktan 4'ü iade edildi 
</HEADLINE>
<TEXT>

     Fransa Dışişleri Bakanlığı, ABD'nin Küba'daki Guantanamo üssünde iki yıldır tuttuğu 7 Fransız vatandaşından 4'ünü bugün Fransız yetkililere teslim ettiğini açıkladı. 
     Dışişleri Bakanlığı tarafından yapılan açıklamada, terörist oldukları gerekçesiyle Amerikalı askerler tarafından Afganistan'da tutuklanan Fransız vatandaşlarının bugün Fransa'ya getirilecekleri bildirildi. 
     Fransız ve Amerikalı yetkililer arasında sürdürülen görüşmelerin ardından 4 tutsağın Fransa'ya iade edilmesine karar verildiği belirtilen açıklamada, diğer 3 tutsağın da en kısa zamanda ülkeye geri getirilmesi için çalışmaların devam ettiği bildirildi. 
     Fransız kaynaklar, 4 tutsağı getiren uçağın, Normandiya bölgesindeki Evreux askeri üssüne inmesinin beklendiğini belirtiyorlar. 
     
</TEXT>
</DOC>
