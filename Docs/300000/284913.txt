<DOC>
<DOCNO> 284913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sontur12.html </URL>
<DATE> 2004/10/31/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Bıldırcın yerine kayınbiraderini vurdu 
</HEADLINE>
<TEXT>

     Serkan GÜLER DHA 

BURSA'da bıldırcın avına çıkan Gökhan Kayadelen, bir anlık dalgınlık sonucu kayınbiraderi Selçuk Demirlek'i vurdu. Ağır yaralanan Demirlek, kaldırıldığı hastanede yaşamını yitirirken, acı haberi duyunca hastaneye koşan yakınları sinir krizleri geçirdi. 
     Mudanya ilçesi'ne bağlı Mürsel Köyü'nde çiftçi 30 yaşındaki Gökhan Kayadelen, dün saat 07.30 sıralarında kayınbiraderi 23 yaşındaki Selçuk Demirlek ve 3 arkadaşıyla birlikte bıldırcın avına çıktı. Bir süre pusuda bekleyen gruptan Gökhan Kayadelen, aniden havalanan bıldırcın sürüsüne doğru tüfeğini doğrultup art arda ateş etti. İddiaya göre bıldırcın sürüsüyle, eniştesi Kayadelen'in tüfeği arasındaki ateş hattında kalan Selçuk Demirlek, göğsünden ve başından vurularak ağır yaralandı. 
     Yaşadığı şoku kısa sürede üzerinden atan Kayadelen, otomobille taşıdığı kayınbiraderini, Bursa SSK Hastanesi'ne götürdü. 1.5 ay sonra baba olacak talihsiz genç, doktorların tüm çabalarına rağmen kurtarılamadı. 
     Geçen yıl Ayfer Demirlek'le yaptığı mutlu evliliğinden beklediği bebeği göremeden yaşamını yitiren Selçuk Demirlek'in dramı yakınlarını yasa boğdu. Sinir krizleri geçiren Demirlek'in annesi Tenzile Demirlek, güçlükle sakinleştirilebildi. 
     Eşi katil zanlısı diye gözaltına alınan, kardeşi eşinin açtığı ateş sonucu can veren Neslihan Kayadelen ise yaşadığı çifte acıyla sarsıldı. Ölen Demirlek'in 7.5 aylık hamile eşi Ayfer Demirlek'ten henüz saklanan olayla ilgili soruşturmanın sürdürüldüğü bildirildi. 
     Gökhan Kayadelen verdiği ifadede, bıldırcın sürüsünü görünce tüfeğine davrandığını, kayınbiraderinin ateş hattında olduğunu farkettiğinde çok geç olduğunu söyledi. Kayadelen'in arkadaşları ise olay sırasında kendilerinin uzakta olduğunu, herhangi birşey görmediklerini savundu. 
     
</TEXT>
</DOC>
