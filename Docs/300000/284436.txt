<DOC>
<DOCNO> 284436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sontur18.html </URL>
<DATE> 2004/10/29/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
'PKK'lısın' diyen arkadaşını öldürdü 
</HEADLINE>
<TEXT>

     Hakan TÜRKTAN DHA 

BELÇİKA'da arkadaşı 36 yaşındaki Veysel Altınok'u öldürdükten sonra kaçtığı Türkiye'de yakalanan 47 yaşındaki Hüseyin Eryürük, hakkında 24 yıla kadar hapis cezası istenen davada, korkutmak için ateş ettiğini öse sürdü. 
     Belçika'nın başkenti Brüksel'de 14 Eylül 2003 tarihinde meydana gelen olayda 47 yaşındaki Hüseyin Eryürük, kendisine Sen PKK'lısın' dediğini ileri sürdüğü arkadaşı 36 yaşındaki Veysel Altınok'u bir kafeterya önünde av tüfeğiyle ateş ederek öldürdü. Eryürük, olaydan sonra Türkiye'ye kaçarken, 24 Ekim'de Eskişehir'de yakalandı. 
     Eskişehir Ağır Ceza Mahkemesi'nde bugün yapılan duruşmaya tutuklu sanık Hüseyin Eryürük ile Belçika'dan tanıklık için gelen 34 yaşındaki Remziye Anıcheva, 38 yaşındaki Rıdvan Hakkı, 37 yaşındaki Hulusi Eryürük ile ölen Veysel Altınok'un eski sevgilisi 28 yaşındaki Laetitia Cockelaere katıldı. 
     Kasten adam öldürmek suçundan yargılanan Hüseyin Eryürük, öldürdüğü Tito' lakaplı Veysel Altınok ile arkadaş olduklarını söyledi. Eryürük, olay gecesi Veysel ile kafeteryada karşılaştıklarını belirterek, şöyle dedi 
     "Hesap ödemek için kasaya doğru giderken başka masada arkadaşlarıyla içki içen Veysel arkamdan bağırıp bana küfür etti. Ardından da bana Sen PKK'lısın' diyerek saldırdı. Araya arkadaşlarımız girip bizi ayırdı. Ben ve arkadaşlarım daha sonra başka kafeteryaya gittik. Aradan bir süre geçtikten sonra başka bir kafeteryada Veysel ile tekrar karşılaştık. Veysel burada da bana saldırdı. Kafeteryadan çıktım. Veysel arkamdan geldi. Elinde ne olduğunu bilemediğim bir şey vardı. Bıçak mı, şişe miydi göremedim. Ben de koşup otomobilimdeki av tüfeğini aldım. Amacım Onu korkutmaktı. Yaklaşmamasını söyledim. İki el yere doğru ateş ettim. Ancak, Veysel üzerime gelmeye devam edince de bir el daha ateş ettim. Veysel'in vurulduğunu görünce de kaçtım.'' Öldürülen Veysel Altınok'un eski sevgilisi olduğunu belirten Laetitia Cockelaere, duruşmada tercüman aracılığıyla verdiği ifadesinde Veysel ile ölmeden önce bir süre arkadaşlık yapıp daha sonra da ayrıldıklarını söyledi. Cockelaere, Altınok'un kendisini herkesten üstün gördüğünü belirtirken, "Özellikle alkollü olduğu zamanlar karşılaştığı insanlara küfürler ederdi. Beni de para karşılığında erkeklere satmak isteyince ondan ayrıldım. Veysel adeta ölümü arayan biriydi. Ölümü aradı ve buldu. Yine de öldüğüne üzüldüm'' dedi. 
     Ağır Ceza Mahkemesi heyeti, sanığın tutukluluk halinin devamına karar vererek duruşmayı olayın meydana geldiği Belçika'daki tanıkların talimatla ifadelerinin alınması için davayı erteledi. 
     Duruşmayı Almanya'da savcılık stajı gördüğü belirtilen Türk kızı Sema Özacar da izledi. Almanya'da doğup büyüdüğünü belirten Özacar, sanık ve öleni tanımadığını, Belçika'da işlenen bir cinayet davasının Türkiye'de görüleceğini öğrenmesi üzerine Eskişehir'e geldiğini anlatırken, "Türkiye'deki mahkemeleri merak ediyordum. Bu yüzden ilk kez Türkiye'ye geldim'' dedi. Sema Özacar Almanya'nın Goethe Üniversitesi Hukuk Fakültesi mezunu olduğunu ve 2 yıl sürecek savcılık stajına başladığını söyledi. 
     
</TEXT>
</DOC>
