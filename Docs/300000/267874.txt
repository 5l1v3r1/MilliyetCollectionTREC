<DOC>
<DOCNO> 267874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonspo08.html </URL>
<DATE> 2004/08/31/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Beşiktaş kadronun yeni olmasının sıkıntısını yaşıyor... 
</HEADLINE>
<TEXT>

     Ligde ilk 4 hafta itibariyle henüz galibiyetle tanışamayan Beşiktaş, kadronun yeni olmasının sıkıntısını yaşıyor. 
     Sezon başında 13 oyuncuyu kadrosuna dahil eden Beşiktaş, yeni kadrosuyla henüz galibiyetle tanışamadı. 
     Beşiktaş'ın yeni teknik direktörü Vicente Del Bosque, ilk 4 haftada bu sezon transfer edilen oyuncuların ağırlıkta bulunduğu kadroları sahaya sürdü. 
     ''Kara Kartallar'', yenilenmiş teknik heyet ve oyuncusuyla henüz galibiyetle tanışma fırsatı bulamadı. 
     Siyah-beyazlı takımın teknik direktörü Del Bosque, 1. haftada Malatyaspor maçında 5 yeni oyuncuyu ilk 11'de sahaya sürdü. İspanyol çalıştırıcı, daha sonra İbrahim Akın ve Veysel'i de oyuna alırken, Beşiktaş, bu karşılaşmadan 1-1 berabere ayrıldı. 
     Del Bosque, ligin 2. haftasında Ankara'da Gençlerbirliği ile yapılan karşılaşmada da Tayfun Korkut'un da transfer edilmesiyle 5 yeni oyuncunun bulunduğu ilk 11'i kullandı. İbrahim Akın ve İbrahim Toraman'ın girmesiyle 7 yeni oyuncuyla mücadele eden Beşiktaş, bu karşılaşmadan da 1-1 berabere ayrılmak zorunda kaldı. 
     
     YENİ KADROYLA İKİ YENİLGİ 

     Beşiktaş'ta Del Bosque, kadro konusunda arayışlarını sürdürürken, yeni oyunculara daha fazla şans tanıdı. 
     İspanyol teknik adam, bu dönemde Denizlispor ve Gaziantepspor ile yapılan karşılaşmalarda yeni oyuncularda ısrar etmesine karşın Beşiktaş, 2 yenilgi almaktan kurtulamadı. 
     Ligin 3. haftasında deplasmanda Denizlispor ile yapılan karşılaşmada ''Kara Kartallar'', 7'si ilk 11 olmak üzere 9 yeni oyuncuyla mücadele ederken, maçtan 3-1 yenik ayrıldı. 
     Beşiktaş, son olarak 7 yeni oyuncunun forma giydiği Gaziantepspor karşılaşmasını da 4-3 yitirdi. 
     
     2 YENİ OYUNCU OYNAMA ŞANSI BULAMADI 

     Siyah-beyazlı takımın, bu sezon transfer ettiği 2 oyuncu şu ana dek forma şansı bulamadı. 
     Beşiktaş'ta transfer edilen 13 futbolcu içinde yer alan Çağdaş Atan ve Fatih Sonkaya, ligin 4 haftasında forma yüzü göremedi. 

     
</TEXT>
</DOC>
