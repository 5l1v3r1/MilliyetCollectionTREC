<DOC>
<DOCNO> 293484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonspo15.html </URL>
<DATE> 2004/11/30/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Türkiye'de spor yazarı olmanın kriteri yok 
</HEADLINE>
<TEXT>

     Gazi Üniversitesi Beden Eğitimi ve Spor Yüksekokulu'nda yapılan bir araştırmada, Türkiye'de spor yazarı olmanın kriterinin olmadığı, ikili ilişkiler ile popülerliğin spor yazarlığı için belirleyici olduğuna dikkat çekildi. 
     Gazi Üniversitesi Beden Eğitim Spor Yüksekokulu araştırma görevlileri Alper Güngörmüş ve Recep Cengiz tarafından yapılan ''Spor haberlerinin ve köşe yazarlarının okuyucuya yansıttığı görüşler üzerine'' araştırmada, spor yazarlarının içerdiği mesajların olumlu ve olumsuz açılardan analizi yapıldı. 
     5 ulusal gazetenin 24 günlük sayılarında yer alan 121 yazarın kaleme aldığı 457 köşe yazısının üzerine yapılan araştırmada, okuyucuya olumlu mesaj veren köşe yazısının oranı yüzde 49.2, olumsuz mesaj veren köşe yazılarının oranının ise yüzde 50.8 olduğu belirlendi. 
     
     TİRAJ VE RAYTİNG KAYGISI 
     Futbolun popüler olma özelliği ve kitlelerin ilgisini üzerine toplaması nedeniyle spor medyasının futbol medyasına dönüştüğüne vurgu yapılan araştırmada, gazete ve televizyonların tiraj ve rayting kaygısı nedeniyle sporla taraftarlık dışında organik bağı olmayan bazı popüler kişilerin köşe yazarlığı veya yorumculuk yaptıklarına dikkat çekildi. 
     Araştırmada, medyatik olup, gazetecilik mesleğinin dışında olan bu kişilerin yarattığı sorunların başında ise dil bilgisi yanlışlıkları ve eksiklikleri, kişi, kurum ve kuruluşları sorumsuzca hedef gösterdiklerine işaret edildi. Ayrıca gazetecilik bilgisinden yoksun olan bu tür spor yazarlarının, argo kelimeler kullanımı ve taraflı yazıları gibi sorunlara da sıkça rastlandığı belirtiliyor. 
     Araştırmada, Türkiye'de spor yazarı olmanın kriterinin olmadığına da dikkat çekildi. 
     
     BRANŞLARA GÖRE SPOR YAZILARI 
     Branşlara göre dağılımda ise köşe yazılarının konu içeriklerinin başında yüzde 89.3'lük bir oranla futbolun yer aldığına dikkat çekildi. Diğer köşe yazarı konularının ise yüzde 4.6 basketbol, yüzde 1.9 motor sporları, yüzde 1.3 voleybol ve yüzde 2.9 genel branşlar oluşturduğu kaydedildi. 
     
     DİKKAT ÇEKMEK İÇİN 
     Spor basınında dikkat çekmek için kullanılan manşetlerin ve başlıkların şiddet, cinsellik ve argoyu çağrıştırdığı vurgulanan araştırmada, ''5 kafa koptu'', ''bombaladı'', ''Ankara celladı'', ''Fatih Akyel'in de kellesi uçuyor'', ''kaldırırım'', ''Geçmişe mazi'', ''Eşek gibi geleceksiniz'', ''İntikam'' gibi ifadeler manşetlerde çok sıkça yer aldığına işaret edilen araştırmada, bazı spor yazarlarının eleştiri yaparken kullandıkları üslubun ''ben merkezli'', ''hakaret etmek'', ''yargılamak'', ''ben haklıyım, sen bu işi bilmiyorsun'' şeklinde olduğu, fakat problem gibi görülen konuyu tartışmaya açmak olması gerektiği önerildi. 
     Spor basınının ''kamu görevi'' sorumluluğuyla, okuyucunun branş tercihini dikkate alması, haberle-bilginin bütünleştiği tavsiye ve teşvik içeren mesajlar vererek görevini yerine getirmesi Türk sporunun gelişimine sağlayacağı katkı ve fair play açısından büyük önem taşıdığı kaydedildi. 
     
</TEXT>
</DOC>
