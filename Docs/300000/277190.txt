<DOC>
<DOCNO> 277190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonsiy18.html </URL>
<DATE> 2004/10/04/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Gül Türkiye'ye özel şart sözkonusu olamaz 
</HEADLINE>
<TEXT>

     Dışişleri Bakanı Abdullah Gül, iki gün sonra açıklanacak olan AB Türkiye ilerleme raporunda Türkiye'nin önüne özel şart konulmasının söz konusu olamayacağını ve böyle bir nedenden dolayı müzakerelerin askıya alınamayacağını ifade etti. 
     Gül, bakanlıktan ayrılırken gündemdeki konulara ilişkin olarak, gazetecilerin sorularını yanıtladı. Kısmen basına sızan AB Türkiye İlerleme Raporu'nun yorumlanması sırasında çok dikkatli olunması gerektiğini ifade eden Gül, çeşitli basın organlarında yer alan "Türkiye için özel şart" iddialarını da değerlendirdi. Gül, "Türkiye ile ilgili özel bir şart söz konusu olamaz ama herkesi bağlayan kurallar AB'nin diğer üyeleri ve adaylarını da bağlayan kurallar söz konusu olan bir çok kural var. Tüm bunlara hep bakmak lazım. Bu bakımdan, o tip genel ilke ile ilgili bir konuyu Türkiye ile ilgili bir konu haline getirmek mümkün olmaz" diye konuştu. 
     Müzakerelerin askıya alınması olasılığına ilişkin bir soruya Gül, "Böyle bir şey söz konusu olamaz. Türkiye ile ilgili özel bir şekilde herhangi bir şeyi askıya almak da olamaz" yanıtını verdi. 
     Abdullah Gül, Avrupa Konseyi'nin Kıbrıs'la ilgili olarak aldığı karardan da memnuniyet duyduğunu bildirdi. Konseyin Rumlar'dan ayrı olarak, bundan böyle KKTC'nin seçilmiş temsilcilerine de söz hakkı vereceğini kaydetti. Gül, "Daha önce 'Rumlar'ın çatısı altında Türk temsilciler olabilir' anlayışı vardı. Bu ilk defe değişmiş oldu. 
     Artık KKTC'nin seçilerek gelen temsilcilerini gördüğüz gibi herkes adım adım tanımak ve kabullenmek zorunda kalıyor. Daha doğrusu bunun doğru olduğunu herkes görüyor" dedi. Gül Türkiye ve KKTC arasındaki ilişkinin özel bir ilişki olduğunu belirterek, bunun gelişerek devam edeceğini söyledi. 
     Gül bir soru üzerine, İsrail-Filistin çatışmasında yaşananlara ilişkin olarak Filistin Büyükelçiliği'nden kendisine mesaj geldiğini kaydetti. Gül yaşananlaradan büyük kaygı duyduklarını, bu kadar insanın ölmesinin çok kaygı verici olduğunu kaydetti. 
     Gül, Avrupa Güvenlik ve İşbirliği Teşkilatı Parlamenter Asamblesi AGİTPA Başkanı Alcee Hastings'i kabulünden sonra, üyelik müzakerelerinin şartlı devam edeceği yönündeki haberlerin sorulması üzerine, çıkan haberlerde İlerleme Raporu'nda Türkiye'deki reformların iyi şekilde yansıtıldığının ve Kopenhag kriterlerinin yerine getirildiğinin açık dille zikredildiğinin görüldüğünü kaydetti. 
     Bakan Gül, bundan sonra önemli olanın tavsiye kararının alınması olduğunu, ancak bu konunun henüz netleşmediğini kaydederek, ''Orada tavrımız açık. Yeni bir şart söz konusu olamaz'' dedi ve şöyle devam etti 
     ''Mevcut koşullar var tabii. Daha önceki anlaşmalar var, bütün üyeleri herkesi bağlayan şeyler var. Her şey bu çerçeve içindedir. Türkiye'ye ilişkin özel bir şart söz konusu olamaz.'' Konunun teknik bir konu olduğuna işaret eden Gül, basın ve raporu okuyacak uzmanların, İlerleme Raporu'nun teknik özelliklerine dikkat etmesi gerektiğini belirtti. Gül, şunları kaydetti 
     ''İşin iyi anlaşılabilmesi için, mevcut ve geçmişteki anlaşmalara, Nice Anlaşması'ndan tutun diğerlerine kadar tüm bunlara iyice bakmak lazım. Rapor resmen ortaya çıkınca tüm bunlara bakarak yorum yapmak gerekir ki yanlış intiba verilmesin. Şu bir gerçek ki hiçbir zaman Türkiye olarak yeni bir şart beklemiyoruz. Böyle bir şey söz konusu olmaz. Bütün ülkeleri, üyeleri ilgilendiren çeşitli kurallar olabilir, bunlar ayrı şeylerdir.'' Gül, AB Komisyonu'nun müzakere sürecinde, görüşmeleri askıya alabileceğine ilişkin haberlerin hatırlatılması üzerine, henüz konunun netlik kazanmadığını belirterek, ''Türkiye ile ilgili özel bir şekilde herhangi bir şeyi askıya almak da olamaz'' dedi. 
     Dışişleri Bakanı, ''Vicdanlarımızda haksızlık var dedirtecek bir şey olursa, bunu kesinlikle kabul etmemiz mümkün değil'' diye konuştu. 
     Dışişleri Bakanı ve Başbakan Yardımcısı Abdullah Gül, Avrupa Konseyi Parlamenterler Meclisi'nde AKPM KKTC lehine alınan kararın KKTC'nin ve Kıbrıs Türklerinin kendi hak ve hukuklarını uluslararası platformlarda çok daha iyi savunmaları için çok önemli bir aşama olduğunu söyledi. 
     Avrupa Güvenlik ve İşbirliği Teşkilatı Parlamenter Asamblesi AGİTPA Başkanı Alcee Hastings'i kabulünden sonra AKPM'nin kararıyla ilgili bir soru üzerine Gül, alınan kararla KKTC'nin seçilmiş temsilcilerinin AKPM'de Rumlardan ayrı olarak temsil edileceğine dikkat çekerek, şöyle konuştu 
     ''Bunun önemi şuradan geliyor. Daha önce Rumların çatısı altında Türk temsilciler olabilir anlayışı vardı. Bu ilk kez değişmiş oldu. Artık KKTC'nin seçilerek gelen temsilcilerini tanımalarının ve kabullenmelerinin doğru olduğunu herkes görüyor.'' Gül, bir soru üzerine, İsrail'in Gazze'deki operasyonlarına ilişkin olarak Filistin Büyükelçi Fuad Yasin'in bugün bir mesaj getirdiğini doğrulayarak, Türkiye'ye bu konuyla ilgili bilgi verdiklerini kaydetti. 
     ''Olup bitenlerden çok büyük kaygı duyduklarını, bu kadar insanın ölümünün çok kaygı verici olduğunu'' ifade eden Gül, İstanbul'da yaptığı konuşmasında da bu konuda duydukları kaygıları dile getirdiğini belirtti. 
     Bakan Gül, Gümrük Birliği'ne Rum kesiminin dahil edilmesine ilişkin bir soru üzerine de Türkiye ile KKTC arasındaki ekonomik ilişkilerin aynı şekilde gelişerek devam edeceğini, herhangi bir zayıflama olmayacağını söyledi. 
     Gül, Türkiye ile KKTC arasındaki özel ilişkilerin de devam edeceğini vurguladı. 
     Dışişleri Bakanı, Alaattin Çakıcı'nın iadesine ilişkin bir soru üzerine, ''Mahkeme sürecidir. Dolayısıyla bu mahkeme süreci işleyecektir'' dedi. 
     
     AGİTPA BAŞKANI HASTINGS 

     Avrupa Güvenlik ve İşbirliği Teşkilatı Parlamenter Asamblesi AGİTPA Başkanı Alcee Hastings de görüşmenin ardından gazetecilere açıklamasında, ''buradaki misyonunun, AGİTPA ile Türkiye ve diğer üye ülkeler arasında iyi ilişkileri teşvik etmek olduğunu söyledi. 
     Türkiye'nin ABD ile güçlü ilişkiler kurmasını takdir edenlerden biri olduğunu ifade eden Hastings, Gül ile görüşmesinde AGİT'teki örgütsel reformları da ele aldıklarını kaydetti. 
     Hastings, görüşmede, Türkiye hakkındaki İlerleme Raporu'nun olumlu olacağına yönelik güçlü umudunu da dile getirdiğini belirtti. 
     
</TEXT>
</DOC>
