<DOC>
<DOCNO> 289040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sontur06.html </URL>
<DATE> 2004/11/15/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Bayramdan sonra kış geliyor... 
</HEADLINE>
<TEXT>

     Türkiye, Ramazan Bayramı'na yağışla girdi. Karadeniz üzeriden gelen kuvvetli poyrazın Marmara ve Ege'yi teslim alması tahmin edilirken, hava sıcaklığı İç Anadolu'da hissedilir derecede düşecek. 
     Meteoroloji İşleri Genel Müdürlüğü'nden alınan bilgiye göre, bugün Marmara, Ege ve Trakya'da etkili yağış görülecek. Batı Karadeniz, İç Anadolu ve Akdeniz'de ise gökgürültülü sağanak, Doğu Karadeniz, Doğu ve Güney Doğu Anadolu'da ise yağmur bekleniyor. 
     Orta Karadeniz ve İç Anadolu'nun batı kesimlerinde de bulutlu bir gün yaşanacak. Sıcaklık yarın düşerken, Trakya ve Marmara'da poyraz etkili olacak. Ege ve Akdeniz'de gökgürültü sağanak, Güneydoğu Anadolu'da sağanak görülecek. Karadeniz, İç Anadolu ve Doğu Anadolu da günü yağmurlu geçirecek. 
     
     Çarşamba günü kuvvetli poyraz 

     Bayram tatilinin bittiği çarşamba günü ise Balkanlar ve Karadeniz'den gelen kuvvetli poyraz, Trakya ve Marmara'nın yanı sıra Eğe'de de etkisini gösterecek. Gökgürültülü sağanak, Akdeniz'i etkisi altına alırken, Doğu Karadeniz, etkili yağışa teslim olacak. 
     Marmara’nın Batısı ve Kıyı Ege dışında kalan tüm yurtta yağış bekleniyor. Yağışlar Orta ve Doğu Karadeniz’de etkili olmak üzere, yağmur ve sağanak, Batı Karadeniz’in İç Kesimlerinde karla karışık yağmur yükseklerinde kar şeklinde olacak. Poyraz batı kesimlerde kuvvetli esecek ve hava sıcaklığı poyrazla birlikte kuzey ve iç kesimlerde hissedilir derecede azalacak. 


     
</TEXT>
</DOC>
