<DOC>
<DOCNO> 266381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sonyas03.html </URL>
<DATE> 2004/08/25/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
"Yaramaz çocukların ağzına biber sürülmeli mi " 
</HEADLINE>
<TEXT>

     Amerikan kamuoyunda başkanlık seçimleri, Irak savaşı, terörizm ve benzeri konuların yanı sıra ''yaramazlık yapan ya da yalan söyleyen çocukların ağzına biber sürülmeli mi '' sorusu tartışıyor. 
     Bu konuda, ciddiyetiyle bilinen The Washington Post gazetesinde bile bu ay başlarında bir makale yayınlandığı hatırlatılırken, ABC News televizyonu da konuya geniş bir yer ayırdı. 
     Konu hakkında 8,000 kişinin oy kullandığı bir de anket yapan ABC News'ün bilimsel olmayan anketinin sonuçlarına göre, Amerikan halkının yüzde 35'i yaramaz ve yalancı çocuğun diline biber sürmeyi kabul edilebilir bir disiplin yöntemi olarak görürken, yüzde 65'i bu uygulamanın kabul edilemez olduğunu ifade ediyor. 
     1980'lerde ''Facts of Life'' isimli bir televizyon dizisinin popüler bir rolünde oynayan üç çocuk annesi Lisa Whelchel ise ''Yaratıcı Düzeltme Günlük Disiplin İçin Sıradışı Fikirler'' adlı kitabında ''ağza biber sürmeyi'' bir disiplin yöntemi olarak savunuyor. Ancak Whelchel, bu yönteme diğer disiplin metotlarının işe yaramadığı durumlarda başvurulmasını öneriyor. Whelchel, ağzına biber sürülen çocuğun bunu bir daha unutmadığını ve ileride ağzına biber sürülmesine sebep olan yalan söylemek ya da ısırmak gibi yanlış davranışları yapmaktan kaçındığını söylüyor. 
     Çocukların ağzına biber sürülmesi uygulamasına tamamen karşı çıkan Boston'dan aile terapisti Carleton Kendrick ise ''Sağlıklı bir çocuğun disipline edilmesinde acıya, aşağılamaya ve korkutmaya yer yoktur,'' görüşünü savunuyor. Kendrick'in aksine Whelchel, ''Çocuklarımın gerçek hayatta çok daha büyük acılarla karşılaşmaları yerine benim sevgi dolu elimden bir miktar acı çekmelerini tercih ederim'' diyerek savunduğu tavrın doğruluğunda ısrar ediyor. Whelchel ayrıca, biber sürmenin geleneksel ceza yöntemi olan popoya şaplak atmaktan daha fazla işe yaradığını ileri sürüyor. 
     ABD'nin Michigan ve Georgia eyaletlerinde kreşlerde çocukların disipline edilmesi için ağza biber sürüldüğünün anlaşılması üzerine soruşturma açıldığı kaydedilirken, Virginia gibi bazı eyaletlerdeyse bu uygulamanın çocuğa kötü muamelede bulunma suçuna girdiği kaydediliyor. 
     
</TEXT>
</DOC>
