<DOC>
<DOCNO> 288960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun50.html </URL>
<DATE> 2004/11/15/ </DATE>
<TIME> 20.31 </TIME>
<AUTHOR>  </AUTHOR>
<HEADLINE>
Rumlar, ara bölgedeki mayınları temizliyor 
</HEADLINE>
<TEXT>

     Kıbrıs Rum Yönetimi Sözcüsü Kipros Hrisostomidis, Yeşil Hat'taki Milli Muhafız Ordusu'na RMMO ait mayınların temizleme çalışmalarının yarın başlayacağını söyledi. 
     Hrisostomidis, düzenlediği basın toplantısında, mayın temizleme çalışmalarının, Avrupa Birliği Gelecek İçin Ortaklık Programı tarafından finanse edildiğini ve bu konu için 2.5 milyon Euro ayrıldığını belirtti. 
     Rum sözcü, mayın temizleme çalışmalarını, koordinatör rolü üstlenen BM tarafından seçilen 2 İngiliz firmasının yapacağını belirtti. 
     Basın toplantısında, Rum Savunma Bakanlığı, BM Barış Gücü, Rum Dışişleri Bakanlığı yetkilileri ve Avrupa Komisyonu'nun ''Kıbrıs'' Delegasyonu Başkanı Adrian Van Den Meer de hazır bulundu. 
     Rum Savunma Bakanlığı temsilcisi, bir soruyu yanıtlarken, ''mayın temizleme programının 8 mayın tarlasını kapsadığını, çalışmaların 1 yılda tamamlanacağını'' söyledi. Aynı yetkili, 2300 antipersonel ve antitank mayınının temizleneceğini açıkladı. 
     
     RUM SAVUNMA BAKANI'NIN AÇIKLAMASI 
     Rum Savunma Bakanı Kiryakos Mavronikolas da ''Rum Hükümeti'nin niyetinin ateşkes hattındaki tüm mayın tarlalarının temizlemesi olduğunu'' söyledi. 
     Savunma Bakanlığı bütçesi görüşmelerinin, Meclis Maliye Komisyonu'nda tamamlanmasından sonra açıklama yapan Mavronikolas, mayın temizleme konusunda çalışmaları başlattıklarını, ancak Türk ordusunun bu konudaki çabalara olumlu cevap vermediğini iddia etti. 
     ''Tüm mayınların temizlenmesi için karar alınıp alınmadığı'' sorusuna ''Bir yerden başlıyoruz'' yanıtını veren Mavronikolas, Kıbrıs Rum tarafının, ateşkes hattının tamamen mayınlardan arındırılmasını önerdiğini kaydetti. 
     
</TEXT>
</DOC>
