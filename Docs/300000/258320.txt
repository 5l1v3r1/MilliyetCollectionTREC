<DOC>
<DOCNO> 258320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sontur20.html </URL>
<DATE> 2004/07/26/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Yangına doğum yaparken yakalanmış... 
</HEADLINE>
<TEXT>

     Kütahya'da dün kundaklama sonucu yanan binanın enkazından, yeni doğmuş 5 yavru köpek çıktı. Anneleri ve bir kardeşleri ölen yavrular, itfaiye ekiplerince kurtarıldı. 
     A.A muhabirinin aldığı bilgiye göre, Mehmet Akif Ersoy Mahallesi Mersinli Ahmet Caddesi'nde Arif Saygılı'ya ait bakkal dükkanı ve odunlukta çıkan yangınını söndüren itfaiye ekipleri, enkaz altından sesler geldiğini fark etti. 
     Bunun üzerine enkazı kürekle kazan ekipler, yıkıntıların altında hayatını kaybeden bir kurt köpeği ve hemen yanıbaşında yeni doğmuş 6 yavruyla karşılaştı. 
     Yangın sırasında doğum yaptığı tahmin edilen anne kurt köpeği ve 1 yavru yangında ölürken, diğer 5 yavru sağ kurtarıldı. Yavrular, Kütahya Belediyesi'ne ait Hayvan Hastanesi'ne teslim edildi. 
     Kütahya'da Mehmet Akif Ersoy Mahallesi'nde dün 2 işyeri, 1 otomobil, kamyonet ve halk otobüsü, kimliği belirsiz kişilerce ateşe verilerek kundaklanmış, olayla ilgili 1 kişi, şüphe üzerine gözaltına alınmıştı. 
     
</TEXT>
</DOC>
