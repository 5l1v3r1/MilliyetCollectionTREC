<DOC>
<DOCNO> 266500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sondun03.html </URL>
<DATE> 2004/08/26/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Sistani Necef'e gidiyor, yandaşlarına beklemelerini söyledi... 
</HEADLINE>
<TEXT>

     Iraklı Şiilerin en yüksek dini otoritesi Büyük Ayetullah Ali El Sistani, Necef'e gitmek üzere Basra'dan ayrıldı. 
     Sistani'nin yardımcılarından Hamid el-Hafaf, Sistani'nin yandaşlarından kendisi gelene kadar kente girmemelerini istediğini belirterek, dini liderin Necef'e vardığında buradaki Şii isyanını durdurmak için bir girişim başlatacağını söyledi. 
     Görgü tanıklarının verdikleri bilgiye göre Sistani 30 araçlık bir konvoyla Basra'dan ayrılarak Necef'e hareket etti. Araçlardan 20'sinin dini liderin silahlı korumalarıyla dolu olduğu belirtildi. Sistani'nin konvoyunu, yandaşlarına ait 200 kadar aracın takip ettiği bildirildi. 
     Basra-Necef arasındaki 360 kilometrelik yolun 5 saat kadar sürebileceği belirtiliyor, ancak Sistani'nin yolu üzerinde başka bir kente uğrayıp uğramayacağı bilinmiyor. 
     Sistani, Şii lider Mukteda Sadr'a bağlı Mehdi'nin Ordusu milislerinin Necef'teki Hazreti Ali türbesi külliyesinden çıkmalarını ve Amerikan askerleriyle çatışmalara son verilmesini sağlamaya çalışacak. 
     Londra'dan dün dönen Sistani, krizin sona erdirilmesinde kendilerine yardımcı olmaları için yandaşlarından Necef'e yürümelerini istemişti. 
     
</TEXT>
</DOC>
