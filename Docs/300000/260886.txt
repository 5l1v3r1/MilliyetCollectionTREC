<DOC>
<DOCNO> 260886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sonspo44.html </URL>
<DATE> 2004/08/05/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Çinli fanatikler Japonların gözünü korkuttu... 
</HEADLINE>
<TEXT>

     Asya Futbol Şampiyonası finali öncesinde Çinli futbol fanatikleri Tokyo yönetimini endişelendiriyor. 
     Japon hükümet yetkilileri, Çin makamlarına resmi başvuruda bulunarak, 7 Ağustos Cumartesi günü başkent Pekin'de Çin ile Japonya arasında oynanacak Asya Futbol Şampiyonası finalinde, Çinli taraftarların taşkınlık yapmalarını önlemelerini istedi. 
     Hong Kong'da yayınlanan South China Morning Post gazetesinin haberine göre, Japonya Dışişleri Bakanlığı yetkilileri Tokyo'daki Çin Büyükelçiliği ile temasa geçerken, Japon Futbol Federasyonu görevlileri de yerel organizasyon komitesi ve Asya Futbol Konfederasyonu'ndan Japon futbolcuların ve taraftarların güvenliğinin en iyi şekilde sağlanmasını talep ettiler. 
     Japon yetkililer, Çinliler'in Japonya'ya karşı tarihi nedenlerden kaynaklanan tepkilerini her fırsatta ortaya koyduklarını ifade ederken, Çinli fanatiklerin tutumu Japon politikacılar arasında da tartışmalara yol açtı. İktidardaki Liberal Demokratik Parti'nin bazı üyeleri Pekin yönetiminin protesto edilmesini, hatta gerekirse 2008 Pekin Olimpiyat Oyunları'nı boykot etmeyi önerdiler. 
     Başbakan Juniçiro Koizumi ise Japon politikacılardan daha yumuşak bir tutum sergilemelerini isteyerek, ''Bu sadece spor. Neden zevk almaya bakmıyoruz '' dedi. 
     Liberal Demokratik Parti'den Kyoko Nişikava da Çinli fanatiklerin tutumunun Çin'deki Japonya karşıtı eğitimden kaynaklandığını ileri sürdü. 
     Öte yandan Çin Dışişleri Bakanlığı Sözcüsü Kong Çüen, basında yer alan açıklamasında, Japonya'daki bazı gazetelerin az sayıdaki fanatiklerin davranışlarını abartmalarını ve bunları siyasete bağlamalarını doğru bulmadıklarını kaydetti. 
     Kong Çüen, Çinli ve Japon futbolseverlerin 7 Ağustos Cumartesi günü Asya Futbol Şampiyonası finalini soğukkanlı bir şekilde seyretmelerini beklediklerini, uluslararası futbol karşılaşmalarında az sayıda fanatik kişinin aşırı davranışlarda bulunmasının sporun ruhuna uymadığını sözlerine ekledi. 
     
</TEXT>
</DOC>
