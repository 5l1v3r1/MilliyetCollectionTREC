<DOC>
<DOCNO> 254584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/soneko08.html </URL>
<DATE> 2004/07/11/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
TOBB'un üniversitesi eğitime hazır... 
</HEADLINE>
<TEXT>

     Türkiye Odalar ve Borsalar Birliği TOBB tarafından Söğütözü'nde kurulan TOBB Ekonomi ve Teknoloji Üniversitesi ETÜ , 2004-2005 akademik yılında 3 fakültesi ile eğitim ve öğretime başlayacak. 
     TOBB-ETÜ'de Mühendislik Fakültesi'ne bağlı Bilgisayar, Elektrik-Elektronik ve Makina, İktisadi ve İdari Bilimler Fakültesi'ne İİBF bağlı İktisat ve İşletme, Fen Edebiyat Fakültesi'ne bağlı Matematik bölümleri olmak üzere bu öğretim yılında toplam 6 bölümde eğitim verilecek. 
     Üniversite bünyesinde oluşturulacak Sosyal Bilimler ile Fen Bilimleri Enstitüleri'nin yanı sıra yeni açılacak 9 merkezden 8'i için Yükseköğretim Kurulu'ndan YÖK onay bekleniyor. YÖK'ten onayı alınan Dil Eğitim Merkezi ise bu yıl öğrenci almaya başlayacak. Ancak diğer 8 merkez ile iki enstitüye YÖK'ten alınacak onayın ardından yıl içinde öğrenci alınmaya başlanacak. 
     TOBB-ETÜ bünyesinde kurulacak Sosyal Bilimler ile Fen Bilimleri Enstitülerinin yanı sıra yeni oluşturulacak 9 merkez ise şöyle sıralanıyor 
     Avrupa Birliği Araştırmaları Merkezi, Avrasya Araştırmaları Merkezi, Enerji Araştırmaları Merkezi, Ekonomi Araştırmaları ve Uygulama Merkezi, Girişimcilik Araştırmları Merkezi, Teknoloji Geliştirme ve Uygulama Merkezi, Hesaplamalı Bilim ve Mühendislik Merkezi, Yaşam Boyu Eğitim Merkezi, Dil Eğitim Merkezi. 
     
     TOBB-ETÜ'DE YILLIK EĞİTİM ÜCRETİ 9 MİLYAR LİRA 
     TOBB-ETÜ'ye bu yıl 145'i burslu olmak üzere toplam 270 öğrenci alınacak. 
     Bu öğrencilerden Bilgisayar Mühendisliği, Elektrik ve Elektronik Mühendisliği, Makine Mühendisliği, İktisat ve İşletme bölümlerinin her birine 50'şer öğrenci alınacak. Bu öğrencilerin yarısına burslu okuma imkanı tanınırken, matematik bölümüne alınacak 20 öğrencinin de tamamı burslu okuyacak. 
     TOBB-ETÜ'nün bu yılki eğitim ücreti 9 milyar lira olarak belirlenirken, Öğrenci Seçme Sınavı'nda ÖSS sıralamaya giren öğrenciler bu ücretten muaf olacakları gibi 300 ile 100 milyon lira arasında değişen miktarlarda da yaşam bursu alacaklar. 
     Buna göre ÖSS'de ilk 2 bine giren öğrencilere 300 milyon, ilk 4 bine giren öğrencilere 200 milyon, ilk 6 bine giren öğrencilere de 100 milyon lira tutarında yaşam bursu verilecek. 
     
     ÜNİVERSİTENİN HEDEFLERİ 
     TOBB-ETÜ'de, hem yurtdışı eğitimine alternatif oluşturmak hem Cumhuriyetin temel ilkelerini ve Atatürk inkılaplarını benimsemiş çağdaş, atılımcı, yenilikçi ve rekabetçi bir ortam yaratmak hem de kimlik bunalımı olmayan, kişiliği gelişmiş, kendine güvenen, ülkesini ve dünyayı iyi tanıyan araştıran ve sorgulayan bireyler yetiştirilmesi hedefleniyor. 
     Eğitim dili Türkçe olacak üniversitede yabancı dil yeterlilik sınavından 60 not barajını aşamayanlara zorunlu olarak hazırlık okutulacak. 
     
     ÜNİVERSİTENİN ÖZELLİKLERİ 
     Geçici kampüsü Ankara Sögütözü mevkiinde bulunacak olan TOBB-ETÜ toplam 60 bin metrekarelik kapalı alana sahip binaları içinde laboratuvar, dershane, idari blok, konferans ve toplantı salonları dışında kapalı spor salonu, antreman salonları, olimpik yüzme havuzu, kafeterya ve sosyal tesisleri yer alıyor. 
     3 bin öğrenciye eğitim verebilecek şekilde oluşturulan üniversitede 30 bin kitap içeren bir kütüphane ile elektronik veri tabanlarını yoğun olarak kullanan bir bilgi ve veri merkezi oluşturulması planlandı. 
     Ayrıca TOBB-ETÜ'ye kayıt olan öğrencilerin tümüne dizsüstü bilgisayar verilmesi de hedefleniyor. 
     
     TOBB-ETÜ MÜTEVELLİ HEYETİ BAŞKANI HİSARCIKLIOĞLU 
     TOBB-ETÜ Mütevelli Heyeti Başkanı ve TOBB Başkanı Rifat Hisarcıklıoğlu, üniversitenin tanıtım broşüründe bir üniversite kurmalarının amacını da açıkladı. 
     Türkiye'nin en büyük zenginliğinin genç, dinamik ve yeniliklere açık bir nüfus olduğunu belirten Hisarcıklıoğlu, şöyle dedi 
     ''Gençlerin geleceğe güvenle bakabileceği, kendilerini kanıtlayacağı bir ortam sağlanmadıkça, teknoloji üretimine gerekli önem verilmedikçe Türkiye uzun vadede kaybetmeye mahkumdur. İşte bu gerçeğin bilinciyle, Ekonomi ve Teknoloji Üniversitesi'ni kurma kararı aldık. Bu kararımız, toplumsal sorumluluğumuzun bir sonucudur. TOBB'un ve iş dünyamızın ülkemize yaptığı önemli katkıdır. TOBB-ETÜ, kamunun ve özel sektörün ihtiyaç duyduğu insan gücünü yetiştiren, ülkemize her alanda açılım sağlayacak araştırmaları yürüten bir üniversite olacaktır.'' TOBB-ÜTÜ Rektör Vekili Zafer Durusoy da 2004-2005 eğitim döneminde öğretime başlayacak olan TOBB Ekonomi ve Teknoloji Üniversitesi'nin geleceğin Türkiyesi'ni kuracak liderleri ve uzmanları yetiştirmeyi hedeflediğini bildirdi. 
     
</TEXT>
</DOC>
