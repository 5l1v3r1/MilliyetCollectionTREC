<DOC>
<DOCNO> 276485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/soneko20.html </URL>
<DATE> 2004/10/01/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Dünya Türk işadamları, AB ile ilgili neler söyledi 
</HEADLINE>
<TEXT>

     Avrupa Türk İşadamları ve Sanayicileri Derneği Başkanı Eşref Ünsal, Avrupa Birliği'nin AB Türkiye raporunu hazırlayan komisyon üyesi ile görüştüklerin belirtirken, ''izlenimimiz, Avrupa Birliği raporunun olumlu çıkacağı yönünde'' dedi. 
     5. Dünya Türk İşadamları Kurultayı ve Türkiye'nin AB üyeliğine ilişkin sorularını yanıtlayan Ünsal, AB raporunda siyasi, ekonomik ve tavsiye olmak üzere 3 bölümün bulunacağını hatırlattı. 
     Siyasi raporun, Türk Ceza Kanunu ile olumlu bir şekil aldığına işaret eden Ünsal, şöyle konuştu 
     ''Ekonomik raporda ise çok acı gerçekler var. Onlar bunu çok iyi biliyorlar. Kayıt dışını çok iyi biliyorlar. Tabana yayılmış rüşveti de çok iyi biliyorlar. Ekonomi konusunda, ciddi girişimde bulunmamız gerektiği vurgulanacak. Tavsiye raporunda ise Türkiye ile müzakerelerin başlamasının tavsiye edileceği izlenimi edindik. Bunun tersinin olması, Avrupa'nın aleyhine olacak. Türkiye'nin Avrupa'ya ihtiyacı var ama Avrupa'nın, Türkiye 10 kat daha fazla ihtiyacı var.'' Ünsal, Kurultay'ın ise geçen kurultaylara oranla daha sıcak ortamda geçtiğini anlatırken, şöyle devam etti 
     ''Hiç olmazsa Başbakan, Bakanlar siyasal nutuklar atıp bırakıp gitmediler. Ancak sorulara cevapların, hala ciddi bir altyapı hazırlığı yapılmamış. Bugünden yarına her şey çözülecek değil, aksamaların tespiti önemlidir. Ülkenin geleceği bunlarla ilgili, Kültür ve Turizm Bakanı Erkan Mumcu, çok güzel bir konuşma yaptı. 30 yıl sonraki Türkiye için çok güzel laflar. Ama suyu bir anda ısıtamazsınız, oraya giden yolda yapılması gereken çok önemli şeyler var.'' AB'nin çok katı uygulamaları bulunduğunu ifade eden Eşref Ünsal, şu görüşlere yer verdi 
     ''Bunları yetkililere aktarmaya çalışıyoruz. Zaten kendileri de belki biliyorlar, uygulama yoluna gitmiyorlar. Gerek bürokrasideki engeller gerek ülkede yaygınlaşmış bazı düşünceler var. Örneğin biz buraya yatırım yapmaya geldiğimizde, yabancı yatırımcı kisvesi altında bizi soymaya çalışılıyorlar. O zaman vazgeçiyorsunuz, lanet olsun deyip gidiyorsunuz. Yapılması gereken çok şey var biz bunları madde madde de ilettik.'' 
     
     İŞADAMLARI ŞAHİN VE PINAR 
     Şahinler Holding Yönetim Kurulu Başkanı Kemal Şahin ise AB Komisyonu raporunda artık bir sürprizin olmayacağını ve olumlu çıkacağını söyledi. 
     Şahin, ''Türkiye, diğer üyelerden belki de daha iyi şekilde ev ödevini yaptı. AB'nin belli kriterleri var, ölçülere göre matematik notu gibi not verecekler, o not çok iyi çıkacak. Hükümet başkanları da tavsiyeyi onaylayacaklardır'' şeklinde konuştu. 
     Şahin, kurultaya ilişkin olarak da, değişik ülkelerden gelen işadamlarının kendi sorunlarını anlattıklarını ifade etti. Şahin, ''Kurultay'da soru-cevap bölümü daha iyi olabilirdi. Bastırılmış kurlar konusunda verilen cevaptan tatmin olmadım'' dedi. 
     Kurultay için Belçika'dan gelen Türk işadamı Fatih Mehmet Pınar ise Belçikalıların yüzde 50'sinin Türkiye'nin AB'ye tam üyeliğine destek verdiğini belirtirken, ticaret alanında Türkiye'nin jeopolitik konumunu iyi değerlendirmesi gerektiğine dikkati çekti. 
     Pınar, Kurultay'a geliş amacının yeni insanlarla tanışıp, iş bağlantıları kurmak olduğunu söyledi. 
     
     GÜRCÜ-TÜRK İŞADAMLARI DERNEĞİ BAŞKANI YILDIRIM 
     Gürcistan'dan gelen Gürcü-Türk İşadamları Derneği Başkanı Kenan Yıldırım da, Türkiye'nin, Kafkas ülkeleri için Avrupa'ya açılan kapı olduğunu söyledi. 
     Yıldırım, Kafkas ülkelerinin, Türkiye'nin AB'ye tam üye olmasını beklediklerini ve bu konunun, onlar için de önemli olduğunu dile getirdi. Yıldırım, Kurultayı başarılı ve faydalı bulduklarını kaydetti. 
     
     AVUSTRALYA'DAN TÜRK İŞADAMI ATEŞ 
     Kurultay'a Avustralya'dan katılan Türk işadamı Kazım Ateş ise önümüzdeki dönemde Türkiye'nin Asya ve Pasifik'e yönelik ticareti geliştirme çabasına girmesi gerektiğine işaret ederken, Türkiye ve Avustralya arasında tarım alanında ticaretin söz konusu olduğunu, ticarete konu olan malların çeşitlendirilmesi gerektiğini vurguladı. 
     Ateş, Kurultayı başarılı bulduklarını, ancak bakanlarla yapılan soru cevap uygulamasında zaman yetersizliğinden söz alamadıklarını ve söz alan işadamlarının da zaten Türkiye'de iş yaptıklarını, bu nedenle Kurultay'ın biraz lokal kaldığını kaydetti. 
     
</TEXT>
</DOC>
