<DOC>
<DOCNO> 294955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/soneko09.html </URL>
<DATE> 2004/12/05/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Hazine batık Türkbank'tan 570 trilyon istedi... 
</HEADLINE>
<TEXT>

     Hazine Müsteşarlığı, özkaynaklarını tümüyle kaybettiği için tasfiyeye alınan Türk Ticaret Bankasından, SSK'ya devredilen emeklilik sandığı vakfının aktüeryal yükümlülükleri için 570 trilyon lira istedi. 
     Türk Ticaret Bankası Emeklilik Sandığı Vakfı, bankanın tasfiye edilmeye başlanmasıyla birlikte tüm aktif ve pasifleriyle birlikte 3 Temmuz 2003'te yayımlanan bir Bakanlar Kurulu kararıyla Sosyal Sigortalar Kurumuna SSK 
     devredilmişti. Hazine, devir işleminden yaklaşık bir yıl sonra tasfiye halindeki Türk Ticaret Bankasına bir yazı göndererek, vakıf mensuplarıyla ilgili aktüeryal yükümlülük olarak hesapladığı toplam 569 trilyon 991 milyar lirayı istedi. Türk Ticaret Bankasının ise aktüeryal borç olarak olarak toplam 235.4 trilyon lira hesaladığı belirlendi. Bu borç için bilançosunda kendi hesapladığı kadar karşılık ayıran Türk Ticaret Bankası, Hazine'nin bu işleminin yürürlüğünün durdurulması ve iptali için Ankara 9'uncu İdare Mahkemesi'ne dava açtığı belirlendi. Söz konusu davanın devam ettiği bildirildi. 
     
     TASFİYE HALİNDE KAR 
     Bu arada, uzun bir yargı sürecinden geçtikten sonra tasfiye işlemlerine 18 Kasım 2003 tarihinden itibaren başlanabilen Türk Ticaret Bankası bu yılın ilk dokuz aylık dönemine ilişkin bilançosunu 116 trilyon lira karla kapattı. 
     Tasfiye sürecinde mevduat ve benzeri tüm yükümlülükleri tasfiye edilen Türk Ticaret Bankası bu dönemde herhangi bir faiz ödemesi yapmazken, krediler, menkul değerler cüzdanı ve diğer bankalardan 9.2 trilyon lira faiz geliri elde etti. 
     İştiraklerini satmaya başlayan bankanın faiz dışı gelirleri ise 131.2 trilyon lira düzeyinde gerçekleşti. 
     Türk Ticaret Bankası'nın tasfiyesine 9 Ağustos 2002'de yapılan Olağanüstü Genel kurul'da karar verilmişti. Ancak bu kararla ilgili olarak bankanın emekli sandığı vakfı tarafından açılan davalar nedeniyle tasfiyeye geçen yılın sonunda başlayabilmişti. 
     Bankanın, tasfiye açılış bilançosunda sıfır olan özkaynakları, bu dönemde eksi bazda 135 trilyon liraya kadar düştü. Türk Ticaret Bankası'nın, özkaynaklarını tümüyle kaybedip eksiye geçmesinde 699 trilyon liraya ulaşan geçmiş yıl zararları belirleyici oldu. 
     
     TMSF ALACAĞINDAN VAZGEÇİYOR 
     Öte yandan, TMSF'nin 2000 ve 2001 yıllarında azalan sermayesini tamamlamaya yönelik olarak Türkbank'a aktardığı 3.8 trilyon liranın da sermaye benzeri krediye 
     dönüştürüldüğü bildirildi. Buna göre Türkbank'ın tüm borçlar ödendikten sonra tasfiye bakiyesi kalırsa kalan kısım TMSF'ye aktarılacak. Başka bir ifadeyle TMSF sadece tasfiye bakiyesi kalırsa onunla yetinecek. Eğer tasfiye bakiyesi kalmazsa TMSF Türkbank'tan para alamayacak. 
     
     TASFİYE MEMURLARINA 4 MİLYAR MAAŞ 
     Bu arada tasfiye halindeki Türkbank'ın geçen ay yapılan olağanüstü genel kurulunda yönetim kurulu başkan ve üyeleriyle, denetçilere ve tasfiye memurlarına ödenecek maaşlar da belirlendi. Buna göre Yönetim Kurulu Başkanı Adlan Özen'e ayda 2 milyar, yönetim kurulu üyelerine de 1.6 milyar lira snet ücret ödenecek. Denetçiler ise 1.2 milyar lira ücret alacak. 
     Bankanın tasfiye memurluğuna getirilen Selim Alkan, Selahattin Mutlu ve Fahrettin Ersoy'a da ayda 4 milyar lira ücret ödenmesi kararlaştırıldı. Tasfiye memuru olarak seçilen her üç isim de aynı zamanda Bankanın Yönetim Kurulu üyesi olarak görev yaptıkları için aylık ücretleri 5.6 milyar lirayı bulacak. 

ANKA 
     
</TEXT>
</DOC>
