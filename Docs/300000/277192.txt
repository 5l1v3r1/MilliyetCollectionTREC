<DOC>
<DOCNO> 277192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonsiy20.html </URL>
<DATE> 2004/10/04/ </DATE>
<TIME> 20.06 </TIME>
<AUTHOR>  </AUTHOR>
<HEADLINE>
Erdoğan, Hastings ile görüştü... 
</HEADLINE>
<TEXT>

     Başbakan Recep Tayyip Erdoğan, AGİT'in bölgede NATO, Avrupa Birliği AB ve Birleşmiş Milletler BM ile daha fazla istişare etmesinin önemine değinerek, bu kuruluşlarla yapılacak işbirliğinin bölge ve dünya barışına katkı sağlayacağını belirtti. 
     Alınan bilgiye göre, Başbakan Erdoğan, Avrupa Güvenlik ve İşbirliği Teşkilatı Parlamenter Asamblesi AGİTPA Başkanı ve ABD Temsilciler Meclisi Üyesi Alcee Hastings ile yaptığı görüşmede, başta bölge olmak üzere dünyadaki terör ve barışı tehdit eden konularla ilgili görüşlerini dile getirdi. 
     Irak'ta işlerin iyi gitmediğini ifade eden Erdoğan, AGİT'in bölgede NATO, AB ve BM ile daha fazla istişare etmesi gerektiğini kaydetti. Erdoğan, bu kuruluşlarla yapılacak işbirliğinin bölge ve dünya barışına katkı sağlayacağına dikkati çekti. 
     Türkiye'nin ABD ile ilişkilerinin Irak ve terörizm konularıyla sınırlı olmadığını belirten Erdoğan, terörün belli bir dine atfedilmesinin yanlış olduğuna işaret etti. 
     Bölgedeki duruma dikkati çekerken uluslararası terörizmle mücadelenin önemli olduğunu belirten Erdoğan, bunun Türkiye'nin ulusal menfaatleri açısından da önemini vurguladı. 
     Erdoğan, Irak'ta Türkiye'nin 40 vatandaşını kaybettiğini, bunun, Türkiye'nin, Irak'ın barış ve istikrarına olumlu katkılarını engellediğini belirtti. 
     
     HASTİNGS'İN SÖZLERİ 
     Hastings, Türkiye'ye 8. kez geldiğini ve her gelişinde Türkiye'yi daha da gelişmiş bulduğunu söyledi. 
     Türkiye'nin AB'ye girişini 10 yıldır desteklediklerini anlatan Hastings, önümüzdeki süreçte Türkiye'yi var güçleriyle destekleyeceklerini, Türkiye'nin bunu hak ettiğini kaydetti. 
     Hastings, ''Şimdi söyleyeceğimi ne Bush ne Kerry ne de Edelman için söylüyorum. Bu benim kendi görüşüm. Irak konusundaki görüş ve tavsiyelerinizi ABD Kongresi'ndeki meslektaşlarıma ileteceğimden emin olabilirsiniz'' dedi. 
     
</TEXT>
</DOC>
