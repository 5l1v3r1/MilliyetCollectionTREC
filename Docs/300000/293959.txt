<DOC>
<DOCNO> 293959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonyas19.html </URL>
<DATE> 2004/12/01/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Kurtlar, kangalın kokusuna mı geliyor 
</HEADLINE>
<TEXT>

     Kangal köpeği yetiştiricisi Hüseyin Yıldız, kurdun Kangal köpeğinin kokusunun olduğu yere kesinlikle gelmeyeceği düşüncesinin yanlış olduğunu savunarak, ''Aç kalan kurt, Kangal köpeğinin kokusu diye bir ayrım kesinlikle yapmaz'' dedi. 
     İç Anadolu Seçkin Irk Kangal Köpeği Eğitim ve Üretim Tesisleri Sorumlusu ve Kangal köpeği yetiştiricisi Yıldız, AA muhabirine yaptığı açıklamada, özellikle kışın aç kalan kurtların yerleşim birimlerine indiğini ve sürülere saldırdığını söyledi. 
     Kangal köpeklerinin içgüdüsel olarak kurtların amansız düşmanı olduğunu ifade eden Yıldız, şöyle konuştu 
     ''Kayseri'de kurtlar tarafından parçalanan Onur Gülcan'ın yanında bir Kangal köpeği olsaydı durum çok daha farklı olabilirdi. Ancak, kurdun Kangal köpeğinin kokusuna gelmeyeceği, yakınından bile geçmeyeceği düşüncesi yanlıştır. Aç kalan kurt, Kangal köpeğinin kokusu diye bir ayrım yapmaz, açlığını giderebilmek için gerekirse ölüme gider. Dağda gezen kurt, 500 koyunluk sürüde 10 Kangal köpeğinin varlığını bilerek sürünün arasına dalar ve koyunları telef etmeye uğraşır.'' 
     
     ''TERCİHLERİ LİDER KURT'' 
     Kangal köpeklerinin ön sezileriyle kurtların geldiğini anında anladığını ve hemen harekete geçtiğini belirten Yıldız, ''Sürüdeki Kangal köpeklerinden birisi kuzeyde, birisi güneyde, sağda, solda bekler ve onların taktiğini zekalarıyla bozarak kurtları pusuya düşürür'' diye konuştu. 
     Kangal köpeklerinin özellikle lider kurdu tercih ettiğini ifade eden Yıldız, şunları kaydetti 
     ''Dağların en stratejik avcısı kurttur. Kangal köpekleri yaklaşık 10-20 gün kurt kovalar ve onun uzaklaşmasını sağlar, tekrar o bölgeye geliyor mu diye gözcülük yapar. Kangal köpeği, kurdun kokusunu tanır. 7 kilometre uzaktan gelen rüzgarın akımı kurdu bu tarafa doğru getiriyorsa o kokudan aldığı tedirginliği asla gizlemez ve belli eder. Çobanla korkunç bir işbirliğine gider ve tehlikeyi sezdiği zaman sürünün çevresinde gezmeye başlar. Pusuya yatar, kurdun gelmesini bekler ve sonra da sağlı sollu saldırarak lider kurdu parçalar. Kangal köpeğinin hevesidir kurdu boğmak.'' Türk Çoban Köpekleri Araştırma Derneği Başkan Yardımcısı Tuğber Demirci de Kangal köpeğinin bulunduğu yere de aç kurtların gelebileceğini, ancak Kangalların kurtların kokusunu alarak hemen harekete geçtiğini söyledi. 
     Demirci, ''Bu yüzden, kendilerinin kokusunu alan Kangal köpeklerini şaşırtmak için bazı kurtlar, ters istikamette hareket eder. Bunun için de sürüler, genellikle birden fazla Kangal köpeğiyle korunur'' dedi. 
     
</TEXT>
</DOC>
