<DOC>
<DOCNO> 276721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/yazar/civaoglu.html </URL>
<DATE> 2004/10/02/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Kalpteki Kuran 
</HEADLINE>
<TEXT>


Diyanet İşleri, kutsal kitap "Kuran-ı Kerim"in yeniden tefsirini yaptırıyor. 
Bu çalışma yakında yayımlanmış olacak. Diyanet İşleri... 
Başkanı Bardakoğlu, "yeniden tefsir" ihtiyacını "Kuran'ın indiği tarihin koşullarının değişimine göre yeniden yorumlanması" gereğiyle izah etmekte. "Müslümanlığımızı, dindarlığımızı yenilemeliyiz" diyor. 
Yıllardır savunduğum "doğru" bir yaklaşımdır bu. 
"Tebeddülü ezman, 
Tebeddülü ahkam" İslamın kuralıdır. 
Yani... 
"Değişen zaman, 
değişen hükümler..." 
...... 
Diyanet de bu doğrultuda... 
Diliyoruz ki, "değişen zaman ve buna göre değişmesi gereken yorum," sağlıklı olsun. 
Örneğin... 
Son "zina" tartışmaları böyle bir hayal kırıklığıydı. 

Atatürk'ün çabası Türkiye'de Kuran'ın anlaşılması çabaları üç aşamalıdır. 
Birinci aşama, Kuran'ın Türkçe tefsiri olmuştur. 
Özellikle Menemen olayında, ayaklanmacıların, halka, Arapça Kur'an ayeti okur gibi yaparken, aslında, "Arapça nasıl abdest alınır" satırlarını okumuş olmaları dikkat çekiciydi. 
Okuyan da, dinleyen de bilmiyordu. 
Atatürk, Kuran'ın Türkçe tefsirini yaptırttı. Ancak bunun yeterli olmadığını gördü. 
Sadece tercüme Türkçe metin, soğuk ve yüzeysel kalıyordu. 
Beyne mesaj gönderiyor ama ruhu ısıtmıyordu. 
Arapça ayetlerdeki gibi dinleyeni saran sözel musiki, ruhun derinliklerine işleyiş yoktu. 
Bunun üzerine Atatürk, Kur'an tefsirini Behçet Kemal Çağlar'a nazım diliyle yaptırttı. 
Harikulade, ancak, Atatürk'ün ölümüyle yarım kalan bir çalışma oldu bu. 
Tamamlansaydı, Türkiye'de laisizm de, bilinçli İslami inanç da çok farklı olacaktı. 

Kutsal damlalar İşte Behçet Kemal Çağlar'dan birkaç örnek... 
Önce İhlas Suresi 
"Söyle ki gündüz gece 
Tanrı tek, Tanrı yüce 
O doğmaz ve doğurmaz 
Kimse O'na denk olamaz..." 
..... 
Alak Suresi 
"Candan seslen, Rabb'in yanında hazır 
Temiz tut gönlünü, koy secdeye baş." 

Gösteriş namazı Maun Suresi 
"Yazık gösteriş için namaz kılana 
Yoksula yardımdan uzak kalana 
Öksüzü hor görüp azarlayana 
Ödünç vermeyi de ayıp sayana 
Onun nasibi yok imandan yana" 
Leyl Suresi 
"Bir kul ki yardım sever, 
bir kul ki Hakk'ı tanır, 
Yüreği bu sayede arınır, aydınlanır. 
Karşılık beklemeden 
iyilik yapar her sabah. 
İşte böyle kulundan razıdır elbet Allah." 
Ve Fatiha 
"Hamd, evrenler sahibi yüce Allah içindir. 
Allah ki acıyandır, koruyandır, sevendir 
Günü gelince ancak 
O'dur hesap soracak. 
Tek sana tapar, senden medet umanlarız biz..." 

4. Aşama Diyanet İşleri, bu tarihi çizgi üzerindeki dördüncü aşamada... 
Başkan Bardakoğlu, "Müslümanlığı güncelleştiriyoruz" diyor. 
Değişen zamana göre, değişen hükümler... 
İslamın özündeki yeniliğin, yenilenmenin 21. yüzyılda da kazandırılması. 
Keşke, bu süreç, Atatürk'ten yarım kalan nazım diliyle Kur'an çalışması tamamlanarak gerçekleşse. 
Din sadece bilgi değil, duygudur da... 
Kalpte hissedilmelidir. 



</TEXT>
</DOC>
