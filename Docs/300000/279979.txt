<DOC>
<DOCNO> 279979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/yazar/uras.html </URL>
<DATE> 2004/10/14/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Çukurova kendi etti kendi buldu 
</HEADLINE>
<TEXT>


Çukurova Grubu, Pamukbank'ın batması nedeniyle büyük bir borç yükü altına girdi. 6.5 milyar dolarlık bir borç ve faiz faturasını 15 yılda ödemek üzere protokol imzaladı. Daha sonra 2 yılda 5 milyar dolar ödemek üzere, protokolü değiştirmek istedi. BDDK ve çok kimse, Çukurova Grubu'nun 2 yılda 5 milyar dolar para bulabilmesinin güç olacağını düşünüyordu. Grubun bu parayı nereden bulacağını açıklayamaması kafaları karıştırıyordu. 
Fakat, hükümet ve BDDK, eleştirileri göze alarak, Çukurova'nın erken ödeme teklifini kabul etti. Bana göre, iyi etti. Çünkü, erken ödeme teklifini kabul etmeseydi, bu konu devamlı olarak gündemde kalacak, "Borcu erken ödemeyi, iki yılda 5 milyar dolar getirmeyi teklif ettiler de kimse bunu kabullenmedi" olacaktı. 
Çukurova, ikinci protokole göre geçtiğimiz gün Yapı Kredi'ye 130 milyon dolar ödeme yapacaktı. Bu yapılmadı. Bu da erken ödeme protokolünün işlemeyeceğini gösterdi. Çukurova, gerçek olmayan bir kaynağı "varmış gibi" göstererek, "işlemeyecek bir protokol"ün altına imza atmıştı. 
Sorulması gereken iki soru var. Çukurova'da bu "kurgular"ı yapanla, bu işin sorumluları kimler 15 yıla yayılmış bir ödeme protokolü varken, neden "olmayacak" bir işin peşine düştüler 
Gerçekçi olalım, Çukurova bir "aile şirketi" yapısında bile değil. Bir "şahıs şirketi." Tek söz sahibi Mehmet Emin Karamehmet... Sevaplar da günahlar da Karamehmet'e ait. Bu grup içinde birçok firma kuruldu. Başarısız olanlar battı. Ama grup içinde zamanla "yüzük taşı" ortaya çıktı. Bunlar Yapı Kredi ile Turkcell'dir. "Yüzük taşı" olma potansiyeli taşıyan "Pamukbank"ın içi boşaltıldığından, batarken maalesef Yapı Kredi ile Turkcell'i de eteklerinden çekti. 
Karamehmet'in geçmişte "tek başına verdiği yanlış kararları" değerlendirerek, bu son sorunlardan uzmanların yardımıyla çıkış yolu araması beklenirken, maalesef tek başına yanlış karar verme alışkanlığından kurtulamadığı görüldü. Karamehmet gibi, "çizgi dışı" yeteneklere sahip, "çizgi dışı şirketler ortaya çıkarma" cesaretine ve gücüne sahip bir genç müteşebbisin güç duruma düşmesine üzülmemek imkansız. 
Ama bunun ötesinde bir gerek var. Yapı Kredi ile Turkcell, artık Karamehmet'in değil bu ekonominin önemli müesseseleridir. Bu iki müessesenin sarsılması, ekonomiye zarar getirir. Hariçten gazel okumak kolaydır ama, görülen oydu ki, Mehmet Emin Karamehmet doğru dürüst bir planlamayla, her şeyi kaybetmeden hiç olmazsa Turkcell'i elden çıkararak, buna karışlık Yapı Kredi'yi kurtararak sorunların içinden sıyrılabilirdi. 
Sorunları çözecek yerde, çözülemeyecek hale getirme başarısını gösterdi. Hem Turkcell'i hem Yapı Kredi'yi kaybetmekle kalmadı, bundan böyle pazarlık gücünü de yitirdi. Çukurova Grubu'nun daha başka bağları var. İzmir'deki BMC otomotiv tesisi ne olacak Akşam gazetesi ile Show TV grubu ne olacak 
Yapı Kredi, rehinli Turkcell hisselerini satarak Çukurova'nın mali yükünün altından kurtulur. Ama Yapı Kredi ve Turkcell'de sahiplik sorunu ciddileşir. Ne Yapı Kredi ne Turkcell kolay kolay satılamaz. Yabancılar yok pahasına alırsa, bu iki müesseseyi bir ölçüde kaybetmiş oluruz. Geçiş döneminde, Yapı Kredi ve Turkcell'in yönetim sorumluluğunu üstleneceklerin bu iki müessesenin değerini, saygınlığını korumaya özen göstermeleri önem taşıyor. Yapı Kredi Türk bankacılık sisetminde örnek, öncü, ağırlığı olan bir bankadır. Turkcell, Türkiye'de ileri teknolojinin öncü şirketidir. Bunların özellikleri yok olmamalarıdır. 
Karamehmet, ikinci ödeme planını ortaya çıkararak kabulü için bu kadar ısrarcı olmasaydı, ilk ödeme planı çerçevesinde karşılacağı sorunlar anlayışla karşılanabilirdi. Bu ikinci plandaki yaklaşımıyla artık tüm kapıları kapamış oldu. Bu olumsuzluklar ekonomiyi, ülkede yaşayan herkesi ilgilendiriyor. Bu nedenle "üzücü". Sorun artık sadece Mehmet Emin Karamehmet'in sorunu değil... Ülke ekonomisinin sorunu. 



</TEXT>
</DOC>
