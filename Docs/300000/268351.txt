<DOC>
<DOCNO> 268351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/yazar/akyol.html </URL>
<DATE> 2004/09/02/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Putin, hoş geldi 
</HEADLINE>
<TEXT>


RUSYA Devlet Başkanı Putin'in ziyaretindeki en önemli olay, Sezer ve Putin'in imzasıyla yayımlanacak "deklarasyon"dur 
"Türkiye Cumhuriyeti ile Rusya Federasyonu Arasında Dostluğun ve Çok Boyutlu Ortaklığın Derinleştirilmesine İlişkin Deklarasyon" 
Sekiz sayfa, uzun bir deklarasyon "Çok boyutlu ortaklık" ve bunun "derinleştirilmesi" konusunda 
Bunun anlamı "stratejik ortaklık" mı 
Cevap şu "Bir adım gerisi, ya da stratejik ortaklığa bir adım var " 
'Deklarasyon'dan ayrı olarak imzalanacak beş belgeden biri özellikle dikkat çekici 
"Türkiye Dışişleri Bakanlığı Stratejik Araştırmalar Merkezi ile Rusya Diplomasi Akademisi arasında işbirliği anlaşması..." 
Artık 'stratejik' konularda ortak paneller düzenleyeceğiz, bilgileri paylaşacağız, görüşleri tartışacağız. 
Hatta bir de "savunma sanayiinde gizlilik dereceli bilgilerin karşılıklı korunması" için bir anlaşma üzerinde çalışılıyor, yetiştirilirse o da imzalanacak 

TÜRKİYE NATO üyesi, ABD ile "stratejik ortak", AB yolunda bir ülke ve İslam Konferansı Örgütü'nün aktif bir üyesi... 
Bakü - Ceyhan boru hattı Rusya'nın itirazına rağmen, Batı desteğiyle tıkır tıkır ilerliyor. 
Ve aynı zamanda Türkiye, Rusya'yla "çok boyutlu ortaklık" geliştiriyor 
Mavi Akım, turizm, bavul ticareti, Türk firmalarının Rusya'daki 12 milyar dolarlık taahhüt işleri... 
Nereden nereye değil mi 
1699 Karlofça Anlaşması'ndan itibaren Rusya üç asır süreyle bizim tarihimizde felaketlerle dolu bir rol oynamıştı. 
"Şark Meselesi, Hasta Adam, 93 Harbi, Muhaceret, Boğazlar Meselesi" gibi tarihimizdeki felaketli kavramlarda şu veya bu ölçüde mutlaka Rusya'nın rolü vardır. 
Kısa dönemli istisnalar dışında Türk - Rus tarihi savaşların tarihidir. 
Ama çağ değişti. Çağımızda milletlerin menfaati çatışarak değil, işbirliği yaparak gelişiyor. Sınırların değişmezliği çağımızın temel bir ilkesi. 
Rusya "sıcak denizler"e artık askeriyle inmek istemiyor, bizi de çok memnun eden turistleriyle iniyor Çağımızın simgesi bir olaydır bu. 

PUTİN de Mehmet Yılmaz'a diyor ki 
"Sizi düşman görüyorduk. Tarihte pek çok savaş yaşandı ama şimdi aramızda tek bir sorun bile yok " 
Aynı sözleri Sezer, Erdoğan veya herhangi bir Türk de söyleyebilir. 
Ve Putin, beraberinde Tataristan ve Başkırdistan cumhurbaşkanlarını da getiriyor. Bu onlarla kültürel akrabalığımızın da kabul edilmesidir. Eskiden hayal dahi edilemezdi. 
Çağımızı kavrayamamış Yeltsin, Türk başbakanlarıyla bile görüşmeyi kabul etmezdi 
Tayyip Erdoğan başbakan olmadan önce, sadece seçimi kazanmış lider sıfatıyla Moskova'ya gittiğinde Putin tarafından kabul edildi. Putin şubat ayında da Dışişleri Bakan'ı Gül'ü kabul etti. 
İki ülkede, çağını kavramış yeni nesil liderler birbirlerini daha iyi anlıyorlar. 
Ve tarihte ilk defa bir "Çar", yani Rus Devlet Başkanı Türkiye'yi ziyaret ediyor. Biz de hoş geldiniz diyoruz. 



</TEXT>
</DOC>
