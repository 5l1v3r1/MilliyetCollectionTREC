<DOC>
<DOCNO> 271833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonyas05.html </URL>
<DATE> 2004/09/14/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Amerikalı sunucudan 276 seyircisine Pontiac G6... 
</HEADLINE>
<TEXT>

     Amerikalı televizyon sunucusu Oprah Winfrey, son programında büyük bir sürpriz yaparak, 276 seyircisine son model birer otomobil hediye etti. 
     Otomobil hediye edeceği 11 kişiyi sahneye çağıran Winfrey, bu seyircilere birer Pontiac G6 model otomobilin anahtarını verdikten sonra 12. otomobilin anahtarının sahnedeki kutulardan birinde olduğunu ve anahtarı bulan şanslı seyircinin 12. otomobilin sahibi olacağını anons etti. 
     Stüdyoda bulunan ve bir kutuyu açan her seyircinin anahtarla karşılaşması büyük sürpriz oldu. 
     276 seyirciden bazıları sevinçten çığlık attı, bazıları ağladı. 28 bin dolar değerinde olan otomobillerin Pontiac firması tarafından bağışlandığı kaydedildi. 
     1986 yılında başlayan ''The Oprah Winfrey Show'' adlı program ABD'de 212 televizyon kanalının yanı sıra 109 ülkede yayınlanıyor. 

     
</TEXT>
</DOC>
