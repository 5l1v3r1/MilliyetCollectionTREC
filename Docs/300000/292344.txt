<DOC>
<DOCNO> 292344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/soneko16.html </URL>
<DATE> 2004/11/26/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Özelleştirme gündeminde THY'den sonra Tekel, ve ERDEMİR var... 
</HEADLINE>
<TEXT>

     Özelleştirme İdaresi Başkanı Metin Kilci, Türk Telekom ile ilgili süreci başlattıklarını, THY hisselerinin halka arzı işleminin sürdüğünü, önümüzdeki dönemde Tekel, 2005 yılı içinde ERDEMİR ve TEDAŞ özelleştirmelerinin gündemlerinde olacağını belirterek, ''Bundan sonra bu tür özelleştirmelere daha çok yoğunlaşacağımıza, daha çok mesafe alacağımıza inanıyorum'' dedi. 
     Kilci, düzenlediği sohbet toplantısında, THY'nin halka arzında ön talep toplamanın 17-24 Kasım tarihleri arasında gerçekleştirildiğini belirterek, önemli bir mesafenin katedildiğini vurguladı. 
     Kesin talebin 1-3 Aralık tarihleri arasında toplanacağını ifade eden Kilci, ''Buradaki çabamız bugün de aynı şekilde devam ediyor. Ancak ön talep toplama sürecinde ciddi birtakım yasal düzenlemelerden dolayı, bu konuda size net bilgi sunamıyorum. İnşallah önümüzdeki haftanın sonunda, iyi bir sonuç elde edeceğimizi, bu beklentimizi hala muhafaza ettiğimizi sizlerle paylaşmak istiyorum'' diye konuştu. 
     Kilci, 2004'ün özelleştirme için iyi bir yıl olduğunu belirterek, bu yıl içerisinde 1.2 milyar dolarlık nakdi özelleştirme gerçekleştiğini, çok sayıda işletme, iştirak, şirket ve varlığın özelleştirme portföyünden çıktığını ifade etti. 
     Kilci, şunları söyledi 
     ''Özelleştirme ile ilgili kamuoyu daha çok birkaç büyük şirketinin özelleştirmesi işlemine yoğunlaştığı için, o işlerdeki birtakım olumsuz sonuçlar daha çok belirleyici olmuştur. Ama, onlarla ilgili olarak yaptığımız çalışmalar da meyvelerini vermeye başlamıştır. Türk Telekom'la ilgili süreci başlattık. Bugünlerde THY'yi yaşıyoruz. Önümüzdeki dönemde TEKEL, 2005 yılı içinde ERDEMİR ve TEDAŞ özelleştirmeleri gündemimizde olacak. Bundan sonra bu tür özelleştirmelere daha çok yoğunlaşacağımıza, daha çok mesafe alacağımıza inanıyorum.'' Metin Kilci, bu yılın sonunda Ataköy Grubu Şirketleri ve araç muayene istasyonu özelleştirmelerini tamamlamayı hedeflediklerini kaydetti. 
     Bir gazetecinin, ''THY'nin halka arzının çok kritik olduğu ve diğerlerini etkileyeceği'' yorumunda bulunması üzerine Kilci, ''kesinlikle'' dedi. 
     
     THY ÇALIŞANLARINDAN ÖN TALEBE BÜYÜK İLGİ 
     Toplantıya katılan THY Genel Müdürü Abdurrahman Gündoğdu da, THY halka arzında ön talep toplama sonuçlarının önümüzdeki Pazar günü açıklanacağını ve fiyatın belirleneceğini söyledi. 
     Gündoğdu, ''Kurumsal yatırımcının talebe ilgisi oldu mu '' sorusuna karşılık, ''Benim dışardan gördüğüm, beklenenin üzerinde bir talep oldu. Yabancılardan da çok iyi bir talep olacağını tahmin ediyorum'' dedi. 
     Bireysel yatırımcıların ilgisinin sorulması üzerine Gündoğdu, ''Tam bilemiyorum, ama şirket içerisinde mesela oldukça büyük talep var. Şirket içinde birçok insan Ön talepte bulunduk, hayırlı olsun diyorlar. Dışardan sorduğumda da insanlarda böyle bir ilgi var'' diye konuştu. 
     Yönetimde oldukları için kendilerinin talepte bulunamadığını dile getiren Gündoğdu, THY hisselerinin neden alınması gerektiğini açıklarken, Türkiye ekonomisinin büyümesinin etkisiyle birlikte THY'nin büyüyeceğini ve karlı bir şirket olduklarını vurguladı. 
     Gündoğdu, ''Filoya her uçak ilavesinde, genel giderlerimizde ciddi bir artış olmayacak ama potansiyel olduğu için karlılığın artma beklentisi var. THY zaten çok karlı bir kuruluş. Karlılık sıralamasında Avrupa'da 3. olmuştuk'' dedi. 
     Gazetecilerin, kamuoyunda THY'nin 2.5 milyar dolarlık uçak alım ihalesinde, paranın halkın cebinden çıkacağı yargısı olduğunu belirtmesi üzerine Gündoğdu, giderlerinde uçak finansman maliyetinin yüzde 15 ile ikinci sırada geldiğini belirtti. 
     Alınacak uçaklarda yıllık ödemenin 250 milyon dolar olduğunu bildiren Gündoğdu, şöyle dedi 
     ''Geçen yıl 1.6 milyar dolar olan ciromuz, 2004 yılında 1.7-1.8 milyar dolar civarında olacak. 2005 hedefi ise 2 milyar dolar, hatta artarak 2.5 milyar dolara kadar çıkmasını hedefliyoruz. Bunun içinde finansman gideri sadece yüzde 15 gibi bir şey yapıyor. Şu anda ödemesi devam eden uçaklarla beraber 300 milyon dolar. Bu, çok yüksek bir rakam değil.'' 
     
     ''YER BULAMADIĞIM İÇİN KOKPİTTE GELDİM'' 
     Ekonominin canlanmasıyla birlikte iç hatlardaki talepte çok ciddi bir artış olduğuna, geçen yıla göre yurtiçinde yolcu sayısının yüzde 70 arttığına dikkat çeken Gündoğdu, bu artışın yüzde 15'ini THY'nin, yüzde 55'ini özel havayolunun gerçekleştirdiğine işaret etti. 
     THY'nin Ankara-İstanbul seferini karşılıklı olarak 30 çıkardığını aktaran Gündoğdu, ''Toplantılar için sürekli Ankara'ya gidip geliyorum. Sefer sayısını artırmamıza rağmen bütün uçuşlar aşağı yukarı doluydu. Dün akşam Ankara'dan İstanbul'a gelirken yer bulamadığım için kokpitte geldim'' dedi. 
     Ankara-İstanbul sefer sayısını 36'ya çıkaracaklarını belirten Gündoğdu, THY'nin bu yıl iç hatlarda yolcu taşıma hedefinin 5.5 milyon civarında olduğunu söyledi. 
     ''THY'nin Dubai'ye alternatif olma hedefi vardı, 2001'den bu yana Dubai'den bize kayış oldu mu '' sorusu üzerine Gündoğdu, ''Bu büyümeyle, filoyla alakalı'' dedi. 
     THY'nin şu anda 72 uçakla 2000 yılındaki filo durumunu yeni yakaladığını, talebi karşılayabilmek ve bulunduğu coğrafyada merkez oluşturabilmek için filosunun her yıl 10 yeni uçağın eklenmesiyle 100'e çıkması gerektiğini kaydeden Gündoğdu, dünyada havayolu keşisim noktasında bulunan Türkiye'nin bunu iyi değerlendirmesine ihtiyaç bulunduğunu vurguladı. 
     Gündoğdu, ''Türkiye'nin Avrupa'nın yanında olmasının avantajı var. Gelecekte ulaşım, Türkiye için tekstil ve turizm gibi önemli sektör olacak'' diye konuştu. 
     
</TEXT>
</DOC>
