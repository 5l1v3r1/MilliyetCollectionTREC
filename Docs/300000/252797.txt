<DOC>
<DOCNO> 252797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/spor/yaksoy.html </URL>
<DATE> 2004/07/04/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Eskiciler 
</HEADLINE>
<TEXT>



Çocukluğumuzda İstanbul sokaklarında sırtlarında torbalarıyla dolaşan ve "eskiler alıyorum" diye bağıran eskiciler vardı. Ne var ki, tüketici toplumlar ortaya çıkınca bu adamlar da ortadan kayboldu. Onların yerinde şimdi "futbolcu alıyorum" diyen modern eskiciler var. 
Ama ne var ki, son Avrupa Futbol Şampiyonası bugüne kadar hiç akla gelmeyen bir hakikati ortaya çıkardı. Eskilere güvenen takımlar ve milli takımlar artık torbaya sığmıyorlar. Zira bunlar gerek milli, gerek lig takımlarında gençlerin yerini doldurduklarından yenilenmeyi ve takımların gençleşmesini önlüyorlar. Ve zamanı gelip Avrupa ve Dünya şampiyonaları kapıya dayanınca, iş işten geçmiş oluyor. İşte Fransa, işte Hollanda, İngiltere ve Almanya. Şimdi yöneticiler başlarını ellerinin arasına alıp, 2006'ya kadar nasıl gençleşebileceklerini düşünüyorlar. Giden teknik direktörlerin yerine adam bulmak da zorlaştı. Çünkü gençleşmek bir iki yılda olmuyor. Ve yeni bir başarısızlığa imza atmak istemiyorlar. Gençleşmiş bir Yunanistan'ın ortalığı ne kadar karıştırdığı gözler önünde. Anlaşılıyor ki artık "eskiler alıyorum" demenin zamanı futbolda da geçti. 


</TEXT>
</DOC>
