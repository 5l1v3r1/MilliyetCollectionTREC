<DOC>
<DOCNO> 260076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/dunya/adun.html </URL>
<DATE> 2004/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da 'trans' devrimi 
</HEADLINE>
<TEXT>


Mollalar, düne kadar hor gördükleri ve hatta sokaklarda kırbaçlattıkları transseksüel eğilimlilere karşı artık daha hoşgörülü. Cinsiyet değiştirme ameliyatı giderleri bile hazineden karşılanıyor 

DIŞ HABERLER SERVİSİ 


İran'da Şah döneminde kendi kaderlerine terk edilen, İslam Devrimi sonrasında ise eşcinsellerle aynı kategoriye sokularak hor görülüp taciz edilen, hatta kırbaçlanan veya hapse atılan transseksüeller, son zamanlarda sessiz sedasız bir şekilde gerçekleşen büyük bir değişimin getirdiği nimetlerden yararlanıyor. Kadınken erkek olmak, erkekken kadınlığa adım atmak isteyen transseksüeller, ne eskisi gibi toplumun ve yönetimin baskısı altında çaresizlik içinde kıvranıyor, ne de arzu ettikleri bu cinsel değişimi gerçekleştirmek için önlerine çıkarılan türlü engelleri aşmak zorunda kalıyor. The New York Times, tutuculuklarıyla bilinen mollaların, cinsiyet değiştirmek isteyenlere artık kolaylık gösterdiklerini ve bu çerçevede ameliyat parasının da hazineden karşılandığını yazdı. 

Ne olduysa oldu... 
Gazeteye göre, yargı erki gibi rejimin kilit iktidar odaklarına h kim olan mollalar, ne olduysa oldu, birden cinsiyet değiştirmek isteyenlerin dramına daha insancıl yaklaşım göstermeye başladı. Mollalar mevcut cinsiyetlerinden memnun olmayanlara ameliyat tavsiye edip yol gösteriyor. 
Hatta konu haziranda Tahran'da yapılan bir konferansta dinsel açıdan enine boyuna tartışıldı. Rejimin kurucusu Ayetullah Humeyni'nin doğum yeri olan Kum kentinde de Muhammed Mehdi Keriminia adlı bir imam, transseksüelliği dini bir seminerde tez olarak tartışmaya açtı. Keriminia, çalışmasıyla toplumun transseksüellere vurduğu kötü damganın değişeceğine inanıyor. 

Humeyni ılımlıymış 
Gazeteye göre, İslam cumhuriyetinin transseksüellere bakışı aslında Humeyni'ninkinden daha katıydı. Feridun'ken ameliyatla cinsiyet değiştirip Meryem Hatun Molkara adını alan İran'daki transseksüel haklarının önde gelen savunucusunun 1978'de Humeyni'ye yazdığı mektuba aldığı cevap bunu gösteriyor. Sürgündeki Humeyni, transseksüellerin eşcinsellerle aynı kategoriye sokulmaması gerektiğini vurguluyor. 
Ancak Molkara, devrimdan sonraki hayatını tam bir işkence olarak tanımlıyor. "Kadın giysileri giyiyordum, zorla çıkarmamı istediler. Hormon vererek erkekleştirmeye çalıştılar" diye anlatıyor Molkara yaşadıklarını. Sadece ilk ismini veren Emir ise eskiden kadın olduğunu, şimdi erkek olmak için 20 ameliyat geçirdiğini ve yönetimin kendisine yeni kimlik vereceğini söylüyor. 
İran Cumhurbaşkanı'nın kadın işlerinden sorumlu yardımcısı Zehra Şojai'nin başında bulunduğu bir devlet kurumu cinsiyet değiştirme ameliyatı olacaklara 1.200 dolar ödüyor. 


</TEXT>
</DOC>
