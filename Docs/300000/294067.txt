<DOC>
<DOCNO> 294067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sondun08.html </URL>
<DATE> 2004/12/02/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Hollanda'dan yeni Türkiye metni.. 
</HEADLINE>
<TEXT>

     Avrupa Birliği'nin Türkiye'ye yönelik müzakere kararını oluştururken temel alacağı taslak belge, dün ilk kez AB Daimi Temsilciler Komitesi Coreper'de masaya yatırıldı. 
     Metnin bazı ülkelerce yumuşak bulunmasının ardından Dönem Başkanı Hollanda, yeni bir metin hazırlama kararı aldı. 
     Türkiye'nin üyeliğine karşı olan ülkelerin mevcut taslak metindeki söylemi sertleştirme istekleri Ankara'ya destek olan ülkeler tarafından engellendi. 
     
     Hollanda, yeni Türkiye metni hazırlayacak 

     Tüm tarafların görüşlerini teker teker alan Hollanda, ortaya atılan tezler çerçevesinde yeni bir metin hazırlama kararı aldı. 
     
     Bot "Ek şartların yerine getirilmesi gerekebilir" 

     Hollanda Dışişleri Bakanı Bernard Bot, "Türkiye'nin birliğe üye olması için bazı ek şartları yerine getirmesi gerekebilir" dedi, ancak ayrıntı vermedi. 
     Bot, "Türkler, 'bu adil değil' diyebilir. Ama Avrupa'da bir de siyasi gerçek var" ifadesini kullandı. 
     Yeni metinde birtakım küçük değişikliklerin gündeme gelebileceği belirtiliyor. 
     Daimi temsilciler 'müzakere tarihi ve yöntemine' ilişkin paragrafı kesinlikle boş bırakma ve bu alanda topu liderlere atma konusunda anlaşma sağladılar. 
     
     Yeni metin 8 aralıkta ele alınacak 

     Yeni Türkiye metninin ise 8 aralıkta ele alınacağı belirtiliyor. 
     Almanya, Belçika, İspanya ve İtalya başbakanları, dün yaptıkları açıklamalarda Türkiye'ye tam destek vermişti. 
     
     Türkiye siyasi tavrını belirliyor 

     29 Kasımda açıklanan taslak metinde yeralan Türkiye'nin Güney Kıbrıs'ı fiilen tanıması ifadeleri üzerine Ankara da harekete geçti. 
     
     Ankara, verilen sözleri hatırlatacak 

     Kritik süreçte Ankara, Kıbrıs'taki referandumu ve referandum sürecinde verilen sözleri de AB'ye hatırlatmaya hazırlanıyor. 

     
</TEXT>
</DOC>
