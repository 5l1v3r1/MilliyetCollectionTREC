<DOC>
<DOCNO> 299553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonspo18.html </URL>
<DATE> 2004/12/21/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Göztepe, Beşiktaş'ı bekliyor... 
</HEADLINE>
<TEXT>

     Türkiye Kupası 2. kademe maçında yarın Beşiktaş'ı konuk edecek Göztepe'de, kulüp başkanı İskender Tuğsuz, genç futbolcuların ellerinden geleni yapacaklarını söyledi. 
     Beşiktaş maçına takımın en iyi biçimde hazırlandığını ve artık karşılaşma saatini beklediklerini belirten Tuğsuz, statta da dostluk havasının egemen olacağına inandığını vurguladı. 
     Tuğsuz, ''Sakat ya da cezalı oyuncumuz bulunmuyor. Sorunumuz yok, moralimiz yerinde. Bu çocukların hepsi birer yetenek. 7 tane genç milli oyuncumuz var. Tabii ki bir tecrübesizlik söz konusu. Ancak genç oyuncularımız Beşiktaş karşısında ellerinden geleni yapacak. Seyircilere iyi bir maç izleteceğiz'' dedi. 
     Tuğsuz, Beşiktaş Kulübü yöneticilerini ve futbol takımını da en iyi biçimde konuk edeceklerini söyledi. 
     Göztepe-Beşiktaş maçı yarın saat 13.00'te Altay Alsancak Stadı'nda başlayacak. Stat kapıları ise saat 10.30'da açılacak. 
     
</TEXT>
</DOC>
