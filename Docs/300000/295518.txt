<DOC>
<DOCNO> 295518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/soneko05.html </URL>
<DATE> 2004/12/07/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Ücretlilerde vergi iadesinin sistemi açıklandı 
</HEADLINE>
<TEXT>

     Ücretliler, 3 milyar liralık harcama tutarına kadar yüzde 8, ikinci 3 milyarlık harcama tutarına yüzde 6 ve 6 milyar liradan fazla harcama tutarına ise yüzde 4 oranında vergi iadesi alacaklar. 
     Maliye Bakanlığı'ndan yapılan yazılı açıklamada, 2004 yılı harcamalarına vergi indirimi uygulaması konusunda bilgi verildi. 
     Açıklamada, son günlerde basında ''bu yıl az maaş alanlar daha çok vergi iadesi alırken, yüksek maaş alanların daha düşük iade alacağı ve ücretlerin bilgisi olmadan sistemin değiştirildiğine ilişkin'' bilgilerin gerçeği tam yansıtmadığı kaydedildi. 
     Ücretlilerin yaptığı harcamalara vergi indirimi uygulamasıyla ilgili yasal düzenlemesinin 2004 yılı öncesinde yapıldığının hatırlatıldığı açıklamada, konuyla ilgili açıklamaların da 2004 yılı başında yapıldığı, dolayısıyla öncelikle ücretlerin bilgisi dışında bir sistem değişikliğinin söz konusu olmadığı vurgulandı. 
     Açıklamada, daha önceki düzenlemede toplanan belge tutarının 3'te 1'i ve ücretlinin vergi matrahının yüzde 35'ini geçmeyecek şekilde bir hesaplamanın söz konusu olduğu hatırlatarak, yeni düzenlemeye ilişkin şu bilgiler verildi 
     ''Karışık olan bu sistem değiştirilmiş, bunun yerine 3 milyar liralık harcama tutarına kadar yüzde 8, ikinci 3 milyarlık harcama tutarına yüzde 6 ve 6 milyar liradan fazla harcama tutarına ise yüzde 4 oranında vergiden indirim imkanı getiren bir sistem yürürlüğe konulmuştur. 
     Bu yeni sisteme göre asgari ücretlinin yararlanabileceği toplam vergi iadesi tutarı 325 milyon 347 bin 900 lira olmuştur. Bu tutar daha önceki uygulamadaki iade tutarına göre 93 milyon 168 bin 488 lira daha fazla olmaktadır. Bunun nedeni yeni düzenleme yapılması sırasında özel indirim uygulamasının kaldırılarak sistemin içerisine dahil edilmesinden kaynaklanmaktadır. 
     Yeni uygulama ile yıllık 10 milyar liralık vergi matrahı olan bir ücretlinin yararlanabileceği iade tutarı ise 580 milyon liradır. Görüldüğü üzere ücretli ne kadar çok belge toplar ise alacağı vergi tutarı da o kadar artmaktadır. Bir başka deyimle belli bir tutarın üzerinde belge toplamanın vergi iadesi almaya bir faydası yoktur anlayışı gerçekle bağdaşmamaktadır.'' 
     
     BAŞLANGIÇ YILLARINDAKİ SİSTEME PARALEL BİR UYGULAMA 

     Açıklamada, yeni uygulamanın vergi iadesi sisteminin ilk başlangıç yıllarındaki sisteme paralel bir uygulama olduğu da kaydedildi. 
     Yapılan düzenleme ile tüm mükelleflerin eğitim ve sağlık harcamalarına indirim imkanı getirildiğinin belirtildiği açıklamada, buna göre mükelleflerin beyan edecekleri gelirin yüzde 5'ine kadar olan eğitim ve sağlık harcamaları tutarını indirmelerine imkan sağlandığı ifade edildi. 
     Açıklamada, mal ve hizmet alışlarında fiş veya fatura almanın sadece vergi iadesinden yararlanmak için değil, vatandaş olmanın da bir gereği olduğunu belirterek, tüm vatandaşların kayıtdışı ekonomi ile mücadele etmeleri için alışverişlerinde vergi almaya özen göstermeleri gerektiği vurgulandı. 
     Açıklamada, gelir vergisi matrahı 4 milyar 422 milyon 465 bin lira asgari ücretli olanların 325 milyon 347 bin 900 lira, 5 milyar lira olanların 360 milyon lira, 6 milyar lira olanların 420 milyon lira, 10 milyar lira olanların ise 580 milyon lira vergi iadesi alacakları bildirildi. 

     
</TEXT>
</DOC>
