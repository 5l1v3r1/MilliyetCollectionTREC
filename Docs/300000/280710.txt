<DOC>
<DOCNO> 280710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonsiy24.html </URL>
<DATE> 2005/03/15/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Arınç rakı sorusunu beğenmedi 
</HEADLINE>
<TEXT>

     TBMM Başkanı Bülent Arınç, CHP Tekirdağ Milletvekili Erdoğan Kaplan'ın, Başbakan Recep Tayyip Erdoğan'ın yanıtlaması istemiyle verdiği "sahte rakı" olayıyla ilgili önergesini, geri çevirdi. 
     CHP Tekirdağ Milletvekili Erdoğan Kaplan, Başbakan Erdoğan'ın yanıtlaması istemiyle verdiği soru önergesinde, Maliye Bakanı Kemal Unakıtan'ın sahte rakı imalatıyla ilgili olarak "İçmeyin diyecek halimiz yok. Vatandaşımızı vergileri artırarak uyarıyoruz" şeklindeki sözlerini anımsattı. 
     Kaplan, "Bu sözler sizce Adalet ve Kalkınma Partinin adaletli olduğu izlenimini yansıtmakta mıdır Bir kısım vatandaşlarımızın hak ve özgürlüklerinin mağdur edildiğini düşünüyor musunuz Göreve geldiğiniz günden bu zamana kadar alkollü içeceklerle sigaraya yapılan zam oranları ne kadardır Bunların haksız vergi olduğunu düşünüyor musunuz" sorularını yöneltti. 
     TBMM Başkanı Arınç, Kaplan'a soru önergesini iade ederken, İçtüzüğe göre soruların, kısa, gerekçesiz ve kişisel görüş ileri sürülmeksizin, kişilik ve özel yaşama ilişkin konuları içermeyen bir önergeyle açık ve belli konular hakkında bilgi istemekten ibaret olduğunu bildirdi. 
     Arınç, iştişare amaçlı konular içeren soruların Başkanlıkça kabul edilemeyeceğini de belirterek, soru önergesinin İçtüzükteki nitelikleri taşımadığını ve bu nedenle iade edildiğini bildirdi. 
     Kaplan, onlarca insanın hayatını yitirdiği sahte rakı üretilmesinin ve piyasada alıcı bulmasının nedeninin, rakıdan alınan vergilerin yüksekliği olduğunun tartışıldığına dikkat çekti. Kaplan, "bu tartışmalar esnasında Sayın bakan'ın sarf ettiği ve bu hükümetin bilinçaltında, gizli ajandasında taşıdığı sözlerin soru önergesine konu edilmesi, Sayın meclis Başkanı'nı rahatsız etmiş" dedi. 
     Başkan Arınç'ın hükümete yöneltilen soruları geniş yorumlayarak bir nevi sansür uyguladığını vurgulayan Kaplan, "Sayın Başbakan'a TBMM İçtüzüğü çerçevesinde Yönelttiğim soruyu, Sayın Meclis Başkanı'nın bu sansürcü yaklaşımı nedeniyle basın aracılığıyla sormak istiyorum" dedi. 
     
</TEXT>
</DOC>
