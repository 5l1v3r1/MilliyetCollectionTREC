<DOC>
<DOCNO> 267296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/yasam/axyas01.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
BuzAda'da isyan 
</HEADLINE>
<TEXT>


3000 kişilik BuzAda'da, dünyanın en iyi DJ'i Tiesto performansı için 7000 bilet satılınca, tekneler 'batarcasına' doldu, gençler olay çıkardı 

Deniz Altuntaş 

Dünyanın en iyi DJ'i olarak gösterilen Tiesto, geçen akşam Kuruçeşme BuzAda'da Power FM'in düzenlediği partide görev aldı. 
Hayranlarının biletlerini günler öncesinden bitirdiği Tiesto'nun performansı için 45 milyon liradan 7000 bilet satıldı. Ancak BuzAda'nın kapasitesi sadece 3000 kişiydi. Kuruçeşme'deki iskeleden 2 tekneyle adaya taşınan izleyiciler, 3000 kişilik kapasite tamamlanınca adaya taşınmamaya başladı. BuzAda tekneleri adada bekledi ve Kuruçeşme'deki iskeleye biletli yolcuları almaya gelmedi. Bunun üzerine biletleriyle iskelede kalan gençler de isyan etti. 
Bekleme kulübesine saldıran gençler, x-ray aletini parçaladı, camları kırdı. 
Güvenlik görevlileri ise olaylara engel olamadı. Barikatları yere atan gençler, bilet satış kabinine saldırdı. Kabini yumruklayan gençler, paralarını geri istedi. Polis, olay yerine bir saat sonra geldi. 

Yüzen bile vardı 
Bazı gençlerin paralarını geri veren Power FM çalışanları, izdihamdan partiye giremeyen diğer biletlilerin paralarının Taksim Vakkorama'da geri ödeneceğini açıkladı. Ancak bu da gençleri 'kesmedi'. BuzAda'ya giremeyen gençler, kıyıda bekleyen birkaç küçük tekneyle 20 milyon liraya anlaşıp adaya 'çıkarma' yaptı. Bu sırada 10 kişilik teknelere en az 20 kişi doluşunca, tekneler batma tehlikesi yaşadı. Bir genç de yüzerek BuzAda'ya geçti. 


</TEXT>
</DOC>
