<DOC>
<DOCNO> 288259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/yasam/yas01.html </URL>
<DATE> 2004/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis Azrail'e yol mu verdi 
</HEADLINE>
<TEXT>


İzmir'de siren çaldığı için polisin durdurduğu ambulansın, can çekişen bir hastaya yetişemediği iddia edildi. Polis ise, "Yarım dakika tuttuk" diyor... 

NESRİN COŞKUN İzmir DHA 

İzmir'de polisin, istemeden de olsa Azrail'e yol verdiği öne sürüldü. İddiaya göre, 8 Kasım'da Ege Üniversitesi Hastanesi önündeki kavşağa yaklaşan 35 VL 671 plakalı ambulans, saat 17.23'te komuta merkezinden yeni bir hasta bildirimi aldı. '1027 Sokak, B 123, Kat 5 Evka - 4' adresine yönlendirilen ambulans, siren çalarak hareket etti. Bu sırada aracı durduran trafik ekibi, ambulans ekibine, neden siren çaldıklarını sordu. Hastaya gittiklerini söyleyen doktora inanmayan polis, ambulansı sağa çektirdi. Tepki gösteren ambulans ekibi, evraknı polise vererek yoluna devam etti. Hastaneye 4 kilometre uzaklıktaki eve, bu gecikme nedeniyle saat 17.38 sıralarında ulaşabilen görevliler, nefes darlığı şik yeti bulunan Ahsen Ürkmez'i 71 cansız buldu. Hastaya yapılan kalp masajı da sonuçsuz kaldı. 
İzmir 112 çalışanları, Emniyet Müdürlüğü'nden daima destek gördüklerini vurgulayarak, "Anonsu aldıktan 4 - 5 dakika sonra bu vakaya ulaşılsaydı, hasta kurtarılabilirdi. Kusurun, kurumsal değil kişisel olduğuna inanıyoruz. Bu olay Emniyet Müdürlüğü'ne bildirilerek, gereğinin yapılması istendi" dedi. 

'Taksi ambulans önlemi' 
Emniyet Müdür Yardımcısı Süleyman Oğuz ise, olayın Trafik Denetleme Şube Müdürü Tamer Dönmez'in önünde yaşandığını kaydederek şu bilgileri verdi 
"Kırmızı ışıkta bekleyen ambulans siren çalarak yol istemiş. Arkadaşımız da hasta olup olmadığının sorulmasını istemiş. Yaklaşık yarım dakikalık bekleme söz konusu. Hatta arkadaşlarımız gecikme olmaması için sürücünün evrakını alıp ambulansı göndermişler. Evrakın incelenmesi İstanbul ve Ankara'daki taksi ambulans olaylarının yaşanmaması için. Ayrıca, denetimlerin artırılmasını isteyen de İl Sağlık Müdürlüğü yetkilileri." 





</TEXT>
</DOC>
