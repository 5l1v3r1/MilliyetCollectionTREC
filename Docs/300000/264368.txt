<DOC>
<DOCNO> 264368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sondun34.html </URL>
<DATE> 2004/08/18/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
NATO subayları Irak'ta göreve başladı... 
</HEADLINE>
<TEXT>

     NATO subaylarının Irak'taki güvenlik birimlerinin eğitimine ilişkin görevlerine başkent Bağdat'ta başladıkları bildirildi. 
     NATO yetkilileri, sayılarının ''50'den biraz fazla'' olduğunu belirttikleri İttifak subaylarının Irak Savunma Bakanlığı, Genelkurmay Başkanlığı ve bu ülkede ABD yönetimindeki çokuluslu güçle temas kurduklarını, eğitimleri başlattıklarını duyurdular. 
     NATO Avrupa Kuvvetleri Komutanlığı'ndan SHAPE ve İtalya ile ABD'deki komutanlıklardan, değişik tabiyetlerden subay ve astsubaylar, İstanbul zirvesinde alınan karar doğrultusunda bu göreve başladılar. 
     ''NTIM-I'' NATO Training Implementation Mission - Iraq olarak adlandırılan ve Hollanda Hava Kuvvetleri Generali Carel Hilderink yönetiminde görev yapacak NATO ekibi, Irak güvenlik birimlerini, ''ülke içinde ve dışında'' eğitim görevi üstlendi. 
     ''NTIM-I'', ilk aşamada Irak yönetimi ve ABD kontrolündeki çokuluslu güçlerle temas kurarak koordinasyon çalışmaları yapıyor ve eğitimleri başlatıyor. NATO ekibi, İttifak üyesi ülkelerin daimi temsilcilerinden oluşan NATO Konseyi'ne NAC , 15 Eylül'e kadar bilgi ve öneri raporu sunacak. Kaynaklar, bu rapordan sonra alınacak kararlarla operasyonun kapsamının genişletileceğini belirtiyorlar. 
     Bugüne kadar Irak'taki müttefiki Polonya'ya lojistik destek sağlamakla yetinen NATO, ilk defa kurum olarak Irak'ta görev üstleniyor. 
     
</TEXT>
</DOC>
