<DOC>
<DOCNO> 261729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sondun23.html </URL>
<DATE> 2004/08/09/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Alman SPD milletvekili Akgün MHP'yi kınıyorum 
</HEADLINE>
<TEXT>

     Alman Sosyal Demokrat Parti SPD federal meclis milletvekili Lale Akgün, MHP tarafından generallere gönderilen mektubu eleştirdi. 
     Akgün, MHP'nin mektubunda Türkiye'deki reform sürecinin eleştirildiğine dikkati çekerek, ''Bu 17 sayfalık mektup benim de elime geçti. MHP'nin AB'ye yönelik inanılmaz suçlamalarını kınıyorum. AB'nin politikası hiçbir zaman Türkiye ya da diğer bir ülkeyi istikrarsız hale getirmeye, bölmeye yönelik değildir'' dedi. 
     Bu tür iddiaların Türk toplumunun isteklerine ve siyasi düşüncelerine tezat oluşturduğunu savunan Akgün, ''Türkiye'de ve diğer ülkelerde çoğu nesil Avrupa değerler topluluğunun parçası olabilmek için çalıştı ve mücadele etti. Bu topluluğun hedefi herkese refah, demokrasi, özgürlük ve adalet sağlamak'' ifadelerini kullandı. 
     MHP'nin, mektup nedeniyle Türk yargısı önünde hesap vermesi gerektiğini öne süren Akgün, Türkiye'deki reformların sürdürülmesini ve Türkiye'nin bir an önce Avrupa siyasi kulübünün üyesi olmasını ümit ettiğini söyledi. 
     Akgün ayrıca, generallerin, konuyla ilgili yetkili mercii olmadıkları gerekçesiyle mektubu MHP Genel Merkezi'ne iade etmelerini de takdirle karşıladığını kaydetti. 
     
</TEXT>
</DOC>
