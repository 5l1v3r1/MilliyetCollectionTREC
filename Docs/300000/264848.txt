<DOC>
<DOCNO> 264848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/ekonomi/eko02.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapasite doldu sıra yeni yatırımda 
</HEADLINE>
<TEXT>


Otomotivde kapasite kullanım oranının yüzde 72'ye ulaşması 1.5 milyar dolarlık yeni yatırımı gündeme getirdi 


Kapasitesinin üst sınırına yaklaşan otomotiv sanayiinde, üretim ve ihracat artışını sürdürebilmek için yeni yatırım hesapları yapılıyor. Sektörde geçen yıl ortalama yüzde 52 olan kapasite kullanım oranı, bu yılın ilk yarısında yüzde 72'ye ulaştı. 
Kapasite kullanımı otomobilde yüzde 58, kamyonda yüzde 56, kamyonette yüzde 150, otobüste yüzde 76, minibüste yüzde 35, midibüs ve traktörde yüzde 68'e çıktı. OSD Başkanı Turgay Durak, acil yapılması gereken yatırımın yan sanayi ile birlikte 1.5 milyar dolar olduğunu, hükümetin teşvik sözünü tutmasını beklediklerini söyledi. Altı aylık kapasite kullanım oranında yüzde 92 ile Oyak Renault, yüzde 87 ile M. Benz Türk, yüzde 86 ile Ford Otosan, yüzde 78 ile Toyota, yüzde 74 ile BMC, yüzde 71 ile Türk Traktör ve yüzde 67 ile Tofaş ilk sıraları aldı. 

Otomobilde frene basıldı Temmuzda 23 bin 758'i ithal, 9 bin 652'si yerli toplam 33 bin 410 otomobil satıldı. Otomotiv Sanayii Derneği'nden OSD yapılan açıklamaya göre otomobil satışları, bir önceki aya göre yüzde 11 azaldı. Satış rakamı yerli otomobilde yüzde 0.9, ithal otomobilde yüzde 15 geriledi. Haziranda yüzde 74.2 olan ithal otomobillerin pazar payı, temmuzda yüzde 71.1'e indi. Temmuzdaki hafif ticari araç satışları ise önceki aya göre yüzde 1 artışla 21 bin 465 oldu. Otomotiv sektörünün temmuzdaki toplam satışları, önceki aya göre yüzde 6.9 azalarak 54 bin 875 oldu. Temmuzdaki otomobil satış rakamı mayıs ayına göre ise yüzde 39 azaldı. 


</TEXT>
</DOC>
