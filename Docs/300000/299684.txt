<DOC>
<DOCNO> 299684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/dunya/axdun01.html </URL>
<DATE> 2004/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarama bilmecesi 
</HEADLINE>
<TEXT>


Ankara, tarama sürecinin 3 Ekim 2005'ten sonra başlayacağını belirtirken, AB Komisyonu Başkanı Barroso, sürecin bu tarihten önce tamamlanacağını söyleyerek Ankara ile ters düştü 

Güven Özalp - Brüksel 


Avrupa Birliği AB Komisyonu Başkanı Jose Manuel Barroso, Türkiye'yle tarama sürecini başlatmaya hazır olduklarını belirterek, bu sürecin 3 Ekim 2005'e kadar biteceğini söyledi. Brüksel Zirvesi sırasında Türkiye'yle müzakerelere başlanacak tarih olarak 3 Ekim 2005 tarihinin belirlenmesiyle birlikte, müzakere sürecinin temelini oluşturan tarama sürecinin ne zaman yapılacağı tartışmaları da alevlendi. Bu konuda Ankara'dan verilen mesajlarla Brüksel'den gelenler arasında ise ciddi bir fark var. Önceki gün Ankara'daki Dışişleri kaynaklarına dayandırılan haberlerde tarama sürecinin 3 Ekim 2005 sonrasına bırakılacağı yönünde ifadeler yer alıyordu. Ancak taramanın müzakere başlangıcından sonra yapılacağı yönündeki açıklamalar şu aşamada "öngörü" olmanın ötesine geçen bir niteliğe sahip değil. 

Taban tabana zıt 
Müzakerelerden önce aday ülkenin AB müktesabatına uyum düzeyini ölçme amacı güden tarama süreci konusunda dün Avrupa Parlamentosu AP Başkanlar Konferansı toplantısı sonrasında Barroso'nun verdiği mesaj da Ankara'dakinin tersi yönde. Barroso, Komisyon'un tarama sürecine başlama konuusunda hazır olduğunu ve bu sürecin müzakerelerin başlaması öncesinde tamamlanacağını duyurdu. Barroso'nun bu açıklaması 16-17 Aralık Zirvesi'ne giden süreçte AB yetkililerinin yaptıkları açıklamalarla paralellik gösteriyor. Gerek Komisyon yetkilileri gerekse 1 Ocak'ta AB Dönem Başkanı görevini üstlenecek olan Lüksemburg'un Başbakanı Jean Claude Juncker, tarama sürecinin 2005'in ilk yarısında gerçekleştirilip sona erdirileceğini açıklamışlardı. 

Hırvatistan'la aynı anda 
Komisyon, tarama süreci ve müzakere sürecine hazırlık yönündeki çalışmalarını südürüyor. Tarama sürecine ne zaman başlanabileceği konusundaki netleşmenin ise Ocak - Şubat 2005 civarında gerçekleşmesi bekleniyor. Tarama sürecinin 17 Mart 2005'te müzakerelere başlanmasına karar verilen Hırvatistan'la birlikte başlanması da ihtimal dahilinde bulunuyor. 25 Komisyon üyesinin de kabul etmesi halinde tarama sürecinin nisan sonu ya da mayıs ayı içinde başlayabileceği belirtiliyor. 

Müzakere tartışması 
Bu arada müzakere sürecine ilişkin tartışmaları yakından izleyen bir AB kaynağı Türkiye'de yaşanan "fiili müzakere", "esas müzakere" gibi tartışmaların anlamsız olduğunu vurguladı. Yetkili, "AB ile Türkiye arasında müzakerelerin başlayacağı tek bir tarih var, o da 3 Ekim 2005'tir. Bu bir bütün ve parça parça ele alınacak bir yanı yok" dedi. 


</TEXT>
</DOC>
