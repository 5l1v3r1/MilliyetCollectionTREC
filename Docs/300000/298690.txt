<DOC>
<DOCNO> 298690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sondun03.html </URL>
<DATE> 2004/12/18/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
ABD asker toplamakta zorluk çekiyor 
</HEADLINE>
<TEXT>

     'The New York Times' gazetesinde çıkan habere göre, Irak'ta devam eden savaş yüzünden, ABD eyaletleri tarafından yedekte tutulan Ulusal Muhafız Ordusu'nun asker bulmakta güçlük çekiyor. 
     Son iki ayda hedeflenen rakamlardan ancak yüzde 70'i askere alınabildi. Orduya kayıtları teşvik için eskiden 5 bin dolar olan kayıt avansı 15 bin dolara çıkarıldı. 
     Irak ve Afganistan'da kullanılan silah ve ekipmanların yerine yenilerini alabilmek için ulusal muhafızların 20 milyar dolara ihtiyaçları olduğu belirtiliyor. 
     
     Irak'taki askerlerin yüzde 40'ı 
     Irak'ta görev yapan 148 bin kişilik ABD ordusunun yüzde 40'ını Ulusal Muhafız Ordusu askerleri oluşturuyor ve bu askerler daha çok şoför ve askeri polis olarak görev yapıyor. 
     Irak ve Kuveyt'te görev yapan bu askerlerin sayısı toplam 42 bini bulurken, Afganistan'da da 8 bin 200 Ulusal Muhafız Ordusu askeri görev yapıyor ve ABD'de her an aktif göreve hazır bu tür 100 bin asker bulunuyor. 
     
     Irak'a dönmemek için kendini vurdu 
     Öte yandan Georgia'da bir ABD askeri, Irak'a geri dönme ihtimaline karşı, kuzeninin yardımıyla kendini silahla vurarak yaraladı. Bacağından hafif yaralanan 23 yaşındaki asker Marquise J. Roberts'in hastanede tedavi gördükten sonra tutuklandı. 
     Roberts ve kuzeni, yaralanma konusunda bir hikaye uydurduklarını kabul etti. Önceki ifadelerinde bir gasp teşebbüsü sırasında vurulduğunu söyleyen 23 yaşındaki asker Roberts'e, polise yanlış bilgi vermek, kuzeni Roland Fuller'e ise kasten saldırı suçlamasında bulunuldu. 
     İki haftalığına ailesini ziyarete gelen Roberts'ın bu hafta içinde 3. Piyade Birliği'ne geri dönmesi gerekiyordu. Bağdat'a ilk giren birlik olan 3. Piyade Birliği'nin 2003 yazından bu yana ABD'de bulunduğu, ancak birkaç ay içinde yeniden Irak'a gönderilmesinin gündemde olduğu kaydediliyor. 
     
</TEXT>
</DOC>
