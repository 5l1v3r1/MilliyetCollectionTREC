<DOC>
<DOCNO> 261788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sonspo03.html </URL>
<DATE> 2004/08/09/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
İl Spor Müdürü'nden Süreyya'ya İlahi adalet .. 
</HEADLINE>
<TEXT>

     Süleyman EKİN ANTALYA DHA 
MİLLİ atlet Süreyya Ayhan'ın, mayıs ayında Antalya'daki olimpiyat hazırlığı sırasında kendisini sahaya sokmamakla suçladığı Antalya Gençlik ve Spor İl Müdürü Nadir Yapsakaloğlu, Ayhan hakkındaki sakatlık ve doping iddialarını 'ilahi adalet' olarak değerlendirdi. 
     Süreyya Ayhan'ın sakatlandığını söyleyip olimpiyatlara katılmayacağını açıklamasının ardından doping kontrolünden kaçtığı yönündeki iddialara Nadir Yapsakaloğlu'ndan ilginç değerlendirme geldi. Yapsakaloğlu, ''Keşke katılsaydı da ülkemize madalya getirseydi. Ancak olimpiyatlara hazırlık sürecinde eşi ile birlikte çok sayıda yanlışlıklar yaptı. Antalya'yı duyduğuma göre kendi şahsi menfaatlerine alet etmek istemiş. Yaptıkları yanlış hesap Bağdat'tan döndü. Bu bence İlahi adalettir'' dedi. 
     Nadir Yapsakaloğlu şunları ifade etti 
     ''Milli atletimiz Antalya'da bizleri hiç de hak etmediğimiz şekilde itham etti. Basın başta olmak üzere herkes üzerimize geldi. Gazeteci Fatih Altaylı'nın belirttiği gibi, biz ülkemizin madalya umudu demoralize olmasın diye konu hakkında açıklamalarda bulunmadık. Sayın Altaylı'nın yazısından öğrendim. Beni buradan göndertip, kendi adamını Gençlik ve Spor İl Müdürlüğü'ne getirmek için uğraşmış. Haketmediğimiz bir konuda haksız yere yıpratıldık. Bizi çok üzdüler. Zaten Bakanlığın hakkımızda açtığı soruşturmada herhangi bir kusurumuz bulunmadı.'' 
     
</TEXT>
</DOC>
