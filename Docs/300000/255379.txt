<DOC>
<DOCNO> 255379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/soneko43.html </URL>
<DATE> 2004/07/14/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Hisarcıklıoğlu Çin'le rekabette kötümserlik havasına girilmemelidir 
</HEADLINE>
<TEXT>

     Türkiye Odalar ve Borsalar Birliği Başkanı Rifat Hisarcıklıoğlu, Çin ile rekabet konusunda gerekli önlemler alınırken aşırı kötümserlik havasına girilmemesi gerektiğini belirterek, ''Çin tehdidinin Türkiye için nasıl bir fırsata dönüştürüleceğini araştırmalıyız'' dedi. 
     Hisarcıklıoğlu, ''Türk Girişimcilerinin Çin Deneyimleri'' konulu panelde yaptığı konuşmada, Türk özel sektörünün kamu idaresinin hatalı işleyişinden kaynaklanan yüksek girdi maliyetlerine ilave olarak, şimdi de Çin gibi yeni bir tehditle karşı karşıya olduğunu söyledi. 
     2005 yılında kotaların tamamiyle kalkmasıyla Çin'in dünya piyasalarındaki varlığının giderek daha güçlü bir biçimde hissedileceğini belirten Hisarcıklıoğlu, ihracatının yüzde 65'ini AB ve ABD'ye gerçekleştiren Türkiye'nin, bu pazarlarda Çin'in getireceği ciddi ve çetin bir rekabet zorlamasıyla karşı karşıya kalacağını kaydetti. 
     ''Hatta bu olumsuz etkilenmeyi görebilmek için 2005 yılını bile beklemeye gerek kalmamıştır'' diyen Hisarcıklıoğlu, Türkiye'nin 2002 yılında ABD bornoz pazarında yüzde 33 paya sahip iken bugün bu oranın yüzde 18'e gerilediğini, yine aynı dönemde Çin'in pazar payının ise yüzde 4'ten yüzde 25'e çıktığını bildirdi. 
     Geniş bir yelpaze oluşturan Çin malları ithalatının iç piyasayı ve yerli üretimi de olumsuz etkilediğine dikkati çeken Hisarcıklıoğlu, Çin'den yapılan ithalatın 2003 yılında 2.6 milyar dolara, bu yılın ilk 4 ayında da 2 katına çıkarak, 1.3 milyar dolara ulaştığını söyledi. 
     Hisarcıklıoğlu, meselenin iktisadi olduğunu ve rasyonel bir yaklaşım gerektiğine işaret ederek, olaya sadece ''ithalatın kısılması'' açısından bakmanın ötesinde, Çin ekonomisinin böyle bir gelişmeyi nasıl sağladığına bakılması gerektiğini kaydetti. 
     
     HAKSIZ REKABETİ ÖNLEYECEK UYGULAMALAR 
     Haksız rekabete ve kayıt dışına neden olan uygulamaları önleyecek tedbirlerin üzerinde durulması gerektiğini vurgulayan Hisarcıklıoğlu, mevzuatın haksız rekabet uygulamalarına karşı yeteri ölçüde önlem alma imkanı tanıdığını söyledi. 
     Hisarcıklıoğlu, ABD ve AB nezdinde yapılacak temas ve görüşmelerle Çin ve Uzakdoğu ülkeleriyle yapılan ticaretin niteliği ve niceliği konusunda ortak önlem alınması imkanlarının araştırılması gerektiğini önerdi. 
     Çin ile rekabet konusunda gerekli önlemler alınırken aşırı kötümserlik havasına girilmemesi gerektiğini ifade eden Hisarcıklıoğlu, şunları söyledi 
     ''Çin tehdidinin Türkiye için nasıl bir fırsata dönüştürüleceğini araştırmalıyız. Bu kapsamda Çin'in süratle gelişen ithalatından çok daha büyük pay almaya gayret etmeliyiz. Şu anda karşımıza çıkan ekonomik gerçekler ve veriler değiştirilemez bir kader olgusu gibi görülmemelidir. Ülkemizde de üretim maliyetlerini düşürmenin ve verimliliği artırmanın arayışı içinde olunmalıdır. Sanayicimize ve ihracatçımıza maliyet ve finansman desteğinin sağlanması halinde Türkiye'nin Çin gibi ülkelerle boy ölçüşecek rekabet düzeyini yakalaması hayal sayılmamalıdır.'' Türkiye'nin bürokratik taassupları bir kenara bırakarak, süratle yatırım ortamını iyileştirici düzenlemeleri yapması gerektiğini vurgulayan Hisarcıklıoğlu, ayrıca adil, kalıcı ve şeffaf bir vergi ve teşvik politikasını geliştirilmesinin önemine işaret etti. 
     Hisarcıklıoğlu, Türkiye'nin global rekabet gücünü ortaya çıkaracak sektörel araştırmaları gerçekleştirmesi, sanayi envanter sistemini kurarak, buna bağlı yatırım haritalarını çıkarması gerektiğini bildirdi. 
     
     DEİK İCRA KURULU BAŞKANI YIRCALI 
     DEİK İcra Kurulu Başkanı Rona Yırcalı da, Çin'in son 20 yıldır sürdürdüğü dışa açılma politikasıyla bugün dünyanın en önemli ekonomik aktörlerinden biri konumunda olduğunu söyledi. 
     Çin'in yıllık ortalama yüzde 10 civarında büyüme kaydettiğini hatırlatan Yırcalı, Çin'in dünya mal ithalatında AB ve ABD'den sonra geldiğini belirtti. 
     Çin'in gelişmesini uzun vadede sürdürülebilir kılmak ve bunu bilimsel, teknolojik bir temele oturtmak için AR-GE projelerine en çok bütçe ayıran 2. ülke olduğunu kaydeden Yırcalı, Çin'e yapılan yabancı sermaye yatırımı ve Çin'in turizm gelirleri hakkında da bilgi verdi. 
     Yırcalı, Çin-AB ilişkilerinin hızla geliştiğini belirtti. 
     
     TÜRKİYE-ÇİN 
     Türkiye-Çin ilişkilerini sadece ticaret hacmi ve dengesiyle değerlendirmenin büyük bir yanılgıya yol açacağını vurgulayan Yırcalı, Çin ile ikili ticaretin daha dengeli bir yapıya kavuşturulması ve iç piyasada haksız rekabetin önüne geçilmesi için piyasa denetim ve gözetim mekanizmasının etkin kılınması gerektiğini söyledi. 
     Yırcalı, ''Türk sanayisinin esas önemli sorunu orta ve uzun vadede Türkiye'nin ihracat pazarlarında Çin'in yaratacağı tehdittir. Türk firmalarının daha aktif bir politika izleyerek her geçen gün büyüyen Çin iç pazarında yerini alması gerekir'' diye konuştu. 
     Yabancı sermaye yatırımlarının aktığı Çin'de Türk yatırımcılarının sayısının 10'u geçmediğini vurgulayan Yırcalı, ayrıca Çinli taahhüt firmalarının Türkiye'nin iş hacmi bulunan Asya ülkelerinde haksız rekabet olarak tanımlanan uygulamalarla Türk firmalarının önünü kestiğini kaydetti. 
     Yırcalı, Türkiye'nin Çin ile ilişkilerinin ticaretin ötesinde sermaye değişimi, teknolojide ve üçüncü ülkelere yönelik işbirliği, turizmde işbirliği gibi alanlara taşınması gerektiğini söyledi. 
     
</TEXT>
</DOC>
