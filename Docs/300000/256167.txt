<DOC>
<DOCNO> 256167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sontur18.html </URL>
<DATE> 2004/07/17/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Hırsızlar bu defa da "hırsızlığı karşı uyarı" afişlerini çaldı... 
</HEADLINE>
<TEXT>

     Eskişehir Emniyet Müdürlüğü'nün vatandaşların ''hırsızlık'' olaylarına karşı daha dikkatli olmaları için 7 semte astığı uyarı niteliğindeki afişlerin 4'ü çalındı. 
     Eskişehir Emniyet Müdürü Savaş Yücel, AA muhabirine, vatandaşın hırsızlık olaylarına karşı dikkatli olmaları için dün 7 ayrı bölgeye ''Önlemini Al Hırsızın Başını Belaya Sokma'', ''Hırsızların Yüzü Gülüyor, Çünkü Tatile Çıkıyorsunuz'' gibi ifadelerin yer aldığı uyarıcı afişler astıklarını belirterek, amaçlarının vatandaşı hırsızlık olaylarına karşı daha duyarlı hale getirmek olduğunu kaydetti. 
     Bu afişlerin 4'ünün hırsızlar tarafından çalındığını tespit ettiklerini kaydeden Yücel, şöyle konuştu 
     ''Astığımız afişler hırsızların işine gelmedi. Hırsızların, vatandaşın dikkatli olmasını istemedikleri için bu afişleri çaldıklarını düşünüyoruz. Bu gibi durumlar emniyet teşkilatını maddi açıdan da zarara uğratmaktadır. Çalınan uyarıcı nitelikteki afişleri yeniden yaptırarak, aynı bölgelere asacağız.'' İl Emniyet Müdürü Savaş Yücel, çalınan afişlerde, ''Önlemini Al Hırsızın Başını Belaya Sokma '', ''Hırsızların Yüzü Gülüyor, Çünkü Tatile Çıkıyorsunuz'', ''Bugün Hırsızlara Karşı Ne Önlem Aldınız'', ''Hırsızınızı Yakaladık Ancak Sizden Çaldıklarını Yemiş'' gibi uyarıcı ifadelerin yer aldığını sözlerine ekledi. 
     
</TEXT>
</DOC>
