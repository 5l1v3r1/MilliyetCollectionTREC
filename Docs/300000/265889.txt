<DOC>
<DOCNO> 265889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/yasam/axyas01.html </URL>
<DATE> 2004/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerigo Vespucci'ye olağanüstü koruma 
</HEADLINE>
<TEXT>


İtalya Deniz Kuvvetleri'nin okul gemisi 'Amerigo Vespucci', İstanbul'da bariyer ve botlarla su üstünden, dalgıçlarla su altından korunuyor 

GÜRKAN AKGÜNEŞ İstanbul 

İstanbul'u ziyaret eden İtalya Deniz Kuvvetleri Komutanlığı'nın yelkenli okul gemisi 'Amerigo Vespucci', olağanüstü güvenlik önlemleriyle korunuyor. 
Boğaz'a girişi, çıkışı ve demirleyeceği yerde alınacak güvenlik önlemleri, 'Amerigo Vespucci'nin ziyaretinden bir hafta önce şekillendi. Dolmabahçe açıklarını güvenli bulmayan İtalyan yetkililerin isteği üzerine, gemi Salıpazarı Rıhtımı'na demir attı. 

Bariyer ilk kez konuldu 
Özel bir Türk şirketi, Amerigo Vespucci'yi, denizden gelebilecek olası bombalı saldırılara karşı, bir başka gemi ya da motorun yaklaşamayacağı, birbirine çelik halatlarla bağlı bariyerlerle çevirdi. 439 asker ve öğrencinin bulunduğu geminin çevresinde Sahil Güvenlik ekipleri botlarla 24 saat nöbet tutmaya başladı. Deniz altından gelebilecek saldırılara karşı da dalgıçlara görev verildi. Geminin altı dalgıçların rutin dalışlarıyla kontrol altına alındı. 
Rıhtıma yanaşan yolcu gemileri için de güvenlik önlemleri alındığını belirten Liman İşletmesi Müdürlüğü yetkilileri, güvenlik bariyerinin ilk kez uygulandığını kaydetti. Terör korkusu nedeniyle denizdeki önlemlerin de en üst düzeye çıkarıldığını dile getiren yetkililer, İtalyan yetkililerin isteğiyle gemi için sıkı güvenlik önlemi alındığını söyledi. 

Ülke ülke geziyor 

Eğitim amacıyla çeşitli ülkeleri gezen İtalya Deniz Kuvvetleri Komutanlığı'na bağlı yelkenli eğitim gemisi 'Amerigo Vespucci'de kadınlar da dahil 29 subay, 246 astsubay ve erle 164 öğrenci bulunuyor. Terörist saldırılara karşı Dolmabahçe açığı güvenli bulunmadığı için Salıpazarı Rıhtımı'na demirleyen gemi, özel bariyerlerle bombalı teknelere karşı güvenlik altına alındı. Ayrıca Sahil Güvenlik botları su üstünden, dalgıçlar da su altından gemiyi 24 saat koruma altına aldı. 


</TEXT>
</DOC>
