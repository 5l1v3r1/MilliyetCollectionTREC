<DOC>
<DOCNO> 296742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/spor/spo02.html </URL>
<DATE> 2004/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'i sıkıntı bastı 
</HEADLINE>
<TEXT>


Sarı - Lacivertliler'de derbi öncesi eksikler listesine Marcio Nobre ile Önder Turacı da eklendi. Gribe yakalanan iki yıldızın Galatasaray'a karşı oynamasının riske girdiği bildirildi 


İdmana çıkmadılar 
FENERBAHÇE, Galatasaray derbisine bir gün kala iki yıldızının gribe yakalanmasıyla sarsıldı. Ezeli rakibine karşı Hooijdonk, Kemal, Aurelio ve Deniz'i oynatamayacak olan Sarı - Lacivertli takımda, eksikler listesine Nobre ile Önder de eklendi. Manchester maçına hasta çıkan Nobre'nin durumunun ağırlaştığı, Önder'in de aynı şekilde gribe yakalandığı öğrenildi. Nobre ve Önder'in derbiye yetişmesinin zor olduğu belirtildi. 

Vitamin yüklemesi 
TEKNİK Direktör Daum hastalanan iki futbolcu hakkında kulüp doktorlarından sürekli rapor alırken, maç gününe kadar yoğun tedavinin sürdürülmesini istedi. Nobre ve Önder'e vitamin yüklemesi yapıldığı öğrenildi. Bu arada Fenerbahe, Galatasaray maçının hazırlıklarını dün akşam basına kapalı yaptığı antrenmanla sürdürdü. Alman teknik adam, eksikler nedeniyle çift kale maçta alternatif isimleri denedi. 

Yıldırım desteği 

YUSUF DURSUN 

Yemekte buluştu 
FENERBAHÇE Başkanı Aziz Yıldırım, Galatasaray derbisi öncesinde sosyal tesislerde teknik kadro ve futbolculara moral yemeği verdi. Yorgan döşek yatan Nobre ile Önder'in yanısıra İstanbul'a misafirleri gelen Alex geceye katılmadı. Yönetim Kurulu üyelerinin de hazır bulunduğu yemekte, Manchester zaferine imza atan futbolcuların son derece moralli olduğu gözlendi. 

Galibiyet istedi 
BAŞKAN Yıldırım, futbolcularla yapacağı konuşma öncesinde FBTV ve Fenerbahçe Dergisi çalışanları dahil olmak üzere herkesi yemek salonundan dışarı çıkardı. Yıldırım'ın, son haftalardaki performans nedeniyle teşekkür edip, "Galatasaray maçından da galibiyet istiyorum. Her şartta arkanızdayım. Devre arasında da takımdan kimse gitmeyecek" dediği öğrenildi. 

En güzel gol Tuncay'dan 

FENERBAHÇE'NİN yıldız ismi Tuncay Şanlı'nın, Şampiyonlar Ligi'nde Manchester United'e attığı ilk gol UEFA'nın resmi sitesinde de zirveye çıktı. Devler Ligi'nin 6. maçları sonunda "En güzel gol" anketinde yıldız futbolcu Liverpool'lu Gerrard, Porto'lu Diego ve Arsenal'li Fabregas'ın gollerini geride bırakarak, birinci sıraya yerleşti. 

Hedefleri ilk zafer 

SARI-Lacivertli futbolcular için Galatasaray derbisi üç puan savaşının yanısıra bir ilk açısından da önem taşıyor. Kaleci Rüştü dışında, kadrodaki hiçbir futbolcunun Ali Sami Yen'de Galatasaray galibiyeti görememesi heyecanı artırıyor. Fenerbahçe formasıyla daha önce ikişer kez Ali Sami Yen'e çıkan Tuncay Şanlı, Serhat Akın ve Ümit Özat da rakip sahada galibiyet sevinci yaşayamamıştı. 

Biletler kapışıldı 

DERBİ maçta Fenerbahçeli taraftara ayrılan biletler dün satışa çıkar çıkmaz tükendi. Fenerbahçe Kulübü'nün resmi internet sitesinde yapılan açıklamada, Galatasaray karşılaşması için satışa çıkan 780 biletin 20 dakika gibi kısa bir sürede tükendiği bildirildi. Bu arada güvenlik nedeniyle bir kişiye en fazla iki biletin satıldığı da bildirildi. 


</TEXT>
</DOC>
