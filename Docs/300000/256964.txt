<DOC>
<DOCNO> 256964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/guncel/axgun02.html </URL>
<DATE> 2004/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir yolundan cezaevine 
</HEADLINE>
<TEXT>


Serbest bırakıldıktan sonra İzmir'e giderken yeniden gözaltına alınan emekli MİT'çi Meral, 'çeteye yardım ve yataklık etme' suçundan cezaevine konuldu 

İSTANBUL Milliyet 

Alaattin Çakıcı'nın yurtdışında üzerinde ele geçirilen yeşil pasaportun sahibi eski MİT görevlisi Faik Meral'in serbest kalma sevinci kısa sürdü. İzmir'e giderken önceki akşam tekrar gözaltına alınan Meral, üst mahkemeye yapılan itiraz üzerine hakkında çıkarılan gıyabi tutuklama kararı vicahiye çevrilerek cezaevine gönderildi. 

Havalimanında gözaltı 
Meral, savcılar Muzaffer Yalçın ve Turan Çolakkadı'nın "çıkar amaçlı suç örgütüne yardım ve yataklık yapmak"tan tutuklanması istemiyle önceki gün İstanbul 11. Ağır Ceza Mahkemesi Yedek Hakimliği'ne sevk edildi. Tutuksuz yargılanmak üzere serbest bırakılan Meral hakkında savcıların bir üst mahkemeye yaptıkları itiraz üzerine gıyabi tutuklama kararı çıkarıldı. Harekete geçen polis, gelişmeden habersiz İzmir'e gitmek üzere önceki akşam Atatürk Havalimanı'na gelen Meral'i gözaltına aldı. Dün elleri kelepçeli olarak yeniden Beşiktaş'taki İstanbul Adliyesi'ne getirilen Meral hakkında İstanbul 11. Ağır Ceza Mahkemesi'nin gıyabi tutuklama kararı, İstanbul 12. Ağır Ceza Mahkemesi'nce vicahiye çevrildi. Meral, Tekirdağ F Tipi Cezaevi'ne götürüldü. 
Meral, savcılık ifadesinde, Çakıcı'dan çıkan pasaportuyla ilgili şunları söyledi "Çakıcı tahliye olduktan sonra evine 'geçmiş olsun' ziyaretine gittim. Pasaportumu Çakıcı'nın evinde düşürmüş olabilirim. Pasaportun kullanıldığını televizyonlardan öğrendim. Savcıya giderek teslim oldum. Çakıcı ile kaçmadan bir gün önce görüştüğüm iddiaları da doğru değil." 

'Çakıcı, kebabı unutsun' 

Alaattin Çakıcı'nın, Viyana'daki hücresinde verilen şehriye çorbası, dondurulmuş balık ve yeşil salatadan oluşan mönüyü beğenmemesi dış basında alay konusu oldu. Neu Kronen gazetesi "Türk mafya lideri Türk hapishanesinde alıştığı kebap, ıstakoz ve hayyar gibi yiyecekleri maalesef Viyana'da bulamayacak" diye yazdı. Sedat Peker, Nuri Ergin, Alaattin Çakıcı gibi ünlü isimlerin bulundukları cezaevlerine kebap getirtmesi bir dönem Türk basınına da konu olmuştu. Karagümrük çetesinin lideri Nuri Ergin, Uşak E Tipi Cezaevi'nden istediği cezaevine gönderilirken, Alay Komutanlığı'nda bir kebapçıdan siparişleri de basına yansımıştı. Cavit Çağlar, Dinç Bilgin, Hayyam Garipoğlu gibi ünlülerin kebap, lahmacun gibi istekleri de cezaevi yönetimince yerine getirilmişti. 


</TEXT>
</DOC>
