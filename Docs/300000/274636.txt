<DOC>
<DOCNO> 274636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sontur17.html </URL>
<DATE> 2004/09/24/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
2005'te kuruşlu posta pullarını kullanacağız... 
</HEADLINE>
<TEXT>

     
     Vedat Doğan 
     

Türk Lirası'ndan 6 sıfır atılarak Yeni Türk Lirası uygulamasına geçilmesiyle, mektup pulları da değişecek. 
     AA muhabirinin Posta ve Telgraf Teşkilatı Genel Müdürlüğü yetkililerinden aldığı bilgiye göre, yılbaşından itibaren üzerinde yeni kuruş ve Yeni Türk Lirası YTL yazılı pullar satışa sunulacak. 
     Uygulamanın başlamasıyla birlikte, halen 600 bin liralık pul alınarak gönderilen yurt içi mektuplar için 60 yeni kuruşluk pul, 800 bin liraya gönderilen yurt dışı mektuplar için 80 yeni kuruşluk pul kullanılacak. Yurt içi tebrik kartları 35 yeni kuruşla, yurt dışı tebrik kartları ise 50 yeni kuruşluk pullarla alıcısına gönderilecek. 
     Halen 3 milyon 500 bin liralık pul kullanılarak yapılan adli tebligatlar ise yılbaşından sonra 3.5 YTL değerindeki pul kullanılarak yapılabilecek. APS zarfları 3 YTL karşılığında kabul edilecek. Diğer posta hizmetlerinde de şimdiki liranın 6 sıfırı silinip YTL kullanılacak. 
     
     ULLARIN BASKILARI EKİMDE YAPILACAK 
     Yetkililer, 1 Ocak 2005 tarihinden itibaren tüm yurtta PTT şubelerinde satışa sunulması planlanan yeni pulların tasarım ve kalıplarının tamamlandığını, baskı işleminin de ekim ayında yapılacağını kaydettiler. 
     Pullar, 1, 2, 5, 10, 50, 60, 70, 80, 100, 150 ve 350 yeni kuruş değerlerinde olacak. 
     
     FİLATELİ DERNEKLERİ FEDERASYONU 
     Türkiye Filateli Dernekleri Federasyonu Başkanı Ziya Ağaoğulları da AA muhabirine yaptığı açıklamada, yeni çıkacak pulların kuruşlu olmasının pul koleksiyonu yapanlara ve orta yaş kuşağına nostalji yaşatacağını ve eskiyi hatırlatacağını söyledi. 
     Ağaoğulları, daha önce basılan ''İl Pulları'' serisinin, il sayısının artmasıyla birlikte eksik kaldığını belirterek, ''Koleksiyonlarda il serisi olarak 67 ilimizin pulu var. Ancak şimdi il sayımız 81'e çıktı. Yeni basılacak pullarda yeniden il serisi yapılıp 81 ilin pulu basılabilir'' dedi. 
     Ziya Ağaoğulları, kuruşla satılan eski pulların çok değerli olduğunu da ifade ederek, ''Cumhuriyet döneminin ilk pulu olan ve 1923 yılında basılan '1. Ay-yıldız' serisi çok değerlidir. Toplam 22 parçadan oluşan ve postaneden alış fiyatı nominal fiyatı toplam 7.5 lira olan bu seri, eksiksiz olduğunda 7.5 milyar liraya alıcı bulmaktadır'' diye konuştu. 
     
</TEXT>
</DOC>
