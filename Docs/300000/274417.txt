<DOC>
<DOCNO> 274417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/guncel/gun05.html </URL>
<DATE> 2004/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk işçiler rekabet kurbanı 
</HEADLINE>
<TEXT>


Vinsan'da çalışan 10 Türk işçisinin, şirketin sahibi Veziroğlu'nun Irak'ta kazandığı ihaleyi hedef alan kişilerce kaçırıldığı öne sürüldü 

UTKU ÇAKIRÖZER Ankara 

Ali Haydar Veziroğlu'na ait Vinsan şirketinin Nasıriye - Samara karayolu yapımında çalışan 10 işçisinin kurtarılması çabaları sürerken, Türk istihbarat birimleri önemli bir bilgiye ulaştı. İşçilerin direnişçiler tarafından değil, Vinsan'ın kazandığı ihaleyi hedef alan çevrelerce kaçırıldığı belirlendi. 
Ankara'ya ulaşan bilgilere göre, Türk şirketlerinin Irak'taki faaliyetlerini engelleme kampanyasının parçası olan 10 işçinin rehin alınması, tamamen ticari amaçlarla gerçekleştirildi. 
Toplam değeri yaklaşık 300 milyon dolar olan karayolu inşaatı projesini Vinsan'ın kazanmasından rahatsız olan çevrelerce kaçırılan işçilerin, Veziroğlu'nun Irak'taki faaliyetlerini dondurduğu açıklamasının ardından serbest bırakılmasının beklendiği belirtildi. Yetkililer, bu konuda şunları söyledi "Türkiye'yi hedef alan bir eylem şekli türedi. Şirketler işçileriyle, büyük güçlüklere katlanıp kazandıkları ihaleleri arasında kalıyor. Kaçırma eylemlerinin Türk firmalarının çıkarlarını minimum etkilemesi için neler yapılabilir, artık onun üzerinde de çalışılıyor." 

Şoförlere ABD eskortu 
Irak'ta güvenlik konusunda yaşanan sıkıntılar, Silopi'deki Dışişleri Bakanlığı temsilcisi aracılığıyla ABD'li yetkililere iletildi. Habur'un karşısındaki Halil İbrahim Sınır Kapısı'ndan sorumlu ABD'li yüzbaşının, "Şoförlerle konuşacağız. İsterlerse konvoy oluşturup eskort vererek güvenliği sağlayacağız. Ya da bir helikopter denetiminde güvenliklerini sağlamaya çalışacağız" dediği belirtildi. Resmi kayıtlara göre Bush'un savaşın bittiğini açıkladığı 2 Mayıs 2003'ten bugüne Irak'ta 49 Türk vatandaşı öldürüldü. 

Kurtuluş sevinci 

MERSİN DHA 
Irak'ta direnişçilerin 49 gün rehin tuttuğu Mersinli TIR şoförü Tahsin Top 34 , dün sabah ailesine kavuştu. Top, direnişçilerin kendisine çok iyi baktığını, klimalı odalarda kaldığını, kahvaltı ve yemeklerinin önüne konulduğunu anlattı. Top, "Onlar yemeği eliyle yiyordu. Ben bir sefer kaşık istedim, adam ailesine 'Niye kaşık getirmediniz ' diye kızdı" dedi. 


</TEXT>
</DOC>
