<DOC>
<DOCNO> 276147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sondun07.html </URL>
<DATE> 2004/09/30/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Bush ve Kerry bu gece TV'de kapışıyor 
</HEADLINE>
<TEXT>

     ABD'de 2 Kasım başkanlık seçimine 5 haftadan daha az süre kala Cumhuriyetçi Partili Başkan George W. Bush ile Demokrat Partili rakibi Senatör John Kerry arasında televizyonlardan canlı yayınlanacak üç tartışmanın ilki bu gece Florida eyaletinde yapılacak. 
     Büyük ilgi toplaması beklenen ilk tartışmanın konusu, Irak, terörle mücadele ve ulusal güvenlik olarak belirlendi. 90 dakika sürecek tartışmanın, ABD'de 50 milyonun üzerinde kişi tarafından izlenmesi bekleniyor. 
     Gözlemciler, tartışmaların, son anketlerde Başkan Bush'un ortalama 6 puan gerisinde bulunan Kerry için, rakibini yakalama konusunda en önemli, belki de son fırsat niteliğini taşıyacağını belirtiyor. 
     Kerry'nin ilk tartışmada, Irak konusunda Bush'un üzerine saldırganca gitmesi ve Irak'ın işgalinin terörle mücadeleye büyük zarar verdiği temasını işlemesi bekleniyor. 
     Bush'un ise Irak'taki sıkıntıları göz ardı ederek, durumu parlak göstermeye çalışması ve politikaların tamamının doğruluğunu savunması öngörülüyor. 
     Gözlemciler, geceye avantajlı olarak başlayacak Bush'un önemli bir gaf yapmaması ve Kerry karşısında zor duruma düşmemesi halinde, ilk tartışmayı hasarsız atlatacağını ifade ediyor. 
     En güçlü tarafı olması beklenirken Irak konusunda karışık mesajlar veren Kerry, Bush'un seçim kampanyası yetkilileri tarafından ''yanar döner'' olmakla suçlanıyor. Televizyonlardaki canlı tartışmalar öncesinde Bush, ''Kerry her konuda o kadar çabuk fikir değiştiriyor ki 90 dakika kendi kendine tartışabilir'' diyerek, rakibi Kerry'yi alaya aldı. 
     İkinci ve üçüncü canlı televizyon tartışmaları, 8 ve 13 Ekim'de yapılacak. 
     
</TEXT>
</DOC>
