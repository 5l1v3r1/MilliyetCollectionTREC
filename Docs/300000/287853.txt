<DOC>
<DOCNO> 287853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sontur39.html </URL>
<DATE> 2004/11/10/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Erol Köse "Beni vurdurtan Cem Uzan'dı" 
</HEADLINE>
<TEXT>

     Müzik yapımcısı Erol Köse'nin, şirketine ait eser işletme belgelerini ortağının imzasını taklit ederek başka bir firmaya devrettiği iddiasıyla yargılanmasına devam edildi. 
     İstanbul 6. Ağır Ceza Mahkemesi'deki duruşmaya, Erol Köse katıldı. 
     Duruşmada ifadesi alınan Köse, söz konusu devir işlemini yetkileri dahilinde tek imza ile yapabileceğini, bu nedenle ortağının imzasını taklit etmeye ihtiyaç duymayacağını anlattı. 
     Yaptığı devir işleminin şirketi borç altına soktuğunun iddia edildiğini, oysa şirketin gelir elde ettiğini belirten Köse, ''Yönetim Kurulu üyeleri imzalarını atmış, noter benim de imzamı istedi. Ben de attım'' dedi. 
     ''Uzan Grubu'nun, bazı çıkar ilişkilerine dahil olmasını istediğini, dahil olmayınca da gerginlik yaşandığını'' söyleyen Köse, şöyle konuştu 
     ''Ben, 30 Aralık 2003 tarihinde vuruldum. Bunun ardından beni vurdurtanın Cem Uzan olduğunu söyledim. Çünkü beni tehdit ediyordu. Tehditleri ileten kişi de bu davanın müştekisi Müştak Ayvaz'dır. Benim açıklamalarımdan sonra kendisi gözaltına alındı. Zaten bu sahte imza işi de ondan sonra ortaya çıktı.'' Köse, müşteki Ayvaz'ın Cem Uzan ile uzaktan akrabalığı olduğunu da sözlerine ekledi. 
     Duruşma, dosyadaki eksikliklerin giderilmesi amacıyla ertelendi. 
     İstanbul Cumhuriyet Başsavcılığı'nca hazırlanan iddianamede, İmar Bankası soruşturması kapsamında Erol Köse ile Müştak Ayvaz'ın ortak oldukları Erol Köse Prodüksiyon Yapım Ticaret A.Ş'ye mahkeme kararıyla tedbir konulduğu anlatılıyor. 
     Bu karara rağmen şirketin sahip olduğu eser işletme belgelerinin anlaşmalı olarak bir başka şirkete devredildiği öne sürülen iddianamede, TMSF'nin konuyla ilgili ihbarda bulunduğu kaydediliyor. 
     Devirnamede imzası bulunan Müştak Ayvaz'ın böyle bir işlemden haberinin olmadığını bildirdiği, bunun üzerine yapılan incelemede imzanın Ayvaz'a ait olmadığının belirlendiği anlatılan iddianamede, ortağının imzasını taklit ettiği ileri sürülen Köse'nin, ''resmi belgede sahtecilik'' gerekçesiyle 4 ile 10 yıl arasında hapis cezasına çarptırılması talep ediliyor. 
     
</TEXT>
</DOC>
