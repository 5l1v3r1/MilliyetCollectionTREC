<DOC>
<DOCNO> 296871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sontur03.html </URL>
<DATE> 2004/12/11/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Çatıda hırsız operasyonu... 
</HEADLINE>
<TEXT>

     Bakırköy'de bir mağazadan hırsızlık yapmaya çalıştıkları öne sürülen 3 kişi, polislerce bir binanın çatısında yakalandı. 
     A.A muhabirinin aldığı bilgiye göre, saat 01.30 sıralarında İstanbul Caddesi Muhasebeci Sokak'taki bir mağazadan hırsızlık yapmaya çalıştıkları ileri sürülen 3 kişiyi gören vatandaşlar, durumu polise bildirdi. 
     Kısa sürede olay yerine gelen polis ekiplerince sıkıştırılan bu kişiler, yakalanmamak için mağaza bitişiğindeki bir binanın çatısına kaçtı. 
     Burada saklanarak kurtulmak isteyen zanlılar, durumu fark eden polis ekipleri ile aralarında yaşanan kısa süreli kovalamaca sonucu yakalandı. Ancak binanın yüksek olması nedeniyle polislerce çatıdan indirilemeyen zanlıların aşağı indirilmesi için, itfaiyeden yardım istendi. 
     Bu kişilerden 1'i, itfaiye tarafından çatıya uzatılan bir merdiven yardımıyla indirildi. Çatıdaki diğer 2 kişi ise polislerin de çabalarıyla üzerinde bulundukları binanın yanındaki başka bir yapının içinden dışarı çıkarıldı. 
     Gözaltına alınan Ecevit Ö. 19 ile Akbulut C. 18 ve H.K.'nın 16 uçucu madde bağımlısı oldukları ve hırsızlık suçundan poliste kayıtları bulunduğu bildirildi. 
     Öte yandan polis ve itfaiyenin olay yerindeki çalışmaları, çevredeki vatandaşlarca ilgiyle izlendi. 
     
</TEXT>
</DOC>
