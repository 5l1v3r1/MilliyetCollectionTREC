<DOC>
<DOCNO> 296790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sondun14.html </URL>
<DATE> 2004/12/11/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Le Figaro Erdoğan, Brüksel'den kaygılarını gidermiş olarak döndü 
</HEADLINE>
<TEXT>

     Fransa'da yayınlanan Le Figaro gazetesi ''Başbakan Recep Tayyip Erdoğan'ın, Brüksel gezisinden kaygılarını gidermiş olarak Ankara'ya döndüğünü'' yazdı. 
     ''Erdoğan'ın ziyaretinin başarılı geçtiğini'' belirten gazete, ''Müzakerelerin başlayacağı ve Türkiye'ye ayrımcılık yapılmayacağı konusunda Erdoğan'ın en yüksek seviyeden garantiler aldığını'' bildirdi. 
     Başbakan Erdoğan'ın ziyaret sırasında Türkiye'nin koşullarını ve kararlılığını açık bir biçimde dile getirdiğini kaydeden Le Figaro, ''Erdoğan'ın kararlı mesajlarının sonuç aldığı'' ifadesini kullandı. 
     Gazete, Almanya ve İngiltere'nin şiddetle karşı çıktığı, ''üyelik olmaması halinde imtiyazlı ortaklık önerisinin dışlanmamasına'' ilişkin Fransa'nın sunduğu önerinin ise artık kabul edilme şansının fazla olmadığına dikkat çekti. 
     
</TEXT>
</DOC>
