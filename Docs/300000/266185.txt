<DOC>
<DOCNO> 266185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/spor/spo05.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İki altın avcısı 
</HEADLINE>
<TEXT>


Grekoromen güreşte 66 kiloda Şeref Eroğlu ile 84 kiloda Hamza Yerlikaya rakiplerine minderi dar etti. Sporcularımız yaptıkları üç maçı da kazanarak grup birincisi oldular ve yarı finale isimlerini yazdırdılar 

FUAT ERCAN, MURAT AĞCA, VEDAT DANACI 


Fırtına gibi girdik 
ATİNA olimpiyatlarında dün başlayan grekoromen güreş müsabakalarında Türk Milli Takımı minderin tozunu attı. Sporcularımız yaptıkları dokuz karşılaşmanın yedisini kazandılar. 84 kiloda 4'lü grupta yer alan Dünya ve Olimpiyat Şampiyonu Hamza Yerlikaya, ilk maçında Ukraynalı Oleksandr Daragan'ı 4 - 1 sayıyla yendikten sonra, Bulgar Vladislav Metodiev ile karşılaştı. Yerlikakaya ilk devre 5-2 öndeyken rakibi sakatlanarak maçı bıraktı. 

Gürcü diskalifiye oldu 
GÜREŞCİMİZ grup birinciliği maçında da Estonyalı Thomberg'i de 3-0 yenerek yarı finale yükseldi. Bir diğer altın madalya umudumuz olan 66 kilodaki Dünya Şampiyonu Şeref Eroğlu ise ilk maçında kendisi gibi Dünya Şampiyonu Gürcü Manuchar Kvirkelia önünde mükemmel bir oyun çıkardı. Eroğlu minderden 11 - 1 teknik üstünlükle galip kapadı. Kvirkelia, Şeref Eroğlu'na maç içinde ve sonrası yaptığı centilmenlik dışı hareketler nedeniyle diskalifiye edildi. 

Yarı finaller bugün 
EROĞLU, ikinci maçında karşılaştığı Kolombiyalı Luis Fernando Izquierdo'yu da ilk devre bitmeden 10-0 teknik üstünlükle yendi. Şeref Eroğlu grubundaki son karşılaşmada ise Ermeni asıllı Ukraynalı Armen Vardanyan'ı 5-0 ile devirdi ve yoluna devam etti. Hamza Yerlikaya bugün sabah seansında Ermeni asıllı İsveçli Ara Abrahamyan, Şeref Eroğlu da yine Ermeni asıllı Kazak Mkhitar Manukyan ile finale yükselme maçı oynayacaklar. Müsabakalar 09.30'da başlayacak. 

Gül ve Yıldız elendi 
120 kiloda mindere Yekta Yılmaz Gül ise ilk karşılaşmasında Rus asıllı İsrailli rakibi Yuriy Yevseychyk'i 3-0 sayıyla geçti. Gül grup birinciliği maçında Kübalı Mijuil Lopez önünde fazla bir varlık gösteremedi ve 4-0'lık bir skorla elendi. 55 kiloda Dünya Şampiyonu güreşcimiz Ercan Yıldız ise ilk maçında Gürcü Irakli Chouchua'ya 4 - 1 mağlup oldu. Yıldız ikinci müsabakada Litvanyalı Adomaitis'i 3-1 yenmesine rağmen elenmekten kurtulamadı. 

Elvan'a pansuman 

Atina'da önceki akşam beş bin metrede büyük hayal kırıklığı yaratan madalya umudumuz, dün gece 1500 metrede yarı finale kalarak yüreklere su serpti 

Teselli buldu 
ATİNA Olimpiyat Oyunları'nda favori gösterildiği 5 bin metrede şok yaşatan Elvan Abeylegesse, dün 1500 metrede ilk turu geçerek teselli buldu. Bu yarışa katılıp katılmayacağı starttan birkaç saat öncesine kadar belli olmayan Elvan, ilk seride 4.06.42'lik derecesiyle beşinci olarak yarı finalde koşma hakkını elde etti. Yarış boyunca orta sıralarda kalan Elvan, son 150 metredeki müthiş sprintiyle yarı finalist olmayı başardı. 

'Sorunum yok' 
BU yarışla moral tazeleyen 20 yaşındaki Etyopya asıllı atlet, "Bu yarışta derecem iyiydi. Onun için kendimi fazla zorlamadım. Antrenörümün taktiği ile yarıştım. Kendimi rahat ve iyi hissediyorum. 5 bin metre yarışı öncesinde herhangi bir sağlık veya moral sorunum yoktu. Ne olduğunu ben de anlamadım. Ancak artık dünü unuttum. Hedefim öncelikle finale kalmak" dedi. 1500 metrede yarı final yarın TSİ 20.30'da koşulacak. 

Gitti, geldi 

Önce "Hayır" 
ELVAN Abeylegesse'nin 1500 metreye girip girmeyeceği kararsızlığı yaşandı. Bir gece önce antrenörü Ertan Hatipoğlu, koşacakları sinyalini verdi. Ancak ertesi sabah, bütün gece uyamaması ve hiçbir şey yememesi üzerine Mehmet Yurdadön, Elvan'ın yarışmayacağını açıkladı. Genel Müdür Mehmet Atalay ve Sağlık Ekibi Şefi Dr.Kaya Livanelioğlu, öğleden sonra milli sporcu ve antrenörüyle son kez görüştü. Psikolojik olarak hazır bulunmayan ve Hatipoğlu tarafından da halsiz olduğu söyleyenen Elvan'ın koşmayacağı, bildirildi, ismi listeden silindi. 

Sonra "Evet" 
MİLLİ sporcumuz ENKA'dan Sinan Tara ve Genel Müdür'ün ziyaretlerinden etkilendiği belirterek, kendini iyi hissettiğini ve koşabileceğini söyledi. Elvan'ın ani karar değişikliğiyle zor duruma düşen kafile yetkilileri, derhal harekete geçti. IAAF yetkilileriyle görüşen Türkiye Milli Olimpiyat Komitesi Genel Sekreteri Neşe Gündoğan, kayıtların kapanmasına kısa bir süre kala milli atletimizi yeniden kaydettirmeyi başardı. Antrenör Ertan Hatipoğlu da "Sonuç ne olursa olsun koşmayı göze aldık, görevden kaçmadık" diye konuştu. 

Bravo Yalçınkaya 

Olimpiyatlar'da dün çeyrek finalde ringe çıkan 48 kilo boksörümüz Atagün Yalçınkaya, İtalyan rakibini yenerek bronz madalyayı garantiledi, 81'de Yıldırım Tarhan ile elendi 

Tarihe adını yazdırdı 
2004 Yaz Olimpiyatları'nda boksta 48 kiloda Atagün Yalçınkaya, yarı finale yükselerek, bronz madalyayı garantiledi ve Türkiye'ye olimpiyat tarihinde madalya kazandıran en genç sporcu unvanına ulaştı. Akşam seansındaki 48 kilo çeyrek final mücadelesinde Yalçınkaya, İtalyan rakibi Alfonso Pinto karşısında ikinci raunddan itibaren kontrolü ele geçirdi. 

Yarı final cuma günü 
17 yaşındaki genç boksörümüz, üçüncü raunddaki kontra yumruklarıyla ringden 33 - 24 galip ayrıldı. Yalçınkaya, yarı finalde cuma günü TSİ 19.30'da Rus rakibi Sergey Kazakov ile oynayacak. 81 kiloda mücadele veren temsilcimiz Yıldırım Tarhan ise Özbek rakibi Utkirbek Haydarov karşısında bekleneni veremedi, müsabakayı 16-11 kaybederek madalya şansını yitirdi. 

Dramatik ölüm 

ATİNA'DA, erkek arkadaşıyla kavga ettikten sonra 3 katlı evinin balkonundan atlayan Yunan bayan judocu Eleni Ioannou yaşamını yitirdi. Balkondan yaklaşık 2 hafta önce düşen ve 7 Ağustos'tan bu yana hastanede yoğun bakımda bulunan 20 yaşındaki Ioannou'nun erkek arkadaşı da iki gün sonra aynı yerden intihara kalkışmış ve yaralanarak hastaneye kaldırılmıştı. 

Süreyya'ya kötü haber 

ULUSLARARASI Olimpiyat Komitesi IOC , doping testinde sahte idrar örneği verme girişiminde bulunduğu gerekçesiyle, disk atmada altın madalya kazanan Macar Robert Fazekas'ın madalyasının geri alınmasına karar verdi. Fazekas'ın iki yıl men cezası alacağı açıklandı. Bilindiği gibi Süreyya Ayhan da benzeri suçlamalarla olimpiyatlara katılma şansını yitirmişti. 

Irak'ın gücü yetmedi 

ATİNA'DA aldığı sürpriz sonuçlarla dikkat çeken Irak Milli Takımı, yarı finalde Paraguay'la başa çıkamadı, 3 - 1'lik yenilgiyle final şansını kaçırdı. Yarı finalin diğer maçında ise Arjantin, İtalya'yı Tevez, Luis Gonzales ve Mariano Gonzales'in golleriyle 3 - 0 mağlup ederek finalde Paraguay'a rakip oldu. Final maçı cumartesi günü Olimpiyat Stadı'nda oynanacak. 

ATLETİZM 
BAYANLAR 110 metre engellide ABD'li Joanne Hayes, 12.37 ile olimpiyat rekoru kırarak altın madalyanın sahibi oldu. 3 bin metre engellide Kenyalı Ezekiel Kemboi, 8.05.81 ile altına uzandı. Bayanlar 400 metrede Bahamalı Tonique Williams Darling 49.41'lik derecesiyle ülkesine ilk bireysel altın madalyayı kazandırdı. Erkekler 1500 metrede Fasli Hicham El Guerrouj 3.34.18 ile birinciliği elde etti. Dekatlonda Çek Roman Sebrle 8 bin 893 puanla olimpiyat rekoru kırarak altın madalyanın sahibi oldu. 

PLAJ VOLEYBOLU 
BAYANLARDA Birleşik Amerikalı Misty May - Kerri Walsh ikilisi, Brezilyalı Shelda Bede - Adriana Behar çiftini 21 - 17 ve 21 - 11 mağlup ederek ABD'ye bu branşta tarihteki ilk altın madalyayı kazandırdılar. 

BASKETBOL 
ERKEKLERDE Yeni Zelanda'yı 98 - 80 yenen Avustralya 9.'luğu alırken, son Dünya şampiyonu Sırbistan Karadağ, da Angola'yı 85 - 62 mağlup ederek 11. sırayı aldı. 

HALTER 
ERKEKLER 105 kilo kategorisinde Rusya'dan Dmitry Berestov, totaldeki 425 kiloluk derecesiyle altın madalyanın sahibi oldu. 

BİSİKLET 
SPRINTTE erkeklerde Avustralyalı Ryan Bayley, bayanlarda ise Kanadalı Lori Ann Muenzer altın madalya kazandılar. Erkekler puanlı yarışta ise altın madalyayı, Rus Mihail Ignatyev kazandı. 

VOLEYBOL 
BAYANLARDA Çin, Japonya'yı, Rusya da Güney Kore'yi aynı skorlarla 3 - 0 mağlup ederek yarı final vizesi aldılar. 

BEYZBOL 
ERKEKLERDE dün oynanan yarı final maçlarında, Japonya'yı 1 - 0 yenen Avustralya ile Kanada'yı 8 - 5 mağlup eden Küba finale yükseldiler. 

HENTBOL 
ÇEYREK finalde Macaristan, Güney Kore'yi, 30 - 25, Hırvatistan, Yunanistan'ı 33 - 27, Rusya, Fransa'yı 26 - 24, Almanya da uzatmada İspanya'yı penaltılarla 32 - 30 mağlup ederek yarı finalist oldular. 

GÜNÜN PROGRAMI 
ATLETİZM 
21.00 Erkekler 800 metre elemeleri Selahattin Çobanoğlu 

YELKEN 
13.00 Erkekler mistral sınıfı 
Ertuğrul İçingir 

GÜREŞ 
09.30 - 16.30 
60 kilo 
Şeref Tüfenk Gkikans Yunanistan , Monzon Küba , Ashkani İran 
96 kilo 
Mehmet Özal Cheglakou Özbek , Korstins Letonya 


</TEXT>
</DOC>
