<DOC>
<DOCNO> 265068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sontur07.html </URL>
<DATE> 2004/08/20/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Yağışlarda az da olsa artış... 
</HEADLINE>
<TEXT>

     Türkiye'de son 10 ayda toplam yağış miktarında normale göre yüzde 2.8, geçen yılın aynı dönemine göre yüzde 2.9 artış oldu. 
     Devlet Meteoroloji İşleri Genel Müdürlüğü'nün 1 Ekim 2003-31 Temmuz 2004 tarım yılı raporlarında, yağışların, genel olarak normallerinden ve geçen yıl yağışlarından fazla olduğu ortaya çıktı. Türkiye genelinde seçilen 100'ün üzerindeki istasyonda yapılan ölçümlere göre, toplam yağış normali metrekarede 611.6 milimetre iken, son 10 ayda metrekarede 628.8 milimetre yağış kaydedildi. Geçen yılın yağış ortalaması ise metrekarede 611.2 milimetre. Böylece toplam yağış miktarında normale göre yüzde 2.8, geçen yıla göre yüzde 2.9 artış gözlendi. 
     
     BÖLGELERE GÖRE DURUM 
     Son 10 ayda Marmara bölgesinde toplam yağış miktarı Balıkesir, Edirne, Kırklareli, Lüleburgaz ve Uzunköprü'de normalinden az Bandırma, Çanakkale ve Göztepe'de normali civarında, diğer merkezlerde normalinden fazla gerçekleşti. 
     Karadeniz bölgesinde toplam yağış miktarı Çorum, Hopa, Kastamonu ve Zonguldak'ta normali civarında, diğer merkezlerde normalinden fazla kaydedildi. 
     İç Anadolu bölgesinde toplam yağış miktarı Çankırı, Konya ve Sivas'ta normali civarında diğer merkezlerde normalinden az saptandı. 
     Ege bölgesinde toplam yağış miktarı Aydın ve Muğla'da normalinden fazla, Akhisar, Denizli, Salihli ve Uşak'ta normali civarında, diğer merkezlerde normalinden az olduğu gözlendi. 
     Akdeniz Bölgesi'nde toplam yağışlar Antalya, Beyşehir, Elmalı, Finike ve Isparta'da normalinden fazla, Adana, Antakya ve İslahiye'de normali civarında, diğer merkezlerde ise normalinden az oldu. 
     Güneydoğu Anadolu Bölgesi'nde toplam yağış miktarı Diyarbakır ve Gaziantep'te normalinden fazla Cizre, Kilis ve Şanlıurfa''da normalinden az diğer merkezlerde normali civarında seyretti. 
     Doğu Anadolu Bölgesi'nde toplam yağış miktarı Arapkir'de normalinden az Ağrı, Malatya ve Van'da normali civarında diğer merkezlerde normalinden fazla gerçekleşti. 
     
     TEMMUZ'DA DURUM 
     Bu yılın Temmuz ayı yağış raporuna göre ise yağışlar genel olarak normalinden ve geçen yılın Temmuz ayı yağışından az olarak kaydedildi. 
     Aylık yağış ortalaması metrekarede 10.9 milimetre olarak saptandı. Temmuz ayı normali metrekarede 17,3 milimetre iken, geçen yılın Temmuz ayı ortalaması metrekarede 16,4 milimetre olarak saptanmıştı. Buna göre, yağışlarda normale göre yüzde 36,9, geçen yıla göre de yüzde 33,1 oranında azalma oldu. 
     Bu arada Temmuz ayı sıcaklık raporuna göre, genel olarak mevsim normalleri civarında, Doğu Anadolu'nun genelinde ve Orta Karadeniz ve sahil kesimlerinde mevsim normalleri altında, Ege Bölgesi, Akdeniz ve Güneydoğu Anadolu'nun batısında ortalama sıcaklıklar mevsim normallerinin üzerinde gerçekleşti. 
     Öte yandan, Temmuz ayı kuraklık haritasına göre Rize çevresi ''ıslak'' Artvin ve Ordu çevreleri ''nemli'' Giresun çevresi ''nemlice'' Ardahan, Samsun ve Sinop çevreleri ''kurakça'' Trabzon, Kastamonu ve Bolu çevreleri ''kurak'' Kars, Bayburt, Çankırı, Düzce, Adapazarı ve Tekirdağ çevreleri ''çok kurak'' yurdumuzun diğer kesimleri ise ''çöl'' karakteri gösterdi. 
     Geçen yıla göre bu yıl Temmuz ayında İç Anadolu'nun batısı ve Orta Karadeniz Bölgeleri daha nemli geçerken, nemlilikte en fazla artış gösteren il Bolu oldu. Doğu Anadolu'nun kuzeydoğusu ve Batı Karadeniz bölgeleri daha kurak geçerken, kuraklıkta en çok artışın olduğu il Bartın olarak tespit edildi. 
     
</TEXT>
</DOC>
