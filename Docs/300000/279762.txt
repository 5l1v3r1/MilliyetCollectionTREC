<DOC>
<DOCNO> 279762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonsiy17.html </URL>
<DATE> 2004/10/13/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Leyla Zana 'Pişmanlık Yasası' onur kırıcı, Kürtler pişman değil 
</HEADLINE>
<TEXT>

     Kapatılan DEP'in eski milletvekili Leyla Zana, Avrupa Parlamentosu'ndaki temaslarında, Türkiye'nin AB üyeliğini desteklediğini söyledi. Zana, ''Birlik Türkiye'ye tarih vermeli, müzakereler değişimin vesilesi olmalı'' dedi. 
     Avrupa Parlamentosu Başkanı Josep Borrell ile bir araya gelen Zana, görüşmeden sonra yaptığı açıklamada, ''Borrell ile insan hakları ve barış gibi evrensel değerler üzerinde konuştuğunu'' anlattı. 
     ''Türkiye'de yaşayan Kürtlerle ilgili sorunların sona ermediğini'' ileri süren Zana, ''Çözüm için en iyi yol diyalogdur'' diye konuştu. 
     Borrell ise Zana'nın Parlamento'ya gelmesinden büyük mutluluk duyduğunu ifade ederek, Türkiye'nin geçirdiği değişimleri övdü. Borrell, ''İki hafta önce Başbakan Recep Tayyip Erdoğan ile burada buluşmuştum, şimdi Zana burada. Her ikisi de Türkiye'nin AB üyeliğini talep ediyor'' diye konuştu. 
     Zana, ''Türkiye'nin hassas bir süreçten geçtiğini, en ufak bir dil sürçmesinin bile gerginliğe sebep olduğunu'' savunarak, ''basın mensuplarının sorularına cevap vermeyeceğini'' kaydetti. 
     Avrupa Parlamentosu Dış İlişkiler Komitesi İnsan Hakları Alt Komitesi ile Türkiye Masası ve Parlamento'da yer alan siyasi grupların toplantılarına katılan Zana, yaptığı konuşmalarda da Türkiye'nin AB sürecini desteklediğini ifade etti. 
     Konuşmalarında, Türkiye Anayasası'nın ''12 Eylül sürecinde generaller tarafından yazıldığını'' anlatan Zana, Türkiye'nin son zamanlarda büyük değişimler göstermesi nedeniyle mevcut anayasanın yeni duruma ayak uydurmadığını, bu nedenle yapılan yeni eklemelerle Anayasa'nın ''yamalı elbise gibi olduğunu'' öne sürdü. 
     
     EŞİT ANAYASA İÇİN AVRUPA YARDIM ETSİN 
     Zana, ''Türk ve Kürt halklarının eşit bir anayasaya ihtiyaç duyduğunu'' ileri sürerek, ''bu konuda Avrupa'nın yardımını beklediğini'' ifade etti. Zana, ''Ne Kürtleri reddedin, ne de Türkleri, ama katkı sunun'' dedi. 
     AB'nin ilerleme raporunda Kürtlerden ''azınlık'' olarak bahsedilmesinden rahatsızlık duyduğunu kaydeden Zana, ''azınlık statüsünün Müslüman olmayanlara verildiğini, Kürtlerin dilinin, kültürünün ve tarihinin farklı olduğunu, ancak dinlerinin aynı olduğunu'' söyledi. 
     ''Nüfus alanında baktığımızda da Kürtler azınlık değil'' diye konuşan Zana, Kürtlerin Türkiye'nin parçası olduğunu belirterek, Atatürk'ün sözlerinden örnek verdi. Zana, ''Mustafa Kemal Paşa, 'Kürtler Cumhuriyet'in asli unsurudur' diyor'' diye konuştu ve ''Yani Cumhuriyet'in ortağıdırlar'' diye devam etti. 
     ''Cezaevlerinde 5 bin tutuklu bulunduğunu, bunların büyük bölümünün hasta olduğunu'' iddia eden Zana, ''4-5 bin silahlı Kürt gencinin dağlarda olduğunu'' belirterek, ''bu iki grubun topluma kazandırılması gerektiğini'' savundu. 
     
     KÜRTLER PİŞMAN DEĞİL 
     Zana, ''Pişmanlık Yasası'' gibi yasaların Kürtlerin onurunu zedelediğini, Kürtlerin pişman olmadığını, buna karşılık genel af gibi düzenlemelerin de toplumun bazı kesimlerinin tepkisini çektiğini belirterek bir ara yol bulunmasını istedi. 
     Zana, ''Toplumsal Uzlaşı Yasası'' gibi bir adla bu konuda ilerleme sağlanabileceğini savundu. 
     Leyla Zana, ''Türkiye'nin Kürt kimliğini 80 yıl süreyle inkar ettiğini, bugün elde edilen kazanımların ve Kürt varlığının tanınmasının önemli olduğunu, ancak yeterli olmadığını'' ileri sürdü. 
     Zana, ''Kürtçe'nin okullarda seçmeli ders olarak okutulmasını'' isteyerek, ''O zaman isteyen okur'' dedi. Zana, Kürtçe yayınların sadece devlet televizyonlarında yapılmasını da eleştirerek, özel televizyonların Kürtçe yayın yapmasını istedi. 
     
</TEXT>
</DOC>
