<DOC>
<DOCNO> 289909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sontur12.html </URL>
<DATE> 2004/11/18/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Hemşire iğneden öldü 
</HEADLINE>
<TEXT>

     Taylan YILDIRIM- Murat EREN DHA 

İZMİR'de böbreklerinden rahatsızlanan SSK Tepecik Doğum Hastanesi'nde görevli hemşire, 23 yaşındaki Beyhan Alev Görgülü, antibiyotik iğne yapılması ardından öldü. İğneyi yapan aynı hastanede görevli Dr. Muharrem Karacaer hakkında ölüme sebebiyet vermek' suçundan işleme başlandı. 
     Olay, önceki gün saat 22.00 sıralarında 204 Sokak 10 numarada meydana geldi. Ünye Sağlık Meslek Lisesi'ni 4 yıl önce bitirip SSK Tepecik Doğum Hastanesi'nde göreve başlayan Beyhan Alev Görgülü, bayram tatilini aynı hastanede görevli Dr. Muharrem Karacaer ile evinde geçirdiği sırada böbreklerinden sancılandı. 
     Yaklaşık 1 yıldır böbreklerinden rahatsız olduğu belirtilen Görgülü'nün sancılarının artması üzerine Dr. Karacaer, iltihap kurutucu antibiyotik iğne olan Sefalosporin' yaptı. Kısa süre sonra hemşire Beyhan Alev Görgülü fenalaştı. 
     Tüm müdahalelerine rağmen Görgülü'nün kendisine gelmemesi üzerine Dr. Muharrem Karacaer, suni tenefüs yapmaya başladı. Paniğe kapılan Dr. Karacaer, çabalarının yetersiz kalması üzerine Beyhan Alev Görgülü'yü, çağırdığı 112 Acil Yardım ekibiyle Ege Üniversitesi Hastanesi'ne kaldırdı. 
     Acil servise yatırılan hemşire kurtarılamadı. Yapılan tetkiklerde Görgülü'nün Sefalosporin iğnesinden şoka girdiği ve organlarının çalışması engellendiği için öldüğü anlaşıldı. Görgülü'nün kesin ölüm nedeninin vücudundan alınan parçalara yapılacak testlerden sonra belirleneceği bildirildi. 
     6 ay önce evlenen ancak, şiddetli geçimsizlik gerekçesiyle eşinden ayrı yaşayan Dr. Karacaer'in daha önceden de birlikte yaşadığı Beyhan Alev Görgülü'nün evinde sık sık kaldığı belirlendi. 
     İfadesinde Görgülü'ye iğneyi kendisinin vurduğunu söyleyen Dr. Karacaer, "Otururken birden sancılandı. Acı çekiyordu. Rahatlatmak amacıyla iğne yaptım. Ardından fenalaştı, solunumu yarıya indi. Hastaneye getirdik, ama kurtarılamadı'' dedi. 
     İfadesinin ardından serbest bırakılan Dr. Karacaer'in dikkatsizlik ve tedbirlik sonucu ölüme sebebiyet vermekten adliyeye sevk edileceği bildirildi. 
     
     AİLESİ YASTA 

     Ailesi, genç yaşta kaybettikleri kızları Beyhan Alev Görgülü'nün ölüm haberiyle büyük şok yaşadı. Bolu'dan İzmir'e gelen emekli öğretmen baba Şenel Görgülü ve yine emekli öğretmen anne Mukaddes Görgülü güçlükle ayakta durabildi. Oğulları Avni ve Ulvi Görgülü tarafından sakinleştirilmeye çalışılan acılı anne baba, sinir krizi geçirdi. Morgtan alınan kızının tabutuna kapanan annenin feryatları genç hemşirenin mesai arkadaşlarını gözyaşlarına boğdu. SSK Tepecik Hastanesi bahçesinde yapılan törenden sonra Beyhan Alev Görgülü'nün cenazesi toprağa verilmek üzere Ordu'nun Akkuş İlçesine gönderildi. 
     
</TEXT>
</DOC>
