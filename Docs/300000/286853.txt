<DOC>
<DOCNO> 286853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sondun21.html </URL>
<DATE> 2004/11/07/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Almanya çalkalanıyor 9 bakanlıkta rüşvet skandalı 
</HEADLINE>
<TEXT>

     Almanya, 9 bakanlıkta tespit edilen rüşvet olaylarının şokunu yaşıyor. 
     ''Bild am Sonntag'' gazetesi, Ulaştırma Bakanlığı'nda tespit edilen bazı rüşvet olaylarının araştırılması sırasında, Sağlık Bakanlığı, Dışişleri Bakanlığı, Maliye Bakanlığı, Adalet Bakanlığı, İçişleri Bakanlığı, Ekonomi ve Çalışma Bakanlığı, Tarım ve Tüketicileri Koruma Bakanlığı ile Savunma Bakanlığı'nda da rüşvet olaylarının ortaya çıktığını yazdı. 
     Ulaştırma Bakanı Manfred Stolpe'nin, bakanlıkta yüksek düzeyli bir kişinin rüşvet karşılığında bir şirkete ihale verdiğinin tespit edilmesinden sonra, rüşvet olaylarının en ufak ayrıntılarına kadar araştırılacağını söylediği belirtilen haberde, Dışişleri Bakanlığı'nın da, Arnavutluk'taki Almanya Büyükelçiliği'nden çalınarak başkent Tiran'da para karşılığı satılan vize kağıtlarıyla ilgili olarak araştırma başlattığı kaydedildi. 
     Savunma Bakanlığı'nın da geçen 5 yıl içinde 13 olay hakkında soruşturma yaptığı, Adalet Bakanlığı'nda yeni bilgisayarların alımında usulsüzlük tespit edildiği, Sağlık Bakanlığı'nda da üst düzey bir görevlinin, kendisine ait olduğu tahmin edilen bir şirket adına ihale verdiği ifade edildi. 
     Maliye Bakanı Eichel'in sorumluluğu altında bulunan gümrük kapılarında da görevlilerin çoğu zaman rüşvet aldıklarının ortaya çıktığı, İçişleri Bakanlığı'nda da bir memurun 200 euro rüşvet alırken yakalandığı, işten çıkarıldığı ve 1 yıl, 8 ay tecilli hapis cezasına çarptırıldığı belirtildi. 
     
</TEXT>
</DOC>
