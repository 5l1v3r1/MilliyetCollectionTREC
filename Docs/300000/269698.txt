<DOC>
<DOCNO> 269698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sondun25.html </URL>
<DATE> 2004/09/07/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Almanya'dan yurtdışında yatırım yapan Türklere vergi 
</HEADLINE>
<TEXT>

     Almanya'nın Neustadt kentindeki Rheinland-Pfalz eyaleti mali mahkemesi, ülkede yaşayan Türklerin yurtdışındaki yatırımlarından dolayı Almanya'da vergi ödemeleri gerektiğine karar verdi. 
     Bir Türk çiftin, maliyeden kendilerine gelen yüksek vergi matrahına itiraz ederek açtıkları davada mahkeme, çiftin istenilen vergi miktarını ödemek zorunda olduğuna hükmetti. 
     Mahkemenin bir sözcüsü, çiftin 1989-1997 yıllarında bir Türk bankasında mevduatlarının bulunduğunu, ancak sadece 1993-1997 yılları arasında bunu beyan ederek vergisini ödediklerini belirterek, her yıl için yaklaşık 15 bin 338 euro ödemek zorunda olduklarını söyledi. 
     Sözcü, benzer 2 davanın daha sürdüğünü kaydetti. 
     Frankfurter Allgemeine gazetesi, Temmuz ayında Türk avukat Atalay Gümüşboğa'ya dayanarak verdiği bir haberde, Almanya'da yaşayan yaklaşık 100 bin Türkün aynı durumda olduklarını ve vergi ödemeden Türk bankalarında toplam 14 milyar dolarlık mevduatlarının bulunduğunu bildirmişti. 
     Gümüşboğa, çok sayıda Türkün bir araya gelerek, maliyeye 500 milyon euro ödeme karşılığında vergi borçlarının silinmesi yönünde yaptıkları teklifin ise reddedildiğini belirtmişti. 
     
</TEXT>
</DOC>
