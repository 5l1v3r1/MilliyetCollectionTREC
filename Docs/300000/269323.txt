<DOC>
<DOCNO> 269323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/siyaset/siy02.html </URL>
<DATE> 2004/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıda Özkaya'sız açılış 
</HEADLINE>
<TEXT>


Adli yıl bugün törenle başlıyor. Yargıda Alaattin Çakıcı kulisi iddialarının ardından rapor alan Yargıtay Başkanı Eraslan Özkaya, törene katılmıyor 

ANKARA Milliyet 


Adli yıl, Yargıtay binasında bugün düzenlenecek törenle başlayacak. MİT'çi Kaşif Kozinoğlu'na Alaattin Çakıcı dosyası hakkında bilgi verdiğinin açığa çıkmasından sonra 20 günlük rapor alan Yargıtay Başkanı Eraslan Özkaya, bugünkü tören ve resepsiyona katılmayacak. Özkaya'nın yerine 1. Başkanvekili Mater Kaban evsahipliği yapacak. 

Mesleki ilkelere değinecek 
Kaban, konuşmasında olaylara somut olarak değinmeyecek. Genel mesleki ilkeleri anımsatacak olan Kaban, hem yargıya yönelik baskı uygulayanları, hem de bu baskının uygulanmasına zemin oluşturanları örtülü dille eleştirecek. 
Bu arada, Yargıtay, yarından itibaren skandalla ilgili asıl değerlendirmelerini yapmaya başlayacak. Yargıtay Başkanlar Kurulu, bütün iddiaları masaya yatıracak. Yargıtay Başkanlık Divanı da, 9 Eylül'de Özkaya dosyasını mercek altına alacak. 

Hukukçular Ayıklama zamanı 

Demokrat Hukukçular Derneği Başkanı avukat Halil Doğan, adli yılın Yargı - MİT - Mafya ilişkileri gölgesinde açılmasının üzüntü verici olduğunu söyledi. Doğan, Neşter Operasyonu sırasında açıklama yapan Yargıtay Başkanı Özkaya'nın, "Yargıda da etik kurallara uymayan çıkabilir, bunlar ayıklanır" sözlerini hatırlatarak, "İşte tam ayıklama zamanı" dedi. 


</TEXT>
</DOC>
