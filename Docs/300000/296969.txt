<DOC>
<DOCNO> 296969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/yazar/guclu.html </URL>
<DATE> 2004/12/12/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Amerikan rüyası 
</HEADLINE>
<TEXT>


Jüri üyeliği genelde sıkıcı olur. Yarışmalar keyifli olsa da derecelendirme çok zordur. İyiler içerisinde en iyiyi seçmek bazen o kadar güç oluyor ki yüreğiniz sızlıyor. 
Son iki günde, sorumluluğu çok yüksek bir jüri üyeliğinin içerisinde buldum kendimi. Bizimkisi elbette güzellik yarışması ya da popstar jüriliği değildi. Amerika'ya burslu olarak gönderilecek öğrencileri seçtik. 
Birilerini seçip diğerlerini elemek meğerse ne kadar zormuş. Gitmeyi fazlasıyla hak eden en az 6 öğrenci vardı. Ama biz 3'ünü seçtik. Diğer 3'ünü eledik. Daha doğrusu elemek zorunda kaldık. 
Bu bir yıllık Amerika bursunun, öğrencilerin yaşamlarında çok önemli değişimlere neden olacağının fazlasıyla farkındaydık. Bu yüzden çok daha özenli bir seçim yaptık. Ama sonuçta ille gitsin dediğimiz öğrencilerden bir bölümü yine de açıkta kaldı... 
AIFS American Institute for Foreign Study , AFS benzeri öğrenci değişim organizasyonu. 15-18.5 yaş arasındaki öğrencileri kapsıyor. Lise düzeyindeki öğrenciler, kayıtlarını bir yıllığına dondurarak Amerika'daki eşdeğer bir sınıfta öğrenim görüyor. Döndüklerinde de öğrenimlerine kaldıkları yerden devam ediyor. Genelde lise son sınıf öğrencileri başvuruyor. ÖSS'ye girip üniversiteyi kazandıktan sonra kayıtlarını dondurup ABD'ye gidenler de var. 
Öğrenciler bir ailenin yanında kalıyor. Öğrenim ücreti 7 bin 500 dolar. Yaşam giderleriyle birlikte yıllık 15 bin dolarlık bir harcama gerektiriyor. 
Paralı öğrencilerin yanı sıra dün bizim seçtiklerimiz gibi burslu öğrenciler de bu olanaktan yararlanabiliyor. 
Programın amacı, lise düzeyindeki öğrencilerin ABD'ye giderek eğitim, aile ve sosyal çevreyle bağlantılı olarak uluslararası eğitim ve kültürel alışveriş sağlayıp vizyon sahibi yapmak. 
Siyasi, sosyal ya da dini bir yönü yok. Gidip dönen öğrencilerle de görüştük. Yaşamlarına çok büyük bir renk kattığını, bakış açılarının ve beklentilerinin döndükten sonra çok değiştiğini söylediler. Gitmeyi düşünenlerin ortak beklentisi ise, ileriye yönelik iyi bir yatırım olacağı şeklindeydi. 
Farklı alanlardan özenle seçilmiş çok deneyimli bir jüri üyesi vardı 9. Cumhurbaşkanı Demirel'in danışmanı Prof. Dr. Bozkurt Güvenç, Robert Lisesi eski müdürü Esin Hoyi, Washington Türk Büyükelçiliği eski eğitim ataşesi Jale Çolakoğlu, Alarko Holding Yönetim Kurulu üyesi Leyla Alaton, emekli büyükelçi Nurver Nureş, Hacettepe Üniversitesi'nden Prof. Dr. Özcan Demirel, Bahçeşehir'den Ömer Asım Saçlı, psikoterapist Fatma Torun Reid, FuterePrints Genel Müdürü Mehmet Bayraktaroğlu, Türk Genç İşadamları Konfedarasyonu Başkanı Erhan Özmen, Gazi'den Ayşegül Ataman, Ankara Üniversitesi'nden Ersin Onulduran. 
Öğrencilerle saatlerce sohbet ettik. Akla gelebilecek her soruyu sorduk. Öylesine donanımlılardı ki göğsümüz kabardı. Eksikleri yok muydu Elbette vardı. ABD'ye yönelik bu girişimleri de bu yüzdendi. 
Kazananlar, gönüllü olarak jüri önüne ilk çıkan İstanbul TED'den Zeynep Yücel, ileride Türkiye'nin en tepesindeki koltuklardan birine oturmaya kararlı olan Gaziantep Fen Lisesi'nden Semih Sayın ve çok zor koşullarda kendisini geleceğe en iyi şekilde hazırlayan İnegöl Turgut Alp Anadolu Lisesi'nden Gülgün Güzel oldu. 
Tüm bu olanları, Nil Uluslararası Eğitim Organizasyonu şirketi yapıyor. Başında da eğitime ve gençlerin geleceğine gönül veren Nilüfer Köylüoğlu var. Tel 0212 352 60 00, 0342. 322 38 60 
Özetin özeti Lise dönemini dünyaya açılmak için erken bulanlar olabilir. Ama juride karşımıza çıkan öğrencilerden pek çoğu buna fazlasıyla hazırdı. 



</TEXT>
</DOC>
