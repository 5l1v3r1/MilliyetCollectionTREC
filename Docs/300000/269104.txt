<DOC>
<DOCNO> 269104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/guncel/agun.html </URL>
<DATE> 2004/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ateş etmeyin, biz çocuğuz' 
</HEADLINE>
<TEXT>


Çeçen teröristlerin okuldaki patlamanın ardından pencerelere yanaştırdığı çocuklar, çığlık çığlığa, "Lütfen ateş etmeyin, biz çocuğuz" diye bağırdı 

MOSKOVA Milliyet 

Zor koşullarda üç gün her an ölüm korkusuyla yaşayan rehineler teröristlerin kendilerine çok kötü davrandığını söyledi. Okulun aşçısı Sima Albegova, önceki gün öğlen saatlerinde bir teröristin kendisinden tavuk pişirmesini istediğini, tam bu sırada patlama meydana geldiğini belirterek yaşadıklarını şöyle anlattı 
"Patlama olunca, teröristler ve bazı çocuklarla mutfağa kaçtım. Yanımda yaralı bir çocuğu taşıyan birisi de vardı. Birden dışarıdan mutfağa yaylım ateşi açıldı. Teröristlerden biri, 'Çocukları pencereye yanaştırın, yoksa hiçbirimiz buradan kurtulamayız' diye bağırdı. Bu sırada çocuklar pencereden dışarı, 'Lütfen ateş etmeyin, biz çocuğuz' diye bağırıyordu." 

'Putin'e oy verdiniz' 
Albegova, teröristlerin Rusya Devlet Başkanı Vladimir Putin'le İnguş lideri Murat Zyazikov'un Beslan'a gelmeyeceğini öğrendikleri ana kadar rehinelere iyi davrandığını söyledi. Eski rehine, "Bizim suçumuz ne " diye sorduğumuzda, "Putin'e oy verdiniz. Ama o bizimle konuşmak için buraya gelmiyor " diye cevap verdiler" dedi. 

Kaza mı, planlı mı 

MOSKOVA Milliyet 
Rusya'daki eylemin kanlı bitmesinin ardından en çok tartışılan konu, operasyonunun planlı olup olmadığı yönünde oldu. Rus yetkililer, kesinlikle operasyon planlanmadığını, teröristlerin rehinelere ateş açması üzerine güvenlik kuvvetlerinin müdahale etmek zorunda kaldığını söylüyor. Rehinelerin panik içinde kaçmasına yol açan ise içeride meydana gelen patlama. Bir söylentiye göre teröristler salondaki basket potasına patlayıcı yerleştirerek bantladı. Sıcak havada yapışkan etkisinin kaybolması üzerine bant açıldı ve patlayıcı yere düşerek infilak etti. 

Katliam çocukları ne olacak .. 

Rusya'daki kanlı operasyonun ardından yaralar sarılmaya çalışılırken, psikologlar 53 saat boyunca ölümle yüz yüze gelen çocuk rehinelerin uğradığı psikololjik hasarın göz ardı edilmemesi gerektiği uyarısında bulunuyor. Olayın yarattığı travma sonrası stres bozukluğu yaşayan çocuklarda ilk etapta panik atak, uyku düzensizliği ve saldırganlık gibi sorunların görülebileceğini belirten uzmanlar, çocukların, yabancılar yerine anne babaları gibi güvendikleri kişilerden yardım almasının daha iyi sonuçlar vereceğini ifade etti. Çocukların normal yaşama dönmesi için yıllar sürecek özel ilgiye ihtiyacı olduğunu belirten İskoç eğitim psikolojisi uzmanı Alison Russell de her şeyin olduğu gibi anlatılması gerektiğini, bu sayede kafalarında bir resim oluşturup hayatlarının kontrolünü tekrar ellerine almalarının mümkün olduğunu vurguluyor. 


</TEXT>
</DOC>
