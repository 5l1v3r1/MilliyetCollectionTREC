<DOC>
<DOCNO> 297279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonsiy16.html </URL>
<DATE> 2004/12/13/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
SSK'lılara yüzde 15 daha ucuz ilaç... 
</HEADLINE>
<TEXT>

     Çalışma ve Sosyal Güvenlik Bakanlığı ile ilaç sektörü SSK'lı hastalara yaklaşık yüzde 15 daha ucuz ilaç satılması konusunda uzlaşmaya vardı. 
     Buna göre, SSK'lılar 2005 yılı Ocak ayından itibaren serbest eczanelerden temin edebilecekleri ilaçları yüzde 15 daha ucuza alacak. Antlaşma kapsamında ilaç üreticileri yüzde 11, eczacılar ise yüzde 4 oranında iskonto yapacak. Bu arada Sağlık Bakanlığı'nca İlaç Kararnamesi'nde yapılacak değişiklikle 2005 yılı Ocak ayından itibaren Türkiye'de üretilen 12 çeşit ilaç yüzde 20 oranında ucuzlayacak. 
     Çalışma ve Sosyal Güvenlik Bakanlığı ile Türkiye İlaç Endüstrisi İşverenler Sendikası ve Araştırmacı İlaç Firmaları Derneği'nin yaklaşık bir yıldır sürdürdüğü görüşmeler sona erdi. SSK'lıların serbest eczanelerden ilaç almasının yolunu açmak için 2004 yılı başından bu yana sürdürülen görüşmeler tamamlandı. Emekli Sandığı, Bağ-Kur ve SSK yetkilileri ile ilaç sektörü arasında yapılan pazarlık sonucunda kamunun ilacı yüzde 15'e varan indirimle satın alması konusunda anlaşmaya varıldı. Kamunun indirim oranında anlaşmasıyla SSK'lı hastaların hastane kuyruklarındaki ilaç çilesi de bitecek. SSK'lılar, "raporla yazılacak ilaçlar, katkı payından muaf ilaçlar, özürlü ilaçları ile işyeri hekimlerinin yazdığı ilaçların dışındakileri" serbest eczanelerden alabilecek. Ayaktan tedavi sonucu yazılan ilaçlar da SSK'lılarca serbest eczanelerden alınabilecek. Hastanede yatan hastanın ilacı ise diğer sosyal güvenlik kurumlarında olduğu gibi hastanece temin edilecek. 
     Taraflar, geri ödeme süresi konusunda da uzlaştı. Buna göre, SSK, eczane reçetelerinin bedelini 2 ay içinde ödeyecek. SSK'lılar, Ortak Kullanım Protokolü'nün ardından devlet hastanelerinde muayene olabiliyor ancak ilaç almak için yine SSK eczanelerinde kuyrukta beklemek zorunda kalıyordu. SSK hastanelerinin Sağlık Bakanlığı'na devri konusunda da önemli sorun olarak SSK'lıların ilacını serbest eczanelerden alamaması görülüyordu. 
     Diğer taraftan Sağlık Bakanlığı'nca hazırlanan İlaç Kararnamesi'nde yapılacak değişiklikle, 2005 yılı Ocak ayından itibaren Türkiye'de üretilen 12 çeşit ilaç yüzde 20 oranında ucuzlayacak. Aralarında ağrı kesici ve antibiyotiklerin de bulunduğu yaklaşık 12 çeşit ilaçta yeni yıldan itibaren yüzde 20 oranında indirim yapılacak. Sağlık Bakanlığı yüzde 20'lik indirimi ilk fiyatlandırmada ilaç etiketlerine yansıtmayı planlıyor. İlaç Kararnamesi'ndeki değişiklik büyük bir ihtimalle 2005 yılının ilk ayında gerçekleşecek. 
     
</TEXT>
</DOC>
