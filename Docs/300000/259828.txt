<DOC>
<DOCNO> 259828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/guncel/axgun02.html </URL>
<DATE> 2004/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıyı emniyeti kazayı Milliyet'ten öğrendi 
</HEADLINE>
<TEXT>


Hızır Reis deniz otobüsünün kaptanı, yardım çağrısı yapmadı, olayı muhabirimizden duyduktan sonra kurtarma botu gönderen yetkililer, 'Kaptan olayı bildirmeliydi' dedi 

GÜRKAN AKGÜNEŞ 

Yenikapı - Bandırma seferini yaptığı sırada deniz dibinde belirlenemeyen bir cisme büyük olasılıkla bir kayalığa çarparak su alan Hızır Reis deniz otobüsü kaptanının yardım çağrısı yapmaması, konuyla ilgili kurum ve kuruluşları da devre dışı bıraktı. Kıyı Emniyeti ve Gemi Kurtarma İşletmeleri KEGKİ Genel Müdür Yardımcısı Salih Orakçı, olayı muhabirimizden öğrendi. İDO'yla temasa geçen Orakçı, gerekli bilgileri aldıktan ancak ancak bir saat sonra bölgeye kurtarma botu gönderebildi. 

'Kaptan yardım istemeliydi' 
Kazayı soruşturarak öğrenen Orakçı "Kaptan olayı kendi koordine etmek istediği için imdat çağrısında bulunmamış" dedi. Risk değerlendirmesini kişilerin yapmasının sakıncalı olduğunu belirten Orakçı "Oysa bütün çağrıların öncelikle Denizcilik Müşteşarlığı'na bağlı Ana Arama Koordinasyon Merkezi'ne yapılması lazım. Merkez de olay yerine en yakın kuruluşlara çağrıda bulunarak duruma müdahale edilmesini sağlar" diye konuştu. 
Orakçı, gemilerde yardım çağrısı için VHF ve DSC sistemi bulunduğunu da belirterek şunları söyledi 
"Çağrı yapıldığı anda Marmara içindeki tüm gemiler ve Türk Radyo bu çağrıyı alır. Anında Denizcilik Müsteşarlığı'na bağlı Ana Arama Koordinasyon Merkezi'ne bildirilir. Bölgeye en yakın kurumlar uyarılır. Bu olayda çağrı yapılmamış, ancak riskin minimize edilmesi için çağrı yapılması gerekirdi." 

Hera'da 19 kişi ölmüştü 
Orakçı, risk değerlendirmesinin kaptan tarafından yapılmasının olumsuz sonuçlar doğurabileceğini ifade ederek şöyle devam etti 
"Hera gemisinin kaptanı da romörkör istedi. Oysa gemi 1 numaralı ambarından su alıyordu. Risk değerlendirmesini doğru yapamadığı için 19 mürettebat can yeleği bile giyemeden öldü. Normal olanı kazanın bildirilmesi ve riskin Acil Müdahale Yöntemi ile tanımlanmasıdır. Riski tanımlamanın uluslararası normları ve risk kontrol soruları var. Kaptana o sorular sorularak kaza ile ilgili bilimsel veriler elde edilir. Ona göre de bir kriz yönetimi veya kurtarma müdahalesi uygulanır. Profesyonel ekibimiz var. İstiyoruz ki haber versinler, imkanlardan faydalansınlar." 

Yardım gerekmiyormuş 
İDO Operasyon Müdürü Hasan Üstündağ da, Bandırma'ya 10 mil mesafede meydana gelen kazadana sonra kaptanın yardım çağrısı yapmadığını doğruladı. Üstündağ, "Yardımı gerektirecek herhangi bir durum söz konusu değildi. Kaptan operasyon merkezimize 11.30 sıralarında ulaştı. Gemi zaten kendi şartlarıyla gidiyordu. Yolcuları başka bir gemiye nakletmemiz ise tamemen tedbire yönelik" dedi. 


</TEXT>
</DOC>
