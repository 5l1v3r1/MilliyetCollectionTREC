<DOC>
<DOCNO> 266871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/soneko26.html </URL>
<DATE> 2004/08/27/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
ZemZem Cola, Türkiye'de pazara sunuldu... 
</HEADLINE>
<TEXT>

     İran'da üretimine 1954 yılında başlanan ZemZem Cola, ''Türkiye'de bir boşluğu dolduruyoruz'' sloganıyla Türk pazarına sunuldu. 
     Dünyada 4 kıtada 30 ülkede satılan Zemzem Cola, Türkiye'de Kristal Cola'nın Balıkesir tesislerinde dolumu yapılarak, 330 mililitre kutu ile 1, 2 ve 2.5 kiloluk çeşitleriyle satılacak. 
     İran'daki ana şirket Zam Zam Group Genel Müdürü Taghvy Manesh, Zam Zam Group İhracat Müdürü H. Abolhassani ve ZemZem Cola Türkiye Yönetim Kurulu Başkanı Cuma Ağaç, düzenledikleri basın toplantısında, yeni ürünü tanıttılar. 
     ZemZem Cola Türkiye Yönetim Kurulu Başkanı Ağaç, yaptığı konuşmada, 50 yıllık başarısıyla dünya içecek pazarında saygın bir yer edinen ZemZem Cola'yı Türk tüketicisiyle buluşturmanın mutluluğunu yaşadıklarını belirterek, ''Ünü 4 kıtada 30 ülkeye yayılmış olan ZemZem Cola, artık Türk damak tadına hitap edecek'' diye konuştu. 
     Ağaç, Türkiye'de meşrubat ve kola sektöründeki dev pazara rağmen markalar bazında fazla çeşit olmadığını ifade ederek, şöyle dedi 
     ''ZemZem Cola ile seçeneğin çok az olduğu bir pazarda yeni bir tadı tüketiciye sunacağız. Bir alternatif oluşturarak, kola içmeyenleri de tüketici kitlesine dahil etmeyi hedefliyoruz. Böylelikle, toplam kola pazarını büyütmeyi amaçlıyoruz. 
     ZemZem Cola, ZemZem light Cola, portakal ve gazozuyla da ürün yelpazesini çok kısa bir sürede genişletmeyi planlıyoruz.'' Kristal Kola'nın Balıkesir tesislerinde dolum yaptıklarını söyleyen Ağaç, hedeflerinin, Türkiye'de dolum tesislerini kurarak hem istihdam yaratmak, hem de kalıcı bir marka olarak pazarda yer edinmek olduğunu kaydetti. 
     Ağaç, Zemzem Cola Türkiye'nin yüzde 100 Türk sermayeli yatırımı olduğunu, Zam Zam Group ve Kristal Cola'yla ortaklıkları olmadığını söyledi. 
     
     TÜRKİYE ÜRETİM VE İHRACAT ÜSSÜ 
     Soruları da yanıtlayan Ağaç, dolum tesislerini Şanlıurfa'da kuracaklarını belirterek, ''Bu tadı sunmayı geçiktirmemek için tesis kurmayı öne almadık ama gelecek yaz sezonuna yetişecek şekilde kendi dolum tesislerimizi kurmayı planlıyoruz'' dedi. 
     Türkiye'nin üretim ve ihracat üssü olup olmayacağına ilişkin soru üzerine Ağaç, Zam Zam Group'un Türkiye distrübütörü olarak dolum ve dağıtım yapmaya yetkili olduklarını dile getirerek, şöyle dedi 
     ''Ancak kendileri burada bir konsantre fabrikası kurup ki, öyle bir planları olduğunu bize belirttiler, burada dolum yapıp da Avrupa ülkelerine ihracatlarında ortak olmamızı önerirlerse zevkle yaparız. Dolum tesisleri İngiltere, Cezayir, Suriye'de var. 30 ülkede satılıyor. Oralara, İran'dan gideceğine Türkiye'den gitmesi daha kolay olur diye düşünüyorum.'' Dolum ve sevkiyata başladıklarını dile getiren Ağaç, ne kadarlık yatırım yaptıklarına ilişkin de, ''Bizim sermayemiz 5 trilyon. Bunun, bugüne kadar aşağı yukarı 2 milyon dolarını harcadık'' dedi. 
     ZemZem Cola Türkiye'yi, sulama sistemleri, su borusu, güneş enerjisi kollektörü ve boya gibi alanlarda üretim yapan bir grup ortakla kurduklarını, gıdaya ilk kez girdiklerini açıklayan Ağaç, ZemZem Cola olarak hedef kitlelerinin tüm Türkiye olduğunu söyledi. 
     Ağaç, 50 yıllık ZemZem Cola'nın Türkiye'ye girmede geç kalıp kalmadığı sorusuna, ''Bizden önce biri getirmemiş. Biz görür görmez getirdik. Önce kola ürününü getirmeyi de biz istedik. Çünkü, çok iddialı bir ürün'' yanıtını verdi. 
     
     ''ZEMZEM COLA, GÜÇLÜ OLARAK PAZARDA YER ALACAK'' 
     Zam Zam Group Genel Müdürü Taghvy Manesh de, soruları yanıtlarken, ZemZem Cola'yı sattıkları pazarda büyümeye devam ettiklerini belirterek, ''Türkiye'de çok kısa zamanda başarı kazanacağımıza inanıyorum'' dedi. 
     Çok farklı ürünleri olduğunu, bunların Türkiye pazarına yavaş yavaş girebileceğini kaydeden Manesh, alkolsüz bira ürünlerinin Türkiye'de satılıp satılmayacağına ilişkin soruya karşılık, bu ürünün, üretici firmanın uygun görmesi durumunda Türk pazarına girebileceğini belirti. 
     Manesh, kolada pazar paylarına ilişkin, ''İran'daki pazar payımız yüzde 47. Avrupa fiyatlarıyla karşılaştırıldığında bu, üretim değeri olarak 1.5 milyar euroya karşılık geliyor. İran'da 100'ü aşkın marka var. Bizden sonra gelen firmanın pazardaki payı yüzde 20'' dedi. 
     Manesh, İran ve Türkiye arasında ticaret potansiyelinin çok yüksek olduğunu vurgularken, ''Biz de kardeşlerimizle işbirliği yapmayı düşünüyoruz'' dedi. 
     ZemZem Cola Türkiye Satış ve Pazarlama Direktörü Egemen Çalgın da, Türkiye'de gazlı içecek pazarının büyüklüğünün 1.7 milyar dolara ulaştığına ve burada kolanın payının 1 milyar dolar seviyesinde olduğuna dikkat çekerek, ''ZemZem Cola, diğer markaların yanında güçlü olarak pazarda yer alacaktır'' dedi. 
     Verilen bilgiye göre, ZemZem Cola, İngiltere, İtalya, Hollanda, İsviçre, Almanya, Yemen, Umman, Bahreyn, Katar, Irak, Afganistan'la birlikte 30 ülkede satılıyor. Ana şirket Zam Zam İran Co. dahil dünyada 15'i dolum, biri konsantre olmak üzere toplam 16 fabrikası ve 7 bin 780 çalışanı bulunuyor. Grup, 65 değişik içecek üretiyor. 
     
</TEXT>
</DOC>
