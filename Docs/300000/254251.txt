<DOC>
<DOCNO> 254251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/dunya/dun02.html </URL>
<DATE> 2004/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Duvar yasadışı 
</HEADLINE>
<TEXT>


DIŞ HABERLER SERVİSİ 


Lahey'deki Uluslararası Adalet Divanı, İsrail'in Batı Şeria'da inşa etmekte olduğu "güvenlik duvarı"nın, uluslararası hukuk bakımından yasadışı olduğuna hükmetti. Mahkeme kararında, "duvar tamamlandığında, Filistin toprağının ilhakıyla eşdeğer olacağı ve bunun Filistin'in özerklik hakkına engel olacağı" bildirildi. 
15 yargıçtan sadece Amerikalı yargıcın aleyhte oy kullandığı kararda, duvarın inşasına derhal son verilmesi, işgal edilen bölgelerde duvarın yıkılması ve zarar gören kişilere tazminat ödenmesi gerektiği bildirildi. Mahkeme ayrıca, BM Güvenlik Konseyi'ni inşaatın durdurulması için göreve davet etti. 
Karardan sonra bir açıklama yapan İsrail Dışişleri Bakanlığı, mahkemenin bu konuyu yargılama hakkı bulunmadığını belirterek, inşaatın süreceğini kaydetti. Beyaz Saray ise, mahkemenin siyasi bir konuyu çözmek için uygun olmadığını bildirdi. 
Filistinlilerin isteği üzerine BM Genel Kurulu, geçen aralıkta Adalet Divanı'ndan duvarın yasal durumu hakkındaki görüşünü bildirmesini istemişti. 


</TEXT>
</DOC>
