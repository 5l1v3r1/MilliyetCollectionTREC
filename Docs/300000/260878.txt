<DOC>
<DOCNO> 260878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sonspo36.html </URL>
<DATE> 2004/08/05/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Alex, Rize'de yok 
</HEADLINE>
<TEXT>

     Fenerbahçe, Birinci Süper Futbol Ligi'nde 2004-2005 sezonunun açılış maçında yarın Çaykur Rizespor ile deplasmanda yapacağı maçın hazırlıklarını tamamladı. 
     Teknik direktör Christoph Daum, sezonun ilk maçı öncesi, Brezilyalı Alex'i maç kadrosuna almadı. 
     Sarı-lacivertlilerin Rize kafilesine tedavisi tamamlanan Marcio Nobre dahil edilirken, Alex de Souza, Deniz Barış, Kemal Aslan ve genç oyuncular Taylan Işıldar ile Olcan Adın'ın kadroda yer almadığı açıklandı. 
     Öğleden sonra Sabiha Gökçen Havaalanı'ndan kalkacak özel uçakla Trabzon'a gidecek sarı-lacivertli kafile, daha sonra karayoluyla maçın oynanacağı Rize kentine geçecek. 
     Yolculuk öncesi son çalışmasını basına kapalı olarak yapan Fenerbahçe'de antrenmanda Deniz Barış takımdan ayrı olarak antrenör İrfan Saraloğlu ile çalışırken, idmana katılmayan Serhat Akın ve Kemal Aslan'ın tedavisine devam edildiği bildirildi. 
     
     MUHTEMEL 11 
     Fenerbahçe'de, sakatlıkları bulunan Nobre ile Serhat'ın durumlarının maç öncesi belli olacağı öğrenildi. 
     Sarı-lacivertlilerin Çaykur Rizespor önüne, Volkan, Önder, Luciano, Servet, Fabiano, Mehmet Serkan , Aurelio, Ümit, Tuncay, Nobre Murat Van Hooijdonk muhtemel 11'i ile çıkması bekleniyor. 
     Rize Atatürk Stadı'nda saat 20.00'de başlayacak maç Digitürk Lig TV'den naklen yayınlanacak. 
     
</TEXT>
</DOC>
