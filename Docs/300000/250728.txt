<DOC>
<DOCNO> 250728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/guncel/gun01.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet içinde örgüt 
</HEADLINE>
<TEXT>


MGK'da ele alınan bir raporda Emniyet'te Fethullahçı grubun 'bağımsız istihbarat birimi' oluşturduğu ve kendileri için bilgi topladığı belirtildi 

Barkın Şık 

Milli Güvenlik Kurulu, dün İçişleri Bakanlığı'ndaki Fethullah Gülen'e yakın kişilerin oluşturduğu örgütlenmeyi ele aldı. Cumhurbaşkanı Ahmet Necdet Sezer'in isteğiyle gündeme alınan görüşme kapsamında MGK'ya sunulan raporda, Emniyet Genel Müdürlüğü bünyesindeki Fethullahçı grubun "bağımsız istihbarat birimi" oluşturduğu ve kendi menfaatlerine bilgi, belge toplayarak, izlemede bulunduğu belirtildi. Raporda, Fethullahçı kadroların taşra ve Emniyet Genel Müdürlüğü içindeki yapılanması isim isim yer aldı. İstihbarat Daire Başkanlığı ile Kaçakçılık ve Organize Suçlarla Mücadele Daire başkanlıklarında örgütlenmenin yoğunlaştığı kaydedildi. 

Bazı kişilere şantaj yaptılar 
Bu grubun, İstihbarat Daire Başkanlığı'ndan bağımsız bir istihbarat organizasyonu oluşturduğu tespiti yapılan raporda, Gülen grubu yararına kullanılmak üzere bilgi, belge topladığı ve izleme yaptığı bildirildi. Bazı kişilere şantaj yapıldığı da ifade edilen rapordan satırbaşları şöyle 
Gülen grubunun Türkiye genelinde 2 bin yurt ve 5 bin ticari kuruluşu bulunuyor. Bu kuruluşların yıllık cirosu 800 trilyonu buluyor.Grubun yandaşları, Cumhurbaşkanlığı Genel Sekreteri Kemal Nehrozoğlu'nun ismini kullanarak da iş takibi yapıyor.ABD'de bulunan Fethullah Gülen'in yanındaki koruma polisleri, Kanada'ya turist vizesi alarak gittikten sonra burada "6 ay uçamaz" raporu aldı ve Gülen'in yanına karayoluyla geçti. 

PKK da ele alındı 
MGK'da ayrıca, terör eylemlerine yeniden başlayan PKK KONGRA - GEL'le ilgili gelişmelerin yanı sıra, Irak'ta oluşturulan yeni yönetimin 30 Haziran'da yönetimi devralacak olması ve ABD Başkanı Bush'un Türkiye ziyaretiyle NATO Zirvesi çerçevesindeki güvenlik önlemleri de görüşüldü. Ankara'daki patlamayla ilgili gelişmeler de toplantıda konuşulurken, KKTC ve Türkiye'nin Güney Kıbrıs'la ilişkileri de gündem maddeleri arasında yer aldı. 
MGK'nın 5.5 saat süren toplantısından sonra yapılan yazılı açıklamanın ilk sırası irticai ve bölücü faaliyetlere ayrıldı. Söz konusu açıklama şöyle "Toplantıda, ülke genelindeki güvenlik ve asayiş durumu ile irticai ve bölücü faaliyetler gözden geçirilmiş, Kıbrıs ve Irak'taki son gelişmeler değerlendirilmiş, ayrıca, NATO İstanbul Zirvesi konusunda kurula bilgi sunulmuştur." 


</TEXT>
</DOC>
