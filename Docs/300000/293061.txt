<DOC>
<DOCNO> 293061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/soneko22.html </URL>
<DATE> 2004/11/29/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Nemada 4. taksit ödemeleri için enflasyon bekleniyor... 
</HEADLINE>
<TEXT>

     Zorunlu Tasarruf nema ödemelerinin 4'üncü taksit ödemelerinin Aralık ayında yapılması öngörülürken, öncelikle Cuma günü açıklanacak Kasım ayı enflasyon rakamları beklenecek. 
     Aralık ayında Kasım ayı enflasyonunun açıklanmasının ardından araya hafta sonu tatili girerken, takip eden haftada Hazine'nin nemaya uygulanacak katsayı rakamını belirlemesi bekleniyor. Bunun ardından Hazine'nin nakit akışına göre ödeme tarihini tespit ederek açıklaması öngörülüyor. 
     Kanun gereği, ilgili bakanın nakit akışına göre ödeme tarihini 1 ay öne veya sonraya çekme yetkisi bulunuyor, ancak Hazine yetkilileri ödemenin bundan önceki teamüllere göre yapılacağını dile getiriyorlar. 
     
     NEMAYI KİM, NE ZAMAN ALACAK 

     Nemanın 4'üncü taksit ödemesi için kurumsal başvurular, Ziraat Bankası tarafından 17 Kasım tarihinden itibaren alınırken, nemanın ne zaman ödeneceği Hazine'nin açıklamasıyla netleşecek. 
     Önceki taksit ödemelerinde olduğu gibi, kurumu ve işyeri aracılığı ile talepte bulunan hak sahiplerinin ödemeleri, 4'üncü taksit ödemelerinin başlamasını takiben en geç 3 gün içinde yapılacak. 
     Kurum aracılığıyla başvurmayan hak sahipleri ise eskiden olduğu gibi bir aylık takvim içinde sıralarını bekleyecek. 
     
     4. TAKSİT ŞİMDİDEN YÜZDE 4.4 ZAMLI... 

     Nema tutarı, bir önceki taksitin üzerine 3 aylığa denk gelen yaklaşık yüzde 1.2'lik sabit rakam ve 3 aylık enflasyonun eklenmesi ile bulunuyor. 
     Eylül ve Ekim ayı enflasyon rakamları toplamı yüzde 3.16 olurken, buna sabit rakam da eklendiğinde, enflasyonun eksi çıkmaması durumunda 4'üncü taksit ödemesinin şimdiden bir önceki taksit ödemesine göre 4,36 zamlı olacağı ortaya çıkıyor. 
     Bu rakamın üzerine 3 Aralık tarihinde açıklanacak Kasım ayı enflasyon rakamı da konulduğunda 4'üncü taksit ödemelerinin bir önceki taksite göre ne kadar zamlanacağı da net şekilde ortaya çıkacak, ancak katsayıya ilişkin açıklama Hazine tarafından yapılacak. 

     
</TEXT>
</DOC>
