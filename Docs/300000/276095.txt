<DOC>
<DOCNO> 276095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/siyaset/axsiy02.html </URL>
<DATE> 2004/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AB için kadın atağı 
</HEADLINE>
<TEXT>


Türkiye İçin Kadın İnisiyatifi, 13 Ekim'de Brüksel'de yapılacak seminerde Türk kadınını Avrupa'ya anlatacak 

İSTANBUL Milliyet 


Avrupa Birliği'ne AB üyelik sürecine destek olmak ve Türk kadınını Avrupa'ya anlatmak amacıyla kurulan "Türkiye İçin Kadın İnisiyatifi", lobi faaliyetlerine AB'nin kalbi Brüksel'den başlıyor. İnisiyatif üyeleri, 13 Ekim'de gerçekleştireceği seminerde Avrupa çapında tanınmış ve etkin kadın siyasetçi, yönetici ve hukukçularla bir araya gelerek, Türk kadınını Avrupa'ya anlatacak. 

'Endişeleri azalacak' 
Kanal D İcra Kurulu Başkanı ve TÜSİAD Yönetim Kurulu Üyesi Arzuhan Yalçındağ'ın önderliğinde oluşan Kadın İnisiyatifi, çalışmalarını anlatmak amacıyla Zeyrekhane'de gazetecilere bir öğle yemeği verdi. Yemekte bir konuşma yapan Yalçındağ, Avrupalı kadınların Türkiye'nin üyeliğinden korktuğunu belirterek, "Avrupalı kadın bizi tanırsa endişeleri azalır. Belki evrensel kadın dayanışmasından faydalanabiliriz" dedi. 
Yalçındağ, şöyle devam etti "Önümüzdeki dönemin en sıcak konusu, kadın konusu olacak. Biz de, en fazla katma değeri bu alanda gerçekleştirebiliriz diye düşündük." Yalçındağ, ayrıca "Analar, Tanrıçalar, Kraliçeler Anadolu Kadınları" sergisini, Başbakan Erdoğan'ın katılımıyla açacaklarını belirtti. Türkiye Kadın İnisiyatifi, çeşitli sektörlerden gönüllülerin bir araya gelmesiyle oluştu. Arzuhan Yalçındağ'ın başkanlığındaki girişim, Sibel Asna, Mehmet Ali Birand, Ferhat Boratav, Nilgün Cerrahoğlu, Yalım Eralp, Zeynep Göğüş, Ferai Tınç, Neslihan Tokcan ve Suna Vidinli'den oluşuyor. 




</TEXT>
</DOC>
