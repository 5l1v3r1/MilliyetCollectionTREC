<DOC>
<DOCNO> 284365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/soneko07.html </URL>
<DATE> 2004/10/29/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Renault Megane II Wagon pazara sunuldu... 
</HEADLINE>
<TEXT>

     Renault Megane ailesinin station wagon versiyonu olan Megane II Wagon, Türkiye pazarına sunuldu. 
     Renault Mais Genel Müdürü İbrahim Aybar, yeni modelin pazara sunulmasıyla ilgili Ankara-Safranbolu arasında yapılan basın deneme sürüşünden sonra düzenlenen toplantıda gazetecilerin sorularını yanıtladı. 
     Aybar, Türkiye'de üretilen station wagon modelinden 1998'den 2003'e kadar 5 yıllık sürede 7 bin 500 adet sattıklarını belirterek, ''Bu modelde tabii ki daha iddialıyız'' dedi. 
     Türkiye otomotiv pazarına ilişkin bir soru üzerine Aybar, 2004'ün beklentiler doğrultusunda 650-680 binlik toplam satışla bitmesini öngördüklerini, 2005 yılında bu seviyenin altında satış beklemediklerini söyledi. 
     Türkiye'de artık piyasalara güven geldiğini ve moral ortamı oluştuğunu ifade eden Aybar, ''Türkiye artık istikrarı yakaladı. Hele 17 Aralık'ı da sağ salim geçirecek olursak 2005 yılında Türkiye'nin istikrar dışında bir şartı ifade etmemesi lazım. İyi bir yıl olmasını bekliyoruz'' diye konuştu. 
     ÖTV'yle ilgili bir soru üzerine de Aybar, açıklanan Bütçe Kanun Tasarısı'nda ÖTV'de bir artışın söz konusu olduğunu, ancak bu artışın aslında hurda araç indiriminin bu yıl sona ermesinden kaynaklandığını belirtti. 
     Aybar, ÖTV'de bir zammın gerçekleşmemesi için sektör temsilcileri olarak birçok girişim içinde bulunduklarını anlatarak, şöyle devam etti 
     ''Vergi yükünün bu kadar yüksek olduğu bir ortamda, sektörün ÖTV'de daha fazla zamlara hiç tahammülü yok, Türkiye'nin tahammülü yok. En son geçtiğimiz Pazar günü Abdüllatif Şener ile bir araya geldik. O toplantıda ele alınan temel konulardan biri buydu. Sayın Bakanımızın bize çok ilginç bir açıklaması oldu. Biz artık biliyoruz ki birim vergiyi artırırsak toplam vergiyi artıramıyoruz. Aksine azalıyor. Dolayısıyla birim vergiyi artırmakla vergi artmaz. Bunu biz biliyoruz dedi. Bu ifadelerden son derece memnun kaldık, birim vergiyi artırmadan aksine azaltarak daha çok vergi toplanacağı zaten hurda araç uygulamasında görüldü. Bundan dolayı önümüzdeki yılın yeni bir vergiye sahne olmadan tamamlanacağına inanmak istiyoruz. Türkiye, önümüzdeki yıl otomotivde zaten çok yüksek olan vergiye bir başka vergi daha bindirmesin.'' 
     
     ''YATIRIM TEŞVİKLERİNİ GÜNDEME GETİRELİM'' 

     İbrahim Aybar, cari açığa dikkat çekerek, bunun büyük bir açık olmadığını, Türkiye'nin bu rakamlardan korkmaması gerektiğini söyledi. 
     Türkiye'nin yabancı sermayeyi çekerek bir yatırım ülkesine dönüştürülmesinin önemini vurgulayan Aybar, şöyle konuştu 
     ''Bizim zaten talebimiz bu. Türkiye'yi yatırım ülkesi haline getirelim. Otomotiv sektöründe yatırım teşviklerini gündeme getirelim. Bu geçtiğimiz Temmuz ayındaki kanunda ne yazık ki gerçekleşmedi. Bizim tek istediğimiz bu yönde atılacak somut adımlar. Ar-Ge teşviği kondu, ama altyapısı oluşmadığı için uygulaması yok. Ar-Ge teşvikleri hayata geçirilsin. Aynı şekilde yatırım indirimi gelsin. Türkiye'de 250 milyon doların üzerindeki otomotiv yatırımlarında ciddi bir yatırım indirimi olsun, yüzde 80'den aşağı olmayacak şekilde.'' 
     
     MEGANE II WAGON 

     Megane II ailesinin pazara sunduğu 5. model Megane II Wagon, 34 milyar 800 milyon lira ile 40 milyar lira civarında ekipman seviyesine göre değişen fiyatlarla satılıyor. 
     Yeni model, Megane II ailesinin güvenlik, konfor ve yol tutuş alanlarındaki özelliklerini aynen taşıyor. 
     Megane II Wagon, Authentique ve Privilege olmak üzere 2 ekipman seviyesi ile pazara sunuldu. Yeni modelde 1.6 16V ile 1.5 dCi motor olarak 2 farklı motor seçeneği bulunuyor. 

     
</TEXT>
</DOC>
