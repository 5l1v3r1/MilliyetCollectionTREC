<DOC>
<DOCNO> 288521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/yazar/bila.html </URL>
<DATE> 2004/11/13/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Arafat'ın vedası ve sonrası 
</HEADLINE>
<TEXT>


Yaser Arafat, görkemli bir halk töreniyle Filistin'e ve Filistinlilere veda etti. Ramallah'ta protokol töreniyle değil, halk töreniyle uğurlandı. 
Cenazedeki muhteşem kalabalık, gösterilen sevgi ve saygı Arafat'ın halkının gönlündeki yerini gösteriyordu. 
Arafat, belki yaşamını adadığı bağımsız Filistin'i göremedi ama bu yolda kat ettiği mesafe karargahının önündeki meydanda görülüyordu. 
Arafat, Filistin halkının gönlünde ve tarihteki yerini aldı. 
Şimdi gözler Arafat sonrasında... 
60 gün sonra Filistin halkı yeni liderini seçecek... 
Arafat sonrasının Filistin - İsrail barışı için bir "yeni sayfa" , bir "yeni fırsat" olacağına ilişkin görüşler var. Bu görüşler daha çok Arafat'ın barış olanaklarını iyi değerlendiremediği yargısına dayanıyor. Filistin liderinin, Nobel Barış Ödülü sahibi bir lider olmasına karşın, barışa çok yaklaştığı aşamalarda barış ile halkının sempatisi arasında sıkışıp kaldığı ve hep halkın sempatisini tercih ettiği için de nihai sonuca ulaşamadığı yorumları yapılıyor. Örneğin, Şimon Peres'in yaklaşımı böyle... 
Tabii ABD ve İsrail açısından baktığınızda ise iki ülke yönetiminin de Arafat'ı barışın önündeki en önemli engel olarak gördükleri biliniyor. Arafat olmasa barış kolayca sağlanırmış gibi bir söylem içindeki ABD ve İsrail yönetimleri, artık "Arafat bahanesi"ne sahip değiller. 
Bakalım, Arafat sonrası dönemde ABD ve İsrail, barış için, adil bir çözüm için harekete geçecekler mi Yoksa şiddet sarmalı devam mı edecek 
Bunu kısa bir süre sonra göreceğiz... 
Ankara'nın beklentisine gelince... 
Türkiye, Filistin'in yeni liderini demokratik yoldan saptamasını bekliyor. Yeni Filistin lideri ve yönetimi belli olduktan sonra da karşılıklı adımlarla barış masasına oturulmasını temenni ediyor. Bu arada İsrail'in yeni Filistin liderini saptamaya çalışmaması gerektiği yönünde de bir uyarısı var. Filistin'e önerisi ise yeni lider ve yönetimin demokratik yöntemlerle belirlenmesi ve şeffaflığa özen gösterilmesi... 
Filistin - İsrail sorunu çözülmeden Ortadoğu'da barış ve istikrarın sağlanması mümkün değil. Hele ABD'nin Irak'ı işgalinden sonra doğan koşullarda bu hiç mümkün görünmüyor. 
ABD ve İsrail'in bölgede askeri güce dayalı olarak bir sonuca varmalarının çok zor olduğu açık. Bu gerçek yıllardır bilindiği halde sadece zora dayalı politika ve yöntemlerle Ortadoğu'yu dizayn etmeye çalışmak gerçekçi bir yaklaşım değil. 
Bu gerçek, ABD'nin Irak'ı işgalinden sonra bir kez daha görüldü. Filistin -İsrail sorununa eklenen Irak'ın işgali ve İran'a dönük vuruş hazırlıkları, Washington'un politikalarında bir değişiklik olmayacağı izlenimi veriyor. 
Bu da bölge halklarında ABD'ye karşı direnci beslemekten başka işe yaramıyor. 



</TEXT>
</DOC>
