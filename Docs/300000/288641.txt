<DOC>
<DOCNO> 288641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/ekonomi/eko02.html </URL>
<DATE> 2004/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel'in kulelerine soruşturma istemi 
</HEADLINE>
<TEXT>


Başbakanlık Yüksek Denetleme Kurulu bugüne kadar 160 milyon dolar harcanan Tekel'in ikiz kuleleri için usulsüz keşif artışları gerekçesiyle soruşturma istedi 

ÖNDER YILMAZ Ankara 

Başbakanlık Yüksek Denetleme Kurulu'nun YDK yapımı yılan hikayesine dönen Tekel Genel Müdürlüğü'ne ait "ikiz kuleler" hakkında soruşturma yapılmasını istediği ortaya çıktı. TBMM KİT Komisyonu önümüzdeki günlerde görüşeceği YDK raporuna onay vermesi halinde Maliye Bakanlığı Teftiş Kurulu Başkanlığı soruşturma başlatacak. 
Tekel'in 2001 - 2002 hesaplarını inceleyen YDK, yapımı 10 Aralık'ta tamamlanacak ikiz kulelerde usulsüz harcama ve yüklenici firmaya belirlenenden fazla hakediş ödendiğini saptadı. 1989'da 14.1 milyar keşif bedeliyle inşaatına başlanan ikiz kuleler için 2003 sonu itibarıyla yaklaşık KDV hariç 226 trilyon lira harcama yapıldığı ifade edildi. 
Raporda 2004 yatırım programında kuleler için 343 trilyon TL 236 milyon dolar proje tutarı ve 500 milyar ödenek ayrıldığı ifade edildi. 1989'da 25 bin 395 metrekare olarak planlanan inşaat alanının 34 katlık kulelerin eklenmesiyle 147 bin 500 metrekaraye çıkarıldığı belirtilen raporda, birçok defa usulsüz keşif artışının yapıldığı tespitine yer verildi. 
1993, 1994, 1998, 2002'de yüzde 505'lere varan keşif artışlarında ve malzeme alımlarında devletin zarara uğratıldığı bildirilen raporda, yükleniciye yapılan fazla ödeme ve diğer işlemlerin soruşturulması istemi, "zaman aşımı da dikkate alınarak Maliye Bakanlığı Teftiş Kurulu'nca soruşturulması gerekmektedir" ifadesiyle kayda geçti. YDK'nın Tekel raporu, TBMM KİT Komisyonu'nun önümüzdeki günlerde yapacağı toplantıda ele alınacak. Komisyon, gerek görmesi halinde ikiz kuleler hakkında soruşurma izni verecek. 

'Başbakanlık olsun' 
Özelleştirme İdaresi tarafından ikiz kulelerin satışı için çıkılan ihaleye sadece TOBB'un girmesi ve 70 milyon dolar teklif vermesi de tartışma yarattı. Tekel Genel Müdürü Sezai Ensari, şunları söyledi 
"Bugüne kadar 160 milyon dolar KDV'siyle 240 trilyon harcadık. 10 Aralık'ta bina tamamlanacak. Özelleştirme İdaresi ihaleye çıkardı ama mebla yüksek olduğu için herkesin girmesi sözkonusu değil. TOBB'dan başkası bu kadar çok parayı çıkarmayı göze alamadığı için 70 milyon dolar öneriyor. Fırsat kolluyor. Özelleştirme ikinci kez ihaleye çıkacak. Umarız gerçek fiyatına satılır. Satılmazsa Maliye Bakanlığı'na devredeceğiz ve güzelim prestij binası amacına uygun kullanılamayacak. Bence h l Başbakanlık binası olabilir." 




</TEXT>
</DOC>
