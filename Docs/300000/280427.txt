<DOC>
<DOCNO> 280427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sontur12.html </URL>
<DATE> 2004/10/15/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Jandarmanın dayak attığı iddiası... 
</HEADLINE>
<TEXT>

     Karaman merkeze bağlı Akçaşehir Beldesi Belediye Başkanı Hakkı Karaduman ve Meclis Üyesi Yaşar Gökdemir, jandarma tarafından dövüldüklerini ileri sürdü. 
     Akçaşehir Belediye Başkanı Karaduman, gece Karaman Jandarma İl Komutanlığı'ndan gelen ekiplerin, beldede yaşayan 4 kişiyi, sulama borcu konusunda ifadesine başvurmak amacıyla Merkez Komutanlığı'na götürmek istediğini söyledi. 
     Durumun kendisine bildirilmesi üzerine olay yerine geldiğini ve güvenlik güçlerine, ''Geç oldu. Yarın sabahtan gelsinler. Ben kefilim, kendim getireceğim'' dediğini anlatan Karaduman, jandarmanın da kendisine ''Sen işine bak'' diyerek, 4 kişiyi araca bindirip götürdüğünü ifade etti. 
     Daha sonra Belediye Meclis Üyesi Yaşar Gökdemir ile bir otomobile binip jandarmanın peşine takıldıklarını belirten Karaduman, şunları kaydetti 
     ''Karaman'a doğru giderken, Beydilli Köyü yakınlarında jandarma bizi durdurup, silah zoruyla otomobilden indirerek, yol kenarındaki sulama kanalına götürdü. Burada bizi darp ettiler. Yediğim dayak yüzünden kaşım açıldı. Daha sonra bizim arkamızdan gelen 3 araç dolusu yaklaşık 12-13 kişiyi de bir arbede çıkmaması için havaya ateş açarak yere yatırdılar. Arkasından da jandarma araçlarına bindirip, merkeze götürdüler. Neden bilmiyorum ama durdurdukları otomobillerin plakalarını bile söktüler.'' Daha sonra olay yerine üst rütbeli komutanların geldiğini belirten Karaduman, ''Daha sonra Gökdemir'le birlikte Karaman Devlet Hastanesi'ne getirildik. Bize terörist muamelesi yaptılar'' diye konuştu. 
     Sabaha karşı Karaduman ve Gökdemir'i ziyaret eden Karaman Belediye Başkanı Ali Kantürk de ''Bu tür olaylar üzücüdür. Arkadaşlarımıza kötü davranmışlardır. Bu hareketler, şerefli Türk Silahlı Kuvvetleri ve jandarmayı bağlamaz. Gerekli incelemeler yapılıyor. Suçlular mutlaka cezasını bulacaktır'' dedi. 
     Karaduman ve Gökdemir'in, vücutlarındaki ezikler nedeniyle, ilk müdahalenin ardından ortopedi servisine kaldırıldığı, olayla ilgili soruşturmanın sürdüğü bildirildi. 
     
</TEXT>
</DOC>
