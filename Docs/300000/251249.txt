<DOC>
<DOCNO> 251249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sonsiy02.html </URL>
<DATE> 2004/06/27/ </DATE>
<TIME> 19.19 </TIME>
<AUTHOR>  </AUTHOR>
<HEADLINE>
Bornova Belediye Başkanlığı'na Sırrı Aydoğan aday... 
</HEADLINE>
<TEXT>

     Bornova Belediye Başkanı'nın seçileceği yarınki meclis toplantısı öncesinde bir araya gelen CHP Grubu, oybirliğiyle Sırrı Aydoğan'ı başkan adayı seçti. 
     Oylamada Aydoğan'a oy veren Hüseyin Akkaya daha sonra kendisinin de aday olacağını söyledi. 
     Bornova Belediye Meclisi CHP Grubu, Ahmet Piriştina'nın vefatından sonra İzmir Büyükşehir Belediyesi Başkanlığı'na seçilen Aziz Kocaoğlu'nun yerine Bornova Belediye Başkanlığı için aday belirlemek üzere toplandı. 
     Toplantıya başkanlık eden CHP Bornova İlçe Başkanı Kenan Gürel, grubun oybirliğiyle Sırrı Aydoğan'ı tek aday gösterme kararı aldığını açıkladı. 
     Gürel'in Aydoğan'ı tebrik etmesinin ardından İzmir Büyükşehir Belediye Başkanı Aziz Kocaoğlu da bir konuşma yaptı. Kocaoğlu, tek aday çıkarılmasının CHP Bornova Meclis üyelerinin birlik ve beraberliğini gösterdiğini ve bu dayanışmanın devam etmesini dilediğini belirtti. 
     Bu sırada bir süreliğine salon dışına çıkan Hüseyin Akkaya salona girerek adaylıktan çekilmediğini, yarın yapılacak seçimde başkanlığa aday olduğunu söyledi. 
     Kocaoğlu, eğilim yoklamasında Sırrı Aydoğan'ın 18, Hüseyin Akkaya'nın ise 4 oy aldığını, seçimde de oybirliğiyle Aydoğan'ı aday olarak seçtiklerini söyledi. 
     Kocaoğlu, Akkaya'nın aday olma isteğini toplantıda açıklamadığını ifade ederek, ''Grup kararına uymadığını şimdi anlamış bulunuyoruz, kendilerine başarılar diliyorum. Bornova Belediye Meclis üyeleri sadece belediye başkanını seçmek için toplanacak ve başkanlığa Sırrı Aydoğan'ı seçecektir'' dedi. 
     Akkaya ise parti grubu kararına saygısı olduğunu için oybirliğini bozmadığını kaydederek, ''İster kabul edin ister etmeyin ben yarın saat 14.00'e kadar adayım'' dedi. 
     Bornova Belediye Başkanlığı'na CHP Grubu'nun adayı olarak seçilen Sırrı Aydoğan, Büyükşehir Belediyesi CHP Grup Başkan Vekili olduğunu hatırlatarak, şöyle dedi 
     ''Acı bir olay gündemi değiştirdi. Herkese bazı görevler düştü. Bana da bu düştü. Bu açıklar kapanacak. Çok buruk bir seçim bu. Ben İzmir'de CHP Grup Başkan Vekilliği görevine doyamadım. Yol haritası belli, yarın meclis toplantısı yapacağız. Aynı güveni alırsak Bornova Belediye başkanı olarak devam edeceğiz.'' Aydoğan, Akkaya'nın adaylığıyla ilgili ''O benim gerçek süt kardeşim'' demekle yetindi. 
     Daha önce CHP Grubu'nun tek aday çıkarması halinde bu adayı destekleyeceğini açıklayan AK Parti Grubu'nun iki adayın çıkmasının üzerine bu akşam toplanarak aday çıkarma konusunda karar verecek. 
     
     SIRRI AYDOĞAN KİMDİR 
     CHP Grubu'nun adayı olarak belirlenen Aydoğan, 1947'de Bornova'da doğdu. İzmir Atatürk Lisesi ve Ege Üniversitesi Tıp Fakültesi mezunu olan Aydoğan, 1965 yılında CHP'ye girdi. 1978-1980 yılları arasında Bornova Belediye Başkanlığı görevini yürüten Aydoğan çeşitli görevler sonrası yerel seçimlerde Büyükşehir Belediyesi Meclis üyesi seçildi. Evli olan Aydoğan'ın 2 çocuğu bulunuyor. 
     
</TEXT>
</DOC>
