<DOC>
<DOCNO> 262179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sontur34.html </URL>
<DATE> 2004/08/10/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Bağdat Caddesi'nde ölüm davası... İki taraf da rapora itiraz etti 
</HEADLINE>
<TEXT>

     Üniversite öğrencisi Faruk Fırtına Ültan'ın, ''Bağdat Caddesi'nde alkollüyken otomobiliyle aşırı sürat yaparak çarptığı taksi sürücüsünün ölümüne neden olduğu'' iddiasıyla yargılanmasına devam edildi. 
     Kadıköy 2. Asliye Ceza Mahkemesi'ndeki duruşmaya, Yeditepe Üniversitesi Bilgisayar Mühendisliği Bölümü 4. sınıf öğrencisi olan tutuklu sanık Ültan ile taraf avukatları katıldı. 
     Duruşmada, 27 Temmuz 2004 tarihinde olay yerinde yapılan ve sanık Ültan'ın 8'de 6, olayda ölen Şükrü Özçelik'in de 8'de 2 kusurlu olduğunu gösteren keşfin bilirkişi raporu okundu. 
     Davacı vekili Vedat Oruç, ''Keşfin tanıklar olmadan yapıldığını ve bu nedenle yetersiz olduğunu'' kaydetti. 
     Oruç, ''Raporda, kaza sırasında Şükrü Özçelik'in taksi aracının caddenin sağ tarafında park halindeymiş gibi değerlendirildiğini, ancak tanıkların da ifadelerinde belirttikleri gibi taksinin cep içinde park halinde olduğunu'' söyledi. 
     Şükrü Özçelik'in 8'de 2 kusurlu olduğunu kabul etmediklerini belirten Oruç, keşfin yeniden yapılmasını istedi. 
     Davalı vekili de bilirkişi raporuna itiraz ederek, Ültan'ın 8'de 6 kusurlu olduğunu kabul etmediklerini bildirdi. 
     Davalı vekili, ayrıca Ültan'ın tahliye edilmesi talebinde bulundu. 
     Duruşmada tanık olarak dinlenilen Volkan Kapan da, olay sırasında Faruk Fırtına Ültan'ın önündeki otomobilin içinde olduğunu anlatarak, Ültan'ın kullandığı aracın hızla geldiğini fark etmesi üzerine orta şeritten en sağ şeride geçtiğini söyledi. 
     En sağ şeritte olaya karışan taksi aracını park halinde görmediğini dile getiren Kapan, en sağ şeritten yeniden orta şeride geçtiği sırada arkasından çarpma sesi duyduğunu ve çarpmanın etkisiyle taksinin yola fırladığını gördüğünü bildirdi. 
     Kapan, kazadan önce herhangi bir korna ya da benzeri uyarıcı işaret duymadığını sözlerine ekledi. 
     Mahkeme heyeti ise bilirkişi raporunun yeterli olduğuna, keşfin yeniden yapılmasına da gerek olmadığına karar vererek, kusur oranlarının yeniden tespit edilmesi için raporun Adli Tıp Kurumu'na gönderilmesini kararlaştırdı. 
     Sanık Ültan'ın tahliye edilmesi talebini de reddeden mahkeme heyeti, eksik evrakların tamamlanması için duruşmayı erteledi. 
     
     İDDİANAMEDEN 
     Kadıköy Cumhuriyet Savcısı Mustafa Erdoğan tarafından hazırlanan iddianamede, sanık Faruk Fırtına Ültan'ın, ''dikkatsizlik ve tedbirsizlik sonucu öngörülebilecek şekilde bir kişinin ölümüne, bir kişinin yaralanmasına sebebiyet verdiği'' belirtiliyor. 
     İddianamede, Ültan hakkında 13 yıl 4 ay hapis cezası isteniyor. 
     
</TEXT>
</DOC>
