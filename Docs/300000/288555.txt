<DOC>
<DOCNO> 288555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sondun23.html </URL>
<DATE> 2004/11/13/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
CIA'in başkan yardımcısı emekliliğini istedi... 
</HEADLINE>
<TEXT>

     ABD Başkanı George W. Bush'un Merkezi Haberalma Teşkilatı CIA başkanlığına getirdiği Porter Goss'un göreve başlamasının ardından teşkilatta yeni ve eski isimler arasında ortaya çıkan gerginlik sonucu, kurumun başkan yardımcısı John McLaughlin'in emekliliğini istediği bildirildi. 
     Amerikan medya kuruluşları, yaklaşık 32 yıldır kurumda görev yapan ve eski CIA Başkanı George Tenet'in temmuzdaki istifasından Goss'un göreve başlamasına kadar teşkilatın başkan vekilliğini yürüten McLaughlin'in, emekliye ayrılmak üzere istifasını sunduğunu belirtti. 
     The Washington Post gazetesi, Goss'un kuruma getirdiği bir yardımcısıyla ciddi şekilde tartışan CIA'in dış operasyonlardan sorumlu Harekat Başkan Yardımcısı Stephen Kappes'ın da istifasını verdiğini yazdı. Ancak Goss ve Beyaz Saray yetkililerinin ısrarı sonucu, Kappes'ın kararını gözden geçirmeyi kabul ettiği belirtildi. 
     The Washington Post, özellikle, Goss'un dışarıdan kurumun genel sekreterliğine getirdiği Patrick Murray'in, teşkilatta huzursuzluğa yol açtığı iddialarına yer verdi. 
     Gazeteye göre, emekliliğini isteyen McLaughlin, Murray'in kurumun üst düzey yöneticilerine kötü davrandığı ve bunun bir dizi istifaya yol açabileceği konusunda CIA Başkanı Goss'u uyardı. 
     CIA'deki huzursuzluk, kurumun 11 Eylül terörist saldırılarını önleyecek istihbaratı elde edemediği iddiaları üzerine son yıllarda artmış ve eski Başkan Bill Clinton döneminden beri teşkilatın başkanlığını yürüten George Tenet, temmuzda görevinden ayrılmıştı. Bush, bunun üzerine CIA başkanlığına, kendisine yakın isimlerden Cumhuriyetçi Florida milletvekili ve eski ajan Porter Goss'u atamış ve bu atama Senato'da kolaylıkla onaylanmıştı. 
     The Washington Post, Goss'un göreve başlamasının ardından yanında getirdiği yeni isimler ve özellikle Murray ile kurumdaki eskiler arasında yoğun gerginlik yaşandığını yazdı. 
     
</TEXT>
</DOC>
