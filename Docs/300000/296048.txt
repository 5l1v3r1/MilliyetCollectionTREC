<DOC>
<DOCNO> 296048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonyas13.html </URL>
<DATE> 2004/12/08/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Sinem Banna'nın ABD'de açtığı 'Otto-wo-man' sergisine büyük ilgi 
</HEADLINE>
<TEXT>

     Türk sanatçı Sinem Banna'nın ABD'nin Kaliforniya eyaletindeki San Mateo'da açtığı ''Otto-wo-man'' başlıklı kişisel sergisi sanatseverlerden büyük ilgi görüyor. 
     Banna'nın, Amerika ve Anadolu kültürlerinin sosyal ve duygusal desenlerini yansıtan son çalışmalarını bir araya getirdiği sergide 13 adet transforme edilmiş obje, 7 adet heykelleştirilmiş kitap, video enstelasyon, 41 adet kapı kilidi ve ışık, yazı, dijital fotoğraf gibi çeşitli katmanlardan oluşan kolaj çalışmaları yer alıyor. 
     ''Otto-wo-man'' 7 Ocak 2005'e kadar Knorr Galerisi'nde açık kalacak. 
     
     ANTİK İLE TEKNİĞİN BULUŞMASI 
     Banna'nın verdiği bilgiye göre, sergi, Türkiye'den ve ABD'nin batı bölgelerinden çocukların günlük yaşamından alınmış görüntüler içeren ''a la carte'' başlıklı video enstelasyonla başlıyor. 
     Enstelasyonun, antik çağlarda kadının sembolü olan ve yeniden doğuşu simgeleyen büyük bir mısır kazanının içine yerleştirilen bir monitörden izlendiğini belirten sanatçı, otantik bir obje olan kazanla teknolojiye ait bir obje olan televizyonu birleştirerek, Anadolu ve Amerikan kültürlerinin doğasını katmanlar halinde kavramsal bir boyuta taşıdığını ifade etti. 
     Sergide yer alan ''We Are The Remains of Our Sculptors - Biz Heykeltıraşlarımızın Kalıntılarıyız'' başlıklı bölümde ise rahleler üzerinde her biri farklı bir objeyle bütünleşmiş 7 kitap sergileniyor. 
     Okunamayacak şekilde karalanmış olan bu kitapların alışılagelmiş kitap kimliklerini yitirerek izleyicilere yazı aracılığıyla değil, görsel mesajla ulaşmayı hedeflediği belirtiliyor. 
     Banna, bu çalışmasında gelenek, dil, din ve ırk gibi kavramların arasındaki nüansları yok ederek, bütün insanların kültürel kimliklerin ötesinde sadece birer insan olduklarını vurgulamaya çalıştığını kaydetti. 
     
     ''SESSİZLİĞİN SESİ'' VE ''ŞİMDİ BANA ŞİFA'' 
     Sergide yer alan başka bir bölümde ise Mevlana Celaleddin-i Rumi'nin ''Sessizliğin Sesi'' başlıklı şiirinden esinlenilen yedi adet ışıklı torso yer alıyor. 
     Bu heykel kompozisyonunda Banna, içinde yaşadığı değişik kültürleri benimseyerek, o kültürlerin alışılagelmiş geleneklerini özümsemeye çalışmasına rağmen her insanda varolmaya devam eden ''öz benlik'' kavramının altını çizdiğini söyledi. 
     Işığın ''öz benlik'' kavramını en iyi ifade eden öğe olduğunu kaydeden Banna, ışığın aynı zamanda saflığı, lekesizliği ve sadeliği sembolize ettiğini ve sahiplenilmiş nosyonların, dogmaların ve doktrinlerin karanlığından çok uzak bir kavram olduğunu belirtti. 
     Sergide meraklıların ilgisine sunulan diğer bir bölüm ise ''Heal Me Now x 41 - Şimdi Bana Şifa x 41'' başlığını taşıyor. 
     Banna, bu bölümde Türk ve Amerikan kültürlerine ait batıl inançları sorguladığını, çalışmasında Türk kültüründe önemli bir mistik öneme sahip olan ''41'' sayısını yorumladığını ifade etti. 
     Bu bölümde, 41 adet kilidi, mesir macunu yapımında kullanılan yine 41 adet baharatla dekore eden sanatçının, mesir macunu baharatlarıyla dekore edilmiş olan her kilidin üzerinde ''heal me - bana şifa'' yazısı görülüyor. 
     Bu eseriyle 41 defa ''bana şifa'' diyen Banna, insanlığın sevgiye, iyiye ve güzele doğru yol alması için görsel bir iksir hazırladığını söyledi. 
     
     BANNA'NIN SANAT GEÇMİŞİ 
     1968 yılında İstanbul'da doğan Sinem Banna, 1989 yılında Mimar Sinan Üniversitesi Güzel Sanatlar Akademisi, Seramik ve Cam Bölümü'nü bitirdi. 
     1990 yılında Nice'de Villa Arson Akademisi'nde, daha sonra Paris'te çalışmalarına devam eden sanatçı, 1994 yılında San Francisco Art Institute'da Heykel Bölümü'nde lisans üstü eğitimini tamamladı. 
     Başta 1992 yılından bu yana yaşadığı San Francisco olmak üzere New York, New Mexico, Los Angeles ve İstanbul'da sergiler açan Banna'nın 1996 yılında Danimarka'da düzenlenen ''Brain and Mind'' yarışmasında birincilik ödülüne layık görülen ''Posticum'' adlı eseri Kopenhag ve Elsinore'da sergilendi. 
     2004 Atina Olimpiyatları'nda ''Öğlende Gölge'' adlı eseriyle Türkiye'yi temsil eden Banna, eserlerinde daha çok kültürel öğelere yer vermekle tanınıyor. 
     Kahve telvesi, çay bardakları gibi yaşamın içinden seçilmiş malzemeleri ışık ve sesle bütünleştirerek sanat severlerin ilgisine sunan sanatçı, insanın evrende varolan sonsuz ışığın kıvılcımları olduğuna inandığını ifade ediyor. 
     
</TEXT>
</DOC>
