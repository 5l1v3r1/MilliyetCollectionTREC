<DOC>
<DOCNO> 282089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/yazar/pulur.html </URL>
<DATE> 2004/10/21/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Cam kırmak, devleti soymak... 
</HEADLINE>
<TEXT>


HABERİ okuyunca aklımıza Yunus Emre geldi 
"Bir kez gönül yıktın ise 
Bu kıldığın namaz değil"der Yunus Emre... 
Yunus Emre'yi bize hatırlatan haber neydi 

MANİSA'da bir okulun camları kırılıyor, okul müdürü polise başvuruyor, polis en büyüğü 15 yaşında beş öğrenciyi yakalıyor, savcılığa veriyor, savcılık da dava açıyor. Dava nasıl sonuçlanacak bilinmez ama, çocuklar için bir yıldan yedi yıla hapis cezası isteniyormuş... 
Maşallah 

BU çocuklar, camları kırarak devlet malına zarar verdiler. Devleti soysalardı kimsenin gıkı bile çıkmaz, hatta madalya bile alırlardı. 
Bu çocuklar okulun camlarını nasıl kırmışlardır 
Taş atarak kırmışlardır. 
Top oynayarak kırmışlardır. 
Sapanla taş atarak kırmışlardır. 
Yani kazayla... 
Diyelim kazaen değil kasten kırmışlardır, camları nişan alarak kırmışlardır, bile bile kırmışlardır. 
Bunun cezası bu mudur 

BİR eğitimci ne yapar 
Çocukların analarını, babalarını çağırır, onlara durumu anlatır, "Cam paralarını ödeyin, çocuklarınıza söyleyin, bir daha da böyle şeyler yapmasınlar"der, olay kapatılır. 
Çocuklar da, bugün olmasa bile yarın, yıllar sonra, müdürün onları nasıl kolladığını hatırlar, kendisini hayırla yad ederler. 

HAYIR, öyle şey olur mu 
Atacaksın, kerataları içeri, bir daha, okul camı kırmanın ne demek olduğunu anlasınlar. 

MAŞALLAH 
Tam bir eğitimci yaklaşımı, çocuklar mahkum olacak, okul yaşamları bitecek, bunun adına da eğitim denilecek... 
Hayır, buna eğitim, denmez, eğitimin temelinde sevgi vardır, hoşgörü vardır, kulak çekmek, enseye bir şaplak atmak vardır, "Bir daha camları kırarsanız, görürsünüz gününüzü " diye korkutmak vardır. 

O beğenilmeyen 50 yıl öncesinde bile eğitimciler, öğretmenler çok daha anlayışlıydı, hoşgörülüydü, affediciydi... 
Okulun bahçesinde ya da avlusunda top oynarken, ya da sınıfta dalaşırken cam kırmayan ya da kırılmasına ortak olmayan var mıdır 
Hangimizi polis yakaladı, hangimizi savcı sorguladı, hangimiz için hapis cezası istemiyle dava açıldı. 
Bu mudur eğitimcilik 

NE diyor Yunus 
"Bir kez gönül yıktın ise 
Bu kıldığın namaz değil" 
Bu yaptığın eğitim mi 



</TEXT>
</DOC>
