<DOC>
<DOCNO> 261131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonsiy07.html </URL>
<DATE> 2004/08/06/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Gül ''Irak'ta güvenli ticaret için tedbirler bugün açıklanacak'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak'taki son gelişmeler çerçevesinde bölgede güvenli ticaretin sağlanması için alınacak tedbirlerin bugün açıklanacağını bildirdi. 
     Gül, Dışişleri Bakanlığı çıkışında gazetecilerin, Irak'ta iş yapan Türk firmalarının çalışanlarına yönelik saldırılarla, rehine eylemlerine ilişkin sorularını yanıtladı. 
     Irak'ın hassas bir bölge olduğunu ve güvenlik sorununun bulunduğunu kaydeden Gül, ''Ancak bir taraftan da büyük bir ekonomik çıkar söz konusu, bunu da en hassas şekilde götürmek için uğraşıyoruz'' dedi. 
     Bakanlıkta Irak'taki son gelişmelere yönelik günlerce toplantı yapıldığını hatırlatan Gül, güvenliğe ilişkin tedbirlerin bugün yazılı bir açıklamayla duyurulacağını belirtti. 
     Irak'ta kaçırılanlarla ilgili başından beri çalışmalar yapıldığını ifade eden Gül, Irak'ta öldürülen Murat Yüce'ye ilişkin şunları söyledi 
     ''Hunharca kaybettiğimiz bir vatandaşımız söz konusu. Bize daha önce bilgi verilmedi. Kaçıranlar tarafından bize açıklama yapılmadı. Herkes haberi ne yazık ki kendisi hunharca öldürülürken öğrendi. Ama ondan önce kaçırılanlar vardı. Onları kurtarmak için yoğun bir çalışma içindeydik. Takip ettiniz, onları kurtardık. Şu anda kurtarmak için uğraştığımız vatandaşlarımız var.'' Bu konularla ilgili çok detaylı, açık konuşmanın bölgedeki Türk vatandaşlarının hayatlarını tehlikeye atabileceğini belirten Gül, ''Bu çalışmaları normal bir devlet düzeni olmayan, normal polis, askeri gücü olmayan bir ülkede yapıyoruz. Eğer çok fazla açıklama yapmıyorsak, bu oradaki vatandaşlarımızın can güvenliğine verdiğimiz önemden dolayıdır'' dedi. 
     Yüce'nin cesedini bulmak için yoğun çaba içinde olduklarını belirten Gül, ''Herkes emin olsun cesedini bulup, ailesine teslim etmek için gerek oradaki, gerek buradaki görevlilerimiz yoğun bir çalışma içindedir'' diye konuştu. 
     Gül, ABD'nin güvenliğin sağlanmasında yeterli hassasiyeti göstermediği yönündeki eleştirilerin hatırlatılması üzerine, ''Doğrudur. Bu yönde de girişimlerimiz var. Güvenliği sağlamakta zaman zaman yetersiz kalıyorlar'' dedi. 
     
</TEXT>
</DOC>
