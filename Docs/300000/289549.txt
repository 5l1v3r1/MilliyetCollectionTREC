<DOC>
<DOCNO> 289549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonsiy01.html </URL>
<DATE> 2004/11/17/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
'Eşini döven personeli işten atacağız' 
</HEADLINE>
<TEXT>

     Özgür CEBE DİYARBAKIR, DHA 

DİYARBAKIR'ın Bismil İlçe Belediye Başkanı SHP'li Şükran Aydın, önümüzdeki yıl eşini döven erkek personelin iş akdinin feshedileceğine dair toplu sözleşme görüşmelerinde madde ekleyeceğini söyledi. 
     Diyarbakır'ın Kayapınar Belediyesi ile DİSK'e bağlı Genel İş Sendikası arasında geçen ay imzalanan toplu iş sözleşmesine kadına yönelik şiddeti engellemek için konulan ücrette yüzde 50'lik kesintiyi öngören madde bölgedeki diğer başkanlar için de emsal oluşturdu. 
     Diyarbakır'da kimliği belirsiz kişiler tarafından kaçırıldıktan sonra öldürülen kapatılan HEP'in İl Başkanı Vedat Aydın'ın eşi olan Bismil Belediye Başkanı Şükran Aydın, kadınlara yönelik şiddetten büyük rahatsızlık duyduğunu, bunu önlemek için büyük çaba harcadığını söyledi. Türkiye'nin her yerinde kadına yönelik şiddet görüldüğünü, Doğu ve Güneydoğu'da bu oranın daha yüksek olduğunu anlatan Başkan Şükran Aydın, bugüne kadar erkek personelin, eşlerine şiddet uyguladığına dair herhangi bir şikayet almadığını vurgulayarak şöyle dedi 
     "Yine de erkek personelin eşini dövme olasılığına karşılık bir dizi tedbir aldık. Bu yıl imzaladığımız sözleşmede sadece uyarı cezası konusunda sendika ile anlaştık. Ancak önümüzdeki yıl yenilenecek sözleşmede bunu ileriye götüreceğiz. Aile bireylerine şiddet uygulayan personelin ücretinin yarısını kesip, eşine vereceğiz. Ancak şiddetin boyutuna göre farklı tedbirler alacağız. Şiddetin devam etmesi halinde bu kez ücret kesintisi yerine personelin iş akdinin feshedilmesi yoluna bile gideceğiz. Ben de bir kadın olduğum için kadınlardan yana tavır alacağım. Çünkü bölgemizde en çok kadınlar ezilmektedir. Görevlilerimizle yaptığımız toplantıda da kadına yönelik şiddet uygulamanın ne kadar yanlış olduğunu anlatarak onları uyardım. Kayapınar Belediye Başkanı Zülküf Karatekin'in bir süre önce yürürlüğe koyduğu maddeyi hatırlattım, bunun için bizim de hazırlık yaptığımızı, önümüzdeki toplu sözleşmeye bu konuda benzer madde koyacağımızı anlattım. Erkek personelden eşlerin yanı sıra çocuklarına da şiddet uygulamaması gerektiğini vurguladım.'' 
     
</TEXT>
</DOC>
