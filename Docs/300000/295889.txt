<DOC>
<DOCNO> 295889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/soneko48.html </URL>
<DATE> 2004/12/08/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
ATO Başkanı Aygün AB ile ipler kopacak... 
</HEADLINE>
<TEXT>

     Ankara Ticaret Odası ATO Başkanı Sinan Aygün, ''AB ile iplerin kopacağını, çünkü Türkiye'nin öne sürülen şartları kabul etmesinin mümkün olmadığını'' söyledi. 
     Aygün, Gazi Üniversitesi'nde düzenlenen ''AB ve Türkiye Ekonomisi'' konulu konferansta yaptığı konuşmada, AB yolunda büyük bir tezgah bulunduğunu iddia ederken, ''öyle bir tezgah ve düzen var ki Fransa vuruyor, Almanya sırtımızı sıvazlıyor, İtalya tekme atıyor, Yunanistan bizi savunuyor'' dedi. 
     AB ile müzakere etmenin mümkün olmadığını savunan Aygün, AB yolunu ise ''sonu olmayan bir yol ve macera'' olarak niteledi. 
     AB'nin Kıbrıs, Ermeni sorunu, sözde Kürt sorunu gibi bir çok konuda dayatma yaptığını ve yapmaya devam edeceğini de öne süren Aygün, şöyle devam etti 
     ''Bunun sonunun olması da mümkün değil. Türkiye ile oynamaktan başka bir şey değil. Gümrük birliği ile beraber bunun faturası çok ağır oldu. Ama 17 Aralık, Türkiye için en mutlu günlerden biri olacak. Çünkü gerçek yüzleri ortaya çıkacak. AB ile ipler kopacak, Türkiye'nin bu şartları kabul etmesi mümkün değil.'' Aygün, Gümrük Birliği konusuna değinirken de, gümrük birliğine girmeden Türkiye'nin borcunun 80 milyar dolar olduğunu, girdikten sonra ise borcun hızla artarak 300 milyar doları bulduğunu söyledi. 
     Aygün, 33 milyar dolarlık dış ticaret açığının, 25 milyar dolarının gümrük birliği nedeniyle oluştuğunu savunurken, Türkiye dışında hiç bir AB ülkesinin adaylık sürecinde gümrük birliğine girmediğini kaydetti. 
     
</TEXT>
</DOC>
