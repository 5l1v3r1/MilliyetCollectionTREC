<DOC>
<DOCNO> 297806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun10.html </URL>
<DATE> 2004/12/15/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Afganistan'da kaçırılan Türk mühendis öldürüldü 
</HEADLINE>
<TEXT>

     Afganistan'ın doğusundaki Kunar'da kaçırılan Türk mühendis Eyüp Örel'in öldürüldüğü, 2 Afgan'ın ise serbest bırakıldığı bildirildi. 
     İçişleri Bakanlığı sözcüsü Lütfullah Maşal, kaçırılan mühendisin cesedinin kurtarma operasyonuna katılan güvenlik güçlerince bulunduğunu açıkladı. 
     Kunar polis şefi Mateullha Sofie de mühendisin çeşitli yerlerinden vurulmuş olduğunu söyledi. 
     Bu arada, mühendisle birlikte kaçırılan 2 Afgan'ın serbest bırakıldığı bildirildi. 
     İçişleri Bakanlığı terörle mücadele bölümü başkanı Cemil Cumbeş, Afganların muhtemelen, askerler ve polis tarafından başlatılan büyük kurtarma operasyonunun baskısı altında salıverildiklerini söyledi. 
     Salıverilen Afganların sağlık durumlarının iyi olduğu belirtildi. 
     Afganlar, asker üniforması giyen 12 silahlı adamın dün öğleden sonra otobüslerini durdurarak, kendilerini kaçırdığını anlattılar. 
     Cumbeş, bu kişilerin daha sonra yollarının üzerinde polisle çatıştıklarını ve bir polisi yaraladıklarını söyledi. 
     Yetkililer, kaçıranların Taliban militanları ya da aşırı dinci başka bir grup olabileceğini belirtmişlerdi. 
     Türkiye'nin Kabil Büyükelçisi Bülent Tulun, öldürülen mühendisin adının Eyüp Örel olduğunu açıklamıştı. 
     
</TEXT>
</DOC>
