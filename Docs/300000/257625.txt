<DOC>
<DOCNO> 257625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/soneko35.html </URL>
<DATE> 2004/07/23/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Güler 20 ayda her ailenin cebinde 450 milyon lira bıraktık... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, 20 aydan bu yana elektriğe zam yapmadıklarını belirterek, ''Bu nedenledir ki her ailenin cebinde 450 milyon lira bıraktık'' dedi. 
     Ordu'nun Ünye İlçesi'nde düzenlenen Uluslararası Kültür ve Sanat Festivali kapsamındaki ''3. Ünye Kurultayı''na katılan Bakan Güler, çalışmaları hakkında bilgi verdi. 
     Bakanlığıyla ilgili değerlendirmelerde bulunan Güler, elektriğe 20 aydan bu yana zam yapılmadığını söyledi. 
     ''Hatta indirim yaptık'' diyen Güler, ''Bu nedenledir ki her ailenin cebinde 450 milyon lira bıraktık. Eğer bu olmasaydı bu süre içinde elektrik için vatandaştan 450 milyon lira fazla para çıkacaktı'' diye konuştu. 
     Kömür rezervlerinin iyi değerlendirildiğini belirten Güler, geçen yıl yardıma muhtaç ailelere 800 bin ton dolayında kömür dağıtıldığını bildirdi. 
     Bu yıl rakamın 1.2 milyon tona çıkarılacağını kaydeden Güler, ''Kömür rezervleri şimdiye kadar vardı, bugün de var. Ama biz bunları iyi değerlendirip, vatandaşın lehine değerlendirip sonuçta da vatandaşın bir ihtiyacını bu şekilde karşılıyoruz''dedi. 
     Ordu'ya yapılması planlanan yatırımlar konusunda da bilgi veren Güler, doğalgazla ilgili çalışmaların devam ettiğini, demiryolu konusunda ise bir etüt proje hazırlandığını bildirdi. 
     Daha sonra, festival kapsamındaki etkinliklere katılan Güler, Ünye'deki temaslarının ardından Ordu'ya hareket edecek. 
     
</TEXT>
</DOC>
