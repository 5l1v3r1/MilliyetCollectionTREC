<DOC>
<DOCNO> 268417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun51.html </URL>
<DATE> 2004/09/02/ </DATE>
<TIME> 19.11 </TIME>
<AUTHOR>  </AUTHOR>
<HEADLINE>
Denktaş "Güzelyurt'taki olayların sükunet içinde geçmesi takdire şayan" 
</HEADLINE>
<TEXT>

     KKTC Cumhurbaşkanı Rauf Denktaş, Güzelyurt'taki olayların sükunet içinde geçmesinin ''takdire şayan'' olduğunu söyledi. Denktaş, ''Hükümetin almak mecburiyetinde kalmış olduğu emniyet tedbirleri Rumların bu tür ziyaretlerinin henüz halkımız tarafından hazmedilemeyeceğini ve siyasi açıdan problem yaratabileceğini göstermiştir'' dedi. 
     Rumların dün ve bugün Güzelyurt'taki Ay Mamas Kilisesi'nde düzenlediği ayini değerlendiren Denktaş, ''Rumların Güzelyurt'a ve kiliseye gelişlerinin salt dini vecibe için değil, Kıbrıs'ın tümü üzerindeki haklarının varlığını göstermeye yönelik siyasi bir gösteri olarak planlandığına'' işaret etti. Denktaş, ''bu gerçeğin, Rum gazetelerinde yapılan yayımlarla gizlenemeyecek şekilde aşikar olduğunu'' kaydetti. 
     ''Kıbrıs Türk halkının bu ziyareti protesto babında şehitlerine mevlit okutarak vermiş olduğu vakur cevabın da yerinde olduğunu'' ifade eden Denktaş, ''Rumların Kıbrıs'ın tümüne sahip çıkma girişimleri göze batacak şekilde devam ederken, Kıbrıs Türk tarafının milli reaksiyonunu göstermemesinin beklenemeyeceğini'' söyledi. 
     Denktaş, ''Dolayısıyla Rumların 'Güzelyurt bizimdir ve döneceğiz' gösterisi karşısında 'Güzelyurt dahil Kuzey'de biz varız ve var olacağız' diyen halkımızın iradesi ortaya kondu'' diye konuştu. 
     
     ''ANNAN PLANI PEYDER PEY UYGULANAMAZ'' 
     ''Güzelyurt'a yapılacak yoldan vazgeçildiğinin ve şehit çocukları arsalarıyla ilgili olarak bir yer değişikliği söz konusu olduğunun açıklandığını'' belirten Denktaş, Annan Planı'nda gösterilen yerlerden kimsenin vazgeçmediğini ifade etti. Denktaş, Annan Planı'nın ''öldüğünü, yok olduğunu'' yineleyerek, ''bu planı peyder pey uygulama eyleminin kesinlikle kabul edilemeyeceğini'' vurguladı. 
     Denktaş, ''kendi içeriği itibarıyla, hükümsüzlüğü ve geçersizliği de oylanmış Annan Planı'nı gündeme getirmenin hata olduğunu'' belirterek, şöyle devam etti 
     ''Referandumdan sonra karşılaştığımız manzara, gayet sarihtir. 'Evet' oylarımızı, 'devletten ve egemenlikten vazgeçtik ve yegane emelimiz Rumlarla birleşerek Avrupa Birliği'ni girmektir' şeklinde yorumlayanların karşısında, devletimizi ve egemenliğimizi büyük bir duyarlılıkla savunmak seferberliğine herkes katılmalıdır. Aksi takdirde, kan ve can pahasına kurtardığımız ve koruduğumuz egemen eşitlik haklarımız, 'hayır' oylarıyla cezalandırılacağı söylenen Rumlara hibe edilmiş olacaktır. Girit felaketini yaşayacağız. Artık herkes kendine gelmeli, devleti savunmamın kutsal bir görev olduğunun bilinci içinde hareket etmelidir.'' Denktaş, ''hiçbir şikayet ve eksikliğin, hiç kimseye devleti ölesiye savunmama hak ve yetkisini veremeyeceğini'' belirterek, ''egemenliğini, devletini savunmayan kişilerin Rum'un kulu-kölesi olmayı kabul etmiş olacaklarını'' söyledi. Denktaş, bunu kabul edenleri kölelikten artık kimsenin kurtaramayacağını ifade etti. 
     
     ''YURDUMUZDA BARIŞI TÜRK ASKERİ SAĞLIYOR'' 
     Atatürk'ün Türk ulusuna gösterdiği yolun ''Yurtta Sulh Dünyada Sulh'' olduğuna işaret eden Denktaş, ''Yurdumuza baktığımda barışı Türk askerinin temin ettiğini görüyor ve Allah'ıma şükrediyorum. Türk askeri bir gitse başımıza gelecekleri biliyorum'' dedi. 
     Cumhurbaşkanı Rauf Denktaş, ''Kıbrıs'ta barışın, Rum'un istediği barışın eskiye dönüş olduğunu bilerek, devlete sahip çıkmakla mümkün olduğunu'' ifade ederek, şöyle devam etti 
     ''Dünyada Barış Günü'nü kutlayanlar, dünya barışına ve insan haklarına vaki tecavüzleri, Kıbrıs'ta Türk halkına yapılan haksızlıkları kınamadan, böyle bir günde gösteri düzenlemelerini bir nevi iki yüzlülük addediyorum.'' 
     
</TEXT>
</DOC>
