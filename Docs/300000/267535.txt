<DOC>
<DOCNO> 267535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sondun19.html </URL>
<DATE> 2004/08/30/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Fransız gazetecilerin Irak'ta kaçırılmasına tepkiler çığ gibi... 
</HEADLINE>
<TEXT>

     Fransız gazeteciler Georges Malbrunot ve Christian Chesnot'nun, Fransa'daki devlet okullarında dini simgeleri yasaklayan kanunun bu akşama kadar feshedilmesini isteyen dinci bir grup tarafından Irak'ta kaçırılmalarına tepkiler gelmeye devam ediyor. 
     Fransa'daki Arap Büyükelçiler Konseyi, Paris ile tam dayanışma içinde olduğunu belirtti ve gazetecilerin kaçırılmasını şiddetle kınadığını açıkladı. 
     Konsey adına açıklama yapan, Fransa'daki Arap büyükelçilerinin duayeni Cezayir Büyükelçisi Muhammed Ghualmi, bu sıkıntılı zamanında Arap ülkelerinin Fransa'nın yanında olduklarını ve gazetecilerin koşulsuz olarak serbest bırakılmasını sağlamak amacıyla Fransız hükümetinin girişimlerine destek olmak için her türlü gayretin sarfedileceğini bildirdi. 
     Arap Birliği Genel Sekreteri Amr Musa da, gazetecilerin serbest bırakılması çağrısında bulundu. 
     Mısır'ın başkenti Kahire'de Fransa Dışişleri Bakanı Michel Barnier ile görüştükten sonra basına açıklamalarda bulunan Musa, bu olayın en kısa sürede çözülmesi için herkese çağrıda bulunduğunu söyledi. 
     
     MUHALEFETTEN HÜKÜMETE DESTEK 
     Fransa'da muhalefet, gazetecilerin serbest bırakılmasını sağlamaya yönelik hükümetin girişimlerine destek verdiğini açıkladı. 
     Başbakan Jean-Pierre Raffarin ile toplantı yaptıklarını belirten Sosyalist Parti Birinci Sekreteri François Hollande, ''Bu toplantıda birlik irademizi ortaya koyduk. Gazetecilerle onları kaçıranlar bilsinler ki, bütün Fransa Cumhuriyeti ve bütün temsilcileri birlik oldu'' dedi. 
     Fransız Demokrasi Birliği Başkanı François Bayrou da, ''herkesin yerini bilmesi gerektiğini'' söyledi ve Fransa'nın cumhuriyet değerleri etrafında kenetlendiğini kaydetti. 
     Bütün siyasi liderler, gazetecilerin acı içindeki aileleriyle de dayanışma içinde oldukları mesajını verdi. 
     Bu arada, ilk toplantısını bugün Lübnan'ın başkenti Beyrut'ta yapan Iraklı muhalifler de, Fransız gazetecilerin serbest bırakılması için çağrıda bulundu. 
     Irak'taki geçici hükümete muhalif 300 kadar kişiyi kapsayan oluşumun genel sekreteri Abel Emir Rakabi, gazetecilerin serbest bırakılması çağrısında bulundu ve ellerinden gelen gayreti sarfetmeye hazır olduklarını açıkladı. 
     
     ALLAVİ 
     Irak'ın geçici Başbakanı Ayad Allavi de, rehine krizinin, Fransa'nın pasif Irak politikasıyla teröristlerden kaçamayacağını gösterdiğini savundu ve terörizmle savaşın küresel çapta olmasını istedi. 
     Allavi, Fransız Le Monde gazetesine verdiğ demeçte, Fransa'nın Irak politikasının, kendisinin teröristler tarafından hedef alınmasını engellemeyeceğini söyledi. 
     Fransa'nın İtalya, İspanya ya da Mısır'dan daha korunaklı olamayacağını ifade eden Allavi, savunmada kalmaya karar veren hükümetlerin teröristlerin yeni hedefi olacağını savundu. Allavi, ''Çatışmadan kaçınmak bir yanıt değildir'' dedi. 
     
</TEXT>
</DOC>
