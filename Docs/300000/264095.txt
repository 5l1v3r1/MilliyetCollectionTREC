<DOC>
<DOCNO> 264095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/soneko19.html </URL>
<DATE> 2004/08/17/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Atina Olimpiyatları'na Karaman bisküvisi... 
</HEADLINE>
<TEXT>

     Bisküvi üretiminin merkezi olarak bilinen Karaman'dan Atina'da düzenlenen 28. Yaz Olimpiyat Oyunları'na katılan sporculara ikram edilmek üzere bir TIR dolusu bisküvi gitti. 
     Alınan bilgiye göre, irili ufaklı 20'nin üzerinde bisküvi fabrikasının bulunduğu Karaman, Türkiye bisküvi üretiminin yüzde 50'sinden fazlasını karşılıyor. 
     Bu özelliği nedeniyle Türkiye'nin ''Bisküvi Üretim Merkezi'' olarak nitelendirilen Karaman, dünyanın çok sayıda ülkesine milyonlarca dolarlık bisküvi ihraç ediyor. Son yıllarda sektöre giren dev markalar da bisküvi üretimi için Karaman'ı tercih etti. 
     Yurt içinden sonra ABD'den İngiltere'ye, İtalya'dan Afrika ülkelerine kadar birçok coğrafyada adını duyuran Karaman bisküvisi, Yunanistan'ın Atina kentinde düzenlenen 28. Yaz Olimpiyat Oyunları'nda da adından söz ettirecek. 
     Gençlik ve Spor Genel Müdürlüğü Spor Faaliyetleri Daire Başkanlığı ile Karaman Gençlik ve Spor İl Müdürlüğü tarafından ortak yürütülen bir organizasyonla Atina'ya bir TIR dolusu, 130 koli bisküvi gönderildi. 
     Gönderilen bisküvilerin Türk sporcularının yanı sıra dünyanın çeşitli ülkelerinden olimpiyatlara katılan sporculara ikram edileceğini belirten yetkililer, ''Türk bisküvisinin burada tanıtımı yapılmış oluyor. Bu uygulamanın olumlu sonuçlar getireceğine inanıyoruz'' dedi. 
     
     ''KARAMAN BİSKÜVİSİ İÇİN PRESTİJ OLUR'' 

     Bifa Bisküvi ve Gıda Sanayi A.Ş Genel Müdür Yardımcısı Celalettin Kaya, kendilerine Olimpiyat Oyunları'na bisküvi gönderilmesi konusunda teklif geldiğinde diğer firmalar gibi hiç düşünmeden olumlu yanıt verdiklerini söyledi. 
     Bu tür organizasyonlarda yer almanın, bisküvisi ile ünlü Karaman'a faydalı olacağını ifade eden Kaya, ''Olimpiyat Oyunları gibi oldukça büyük bir organizasyonun düzenlendiği Atina'da sporcular, Karaman bisküvisi yiyecek. Bu çok gurur verici bir durum'' dedi. 
     Dünya ülkelerinin zaten Karaman bisküvisini yakından tanıdığını dile getiren Kaya, ''Bunun için Atina'da sporculara bisküvi ikram edilmesinin reklam açısından bir getirisi olmaz, ancak olimpiyatlarda Karaman bisküvisinin yer alması reklamdan önce prestij kazandırır'' diye konuştu. 
     
</TEXT>
</DOC>
