<DOC>
<DOCNO> 263772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sondun24.html </URL>
<DATE> 2004/08/16/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
"KKTC bağımsızlaşırsa, birleşme için çözüm arama isteğini kaybeder" 
</HEADLINE>
<TEXT>

     Kıbrıs Rum kesimi lideri Tassos Papadopulos, ''KKTC'nin bağımsız bir statüye kavuşması durumunda yeniden birleşme için çözüm arama isteğini kaybedeceğini'' ileri sürdü. 
     Papadopulos, Alman Focus dergisine yaptığı açıklamada, ''Kıbrıslı Türkleri tabii ki maddi açıdan desteklemek istiyoruz. Ancak adanın kuzeyi bağımsız bir statüye kavuşursa yeniden birleşme için çözüm arama isteğini kaybeder'' dedi. 
     Papadopulos, Türk kesimine neden güven duymadığı sorusuna karşılık da ''Burada söz konusu olan güvensizlik değil, ancak güvencelere ihtiyacımız var. Annan planına göre elde edeceğimiz her şey, karşı tarafın iyi niyetine dayalı olacaktı. En azından şimdilik Türk kesiminin iyi niyetinden şüphe etmiyorum'' diye konuştu. 
     Annan planının ''ölüp ölmediği'' sorusunu da Papadopulos, ''Planı gömmek istemiyoruz. Tecrübelerime dayanarak bu tür planların yeniden ortaya çıkacağını söyleyebilirim. Bizim istediğimiz yeni bir girişim'' şeklinde cevapladı. 
     Rumların Annan planıyla ilgili referandumda yanlış karar verdiklerini düşünmenin adil olmayacağını savunan Papadopulos, ''Rumların yanlış karar verdiğini ve benim yüzümden yanlış yönlendirildiklerini iddia etmek adil olmayacaktır. Ben sadece planı neden kabul edemeyeceğimin gerekçelerini söyledim'' dedi. 
     ''Türk askerlerinin adada bulunmalarından dolayı çok endişeli olduklarını'' da kaydeden Papadopulos, ''Adada 6 bin ya da 600 Türk askerinin bulunması önemli değil. Önemli olan Türkiye'nin kendinde, adada asker bulundurma hakkını görmesi. Türkiye bize 40 mil uzaklıkta ve savaş uçakları 3 dakika içinde bize ulaşabiliyor'' diye konuştu. 
     
</TEXT>
</DOC>
