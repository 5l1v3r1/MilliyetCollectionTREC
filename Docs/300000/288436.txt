<DOC>
<DOCNO> 288436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sonyas05.html </URL>
<DATE> 2004/11/12/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Jennifer Lopez'in çocuk özlemi... 
</HEADLINE>
<TEXT>

     Şarkıcı Marc Anthony ile Temmuz ayında hayatını birleştiren Jennifer Lopez, çocuk özlemiyle yanıp tutuştuğunu itiraf etti. 
     Internetteki ''imdb'' sitesinin haberine göre, kendisi gibi Latin asıllı olan Anthony ile evlenen Lopez, artık bir aile olmanın zamanının geldiğini düşündüklerini söyledi. 
     Eskiden beri geniş bir aile olmanın hayalini kurduğunu dile getiren Lopez, ''Çocuk özlemiyle yanıp tutuşuyorum. Yıllardır kendimi işime, müziğime verdim. İşlerimin yoğunluğu nedeniyle çocuk sahibi olamadım'' dedi. 
     Ancak çocuk sahibi olmanın şu anda birinci önceliği olduğunu vurgulayan 34 yaşındaki güzel yıldız, ''Artık eşime ve kendime daha fazla zaman ayıracağım. Umarım, yakın zamanda da çocuk sahibi oluruz. Artık beklemeye sabrım kalmadı'' açıklamasında bulundu. 
     Nişanlısı ünlü oyuncu Ben Affleck'ten Şubat ayında ayrılan Lopez, daha önce garson Ojani Noa ve dansçısı Cris Judd ile kısa süren iki evlilik yapmıştı. 
     Latin müziğindeki başarısıyla tanınan Marc Anthony ise Lopez ile evlenmeden kısa bir süre önce kainat güzeli Dayanara Torres'ten boşanmıştı. Anthony'nin daha önceki beraberliğinden bir kızı ile Torres'ten iki oğlu var. 
     
</TEXT>
</DOC>
