<DOC>
<DOCNO> 287099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/soneko22.html </URL>
<DATE> 2004/11/08/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İstanbul'da esnafa YTL dersi verilecek... 
</HEADLINE>
<TEXT>

     İstanbul Ticaret Odası İTO , İstanbul esnafına Yeni Türk Lirası YTL konusunda eğitim verecek, dolandırıcılık olaylarına karşı uyarılarda bulunacak. 
     335 bin üyesi bulunan İTO, Oda uzmanları ve akademisyenlerden oluşan 15 kişilik bir ekiple Kadıköy, Bakırköy ve Şişli ilçelerinde esnafa yönelik eğitim seminerleri düzenleyecek, ayrıca televizyon ve radyo programlarıyla kamuoyunu YTL'nin özellikleri ve kullanımı konusunda aydınlatacak. 
     İTO Yönetim Kurulu Başkanı Mehmet Yıldırım, Kadıköy, Bakırköy ve Şişli'deki esnafı sinema, spor salonu gibi mekanlarda toplayarak YTL konusunda bilinçlendirmeyi düşündüklerini, gelecek talebe göre eğitim çalışmasının 2-3 gün sürebileceğini belirtti. 
     YTL tanıtım çalışmaları için bugüne kadar 250 milyar lira civarında harcama yaptıklarını bildiren Yıldırım, ''İş dünyasını YTL'ye geçişe hazırlıyoruz. Esnafta YTL konusunda henüz fazla bilinç yok. Herkesin bu toplantılara geleceğini varsaymıyoruz, ama bilen bilmeyene anlatacak, 1000 kişi 10 bin kişiye ulaşacak, katlanarak yayılacak'' diye konuştu. 
     40-50 bin tane broşür ve afiş bastıracaklarını, bunlarda Türk Lirası'nın YTL karşılığının yer alacağını anlatan Yıldırım, İstanbul tüccarından da bu afişleri dükkanında görülür bir yere asmasını isteyeceklerini ifade etti. Yıldırım, ''Vatandaş alışveriş yaptığı markette, lokantada verdiği paranın YTL karşılığını görecek. Dürüst tüccar bunu asacak'' dedi. 
     Yıldırım, YTL kullanılmasıyla ortaya çıkabilecek dolandırıcılık olaylarına karşı da esnafı uyararak, şunları söyledi 
     ''Şu anda piyasada vadeli çekler, senetler var. Ocak ayında da yenileri verilecek. Orada bazı kötü niyetler olabilir. Tüccarlara, kamuoyuna bunu anlatmaya çalışacağız. Muhakkak borç senetlerinde ve ikili sözleşmelerde Yeni Türk Lirası kelimesini kullanmaları ve düzenleme tarihini belirtmeleri lazım. Eğer, sözleşmeler, yazılı kağıtlar, çekler böyle verilmezse karşımıza büyük adli sorunlar çıkar. Vatandaşımızın zarar görmemek, dolandırıcılığa meydan vermemek için tarih ve kullanacakları ibareler çok önemli.'' 
     
     PSİKOLOJİK FAKİRLEŞME 
     Yıldırım, YTL geçiş sırasında fiyatların yukarı yuvarlatılacağını ve bunun pahalılık getireceğini savunarak, şunları kaydetti 
     ''Ufak çocukken bile kimse kendisine doğru misket yuvarlatmaz, hep karşıya doğru yuvarlatır. Yuvarlamayı da yine öne doğru, yani kara yapacaksın. Onun için halka bir pahalılık getirecek. Bu enflasyonda bir oynama yapacak, bir yükseliş gözükecek. 
     Bütün Avrupa birimi paraları euroya geçişte bu yuvarlamada önemli bir pahalılık yaşattı. O pahalılıkta bir daha geri dönüş olmuyor. Birkaç ay sonra halkta alışkanlık haline geliyor. Ama ilk aylarda bu enflasyon olarak rakamlara yansıyor. 
     Ben, madeni parayı 5 yıldır cebime koymadım. Biz, 300 bin, 500 bin liranın hesabını yapmadık. Şimdi yuvarlamada da yapmayacaksın. Onu 1 liraya çıkaracak. O zaman bu ister istemez vatandaşın cebinden çıkacak. Ben yuvarlamayı olağan karşılıyorum.'' Enflasyonun tek haneli rakamlara inmesine karşın, halkın alım gücünün o rahatlıkla olmadığını belirten Yıldırım, ''Yeni paranın da kullanımında halk o kadar rahat etmeyecek. Psikolojik olarak ortaya bir fakirleşme çıkmış olacak. Maaşlar küçülecek, rakamlar küçülecek. Yuvarlamalardan çıkan pahalılık da halkı büyük ölçüde etkileyecek. Alım gücünde kötüleşme olacak'' görüşlerini dile getirdi. 
     
</TEXT>
</DOC>
