<DOC>
<DOCNO> 298898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/soneko05.html </URL>
<DATE> 2004/12/19/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
DPT TEFE'de yıl sonu hedefi aşılabilir... 
</HEADLINE>
<TEXT>

     Devlet Planlama Teşkilatı DPT , Tüketici Fiyatları Endeksi'ndeki TÜFE gelişmelerin yıl sonu hedefi doğrultusunda olduğunu belirtirken, Toptan Eşya Fiyatları Endeksi'nde TEFE ise yıl sonu hedefinin aşılabileceği uyarısında bulundu. 
     DPT'nin aylık ''Ekonomik Gelişmeler'' raporundaki değerlendirmeye göre, Kasım'da fiyat artışları TEFE'de beklentilerin yarısı düzeyinde, TÜFE'de ise piyasa beklentileri seviyesinde gerçekleşti. 
     Kasım ayında TEFE artış hızı yüzde 0.75, TÜFE artış hızı ise yüzde 1.54 olarak açıklanmıştı. Yıllık fiyat artış hızı ise TEFE'de yüzde 14.4, TÜFE'de ise yüzde 9.79 olmuştu. 
     Rapora göre, TÜFE'deki gelişmeler yıl sonu hedefi doğrultusunda görülürken, TEFE'de ise yıl sonu hedefi aşılabilecek. 
     TEFE'de Kasım ayı artış hızının tahminler seviyesinde gerçekleşmesinin nedeni, tarım ürünleri fiyatları artış hızındaki önemli yavaşlama ve özel imalat sanayi fiyatlarındaki sınırlı artış olarak gösterildi. 
     
     ÇEKİRDEK ENFLASYON 
     Çekirdek enflasyon Kasım ayında yüzde 0.2 olarak açıklanırken, çekirdek enflasyon artış hızında gerileme olduğu, bu gelişmenin önümüzdeki dönemde enflasyondaki hedeflere ulaşılması yolunda Ekim ayındaki olumsuz görünümü silmesi açısından olumlu bulunduğu vurgulandı. 
     
     TÜFE 
     Rapora göre, TÜFE aylık artış hızı beklentiler seviyesinde yüzde 1,54 olarak gerçekleşti. TÜFE'de yıl sonu hedefine ulaşılabileceği değerlendirilirken, gıda, giyim ve ulaştırma alt sektörlerindeki fiyat artışları endeks ortalamasını aştı. 
     
     HİZMETTE FİYAT KATILIĞI SÜRÜYOR 
     Rapora göre, hizmetler sektörlerinde ise fiyat katılığı sürüyor. Kasım'da da konut sektöründe yüzde 1.2 kirada yüzde 1.4 oranında fiyat artışı kaydedildi. 
     Kira aylık artış hızları yıl başından beri yıllık enflasyon hedef ve beklentileri dışında hareket ederken, 10 aylık fiyat artışları kirada yüzde 19.7, sağlıkta yüzde 8.6, ulaştırmada yüzde 16.5, eğitimde ise yüzde 13 olarak gerçekleşti. 
     Raporda, hizmetler sektöründe fiyat hareketlerinin beklentilerin dışında seyretmesinin geleceğe dönük enflasyon performansını olumsuz yönde etkileyecek bir gelişme olduğu vurgulandı. 
     
</TEXT>
</DOC>
