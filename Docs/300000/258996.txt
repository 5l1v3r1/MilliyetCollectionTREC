<DOC>
<DOCNO> 258996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/soneko06.html </URL>
<DATE> 2004/07/29/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Türk mücevheratı New York'ta görücüye çıktı... 
</HEADLINE>
<TEXT>

     Bülent Keneş 

New York'ta görücüye çıkan Türk mücevheratı, büyük ilgi gördü. 
     New York'taki Javits Center'da açılan ve dört gün süren fuara katılan 40 civarındaki Türk firması, altın ve değerli taşlardan oluşan koleksiyonlarını meraklısının ve sektörün önde gelen alıcıların beğenisine sundu. 
     Her yıl Şubat ve Temmuz aylarında Javits Center'da düzenlenen ''JA New York Show''a bin 750 firmanın katıldığı kaydedildi. 
     New York'taki mücevherat fuarının, Las Vegas'ta düzenlenen fuarın ardından bu alanda ABD'nin en büyük ikinci fuarı olduğu ifade edildi. 
     Fuara katılan Türk firmalarının 28'i ürünlerini Türk ulusal pavyonunda sergilerken, geri kalan Türk firmalarının farklı pavyonlarda yer aldığı gözlendi. 
     Bu yılki fuarın geçen yıllara göre Türk firmaları açısından biraz sönük geçtiği kaydedilirken, bunda özellikle her yıl fuar organizasyonunu yapan ve bazı yan etkinliklerle fuara gelenlerin ilgisini Türk pavyonuna toplamayı başaran İstanbul Maden ve Metal İhracatçıları Birliği'nin İMMİB bu yıl organizasyon işini yüklenmeyerek özel bir şirkete bırakmasının etkisi olduğu belirtiliyor. 
     Fuara her yıl katılan Moda mücevherat üretim firmasının başkanı ve İstanbul Ticaret Odası Kuyumculuk ve Mücevhercilik Komitesi Başkanı Erhan Hoşhanlı, ''Bu fuarların faydalı olduğuna inanıyoruz. Bütün firmaların da katılmasını tavsiye ediyoruz,'' dedi. 
     Hoşhanlı, İMMİB'nin fuar organizasyonunda yer almamasını ise eleştirdi. 
     ABD'yi dünyanın en büyük mücevherat pazarı olarak niteleyen Hoşhanlı, ''Üretimde çok ileri olmasa da dünya mücevherat üretiminin yüzde 35'ini ABD tüketiyor. Türkiye ise mücevherat ihracatında İtalya'nın hemen arkasında ikinci sırada yer alıyor. Bu açıdan, tüketimin yüksek olduğu bu pazarla üretimin yüksek olduğu Türk firmalarını buluşturmak gerekiyor. Türkiye'nin 887 milyon dolarlık toplam kuyum ihracatının yaklaşık 500 milyon dolarlık kısmını gerçekleştirdiğimiz ABD'ye yönelik bu ihracatımızı daha da artırmamız mümkün. Bu konuda sadece dünyanın bir numarası olan İtalya ile rekabet ediyoruz'' diye konuştu. 
     Türkiye'de ihracat işlemlerinin daha da kolaylaştırılması ve ihracat kredilerinin ucuzlatılması gerektiğini söyleyen Hoşhanlı, Türkiye'nin bu alanda milli düzeyde organize ettiği bir fuarının bulunmamasından şikayet etti. 
     Hoşhanlı, bu tür fuar organizasyonlarında kuyumculuk meslek odaları ve ticaret odalarının da görev alması gerektiğini kaydetti. 
     Türkiye'deki her firmanın hayalinin ABD ile iş yapmak olduğunu ifade eden Zen firmasının New York Bürosu Müdürü Ali Kemal Küçükselim ise ABD ile iş yapmak açısından bu tür fuarların çok önemli olduğunu söyledi. 
     Bu fuara ciddi alıcı durumunda çok büyük firmaların katıldığını belirten Küçükselim, bu tür fuarların iş bağlantıları için önemli birer buluşma noktası olduğunu kaydetti. 
     Türk mücevherat ürünleri arasında en çok satanların altın tasarımları olduğuna işaret eden Küçükselim, daha ağır ve pahalı tasarımlarda ise Türk ürünlerinin İtalyan tasarımlarının gerisinde kaldığını ifade etti. 
     Son yedi yılda hem New York'taki, hem de Las Vegas'taki fuarlara 28 kez katıldıklarını söyleyen İstanbul Jewelry Design Müdürü Ümid İnal da Türkiye'nin bu alanda rekabet ettiği ülkelerin başında İtalya geldiğini, kalite bakımından Türkiye'nin İtalya'yı geçtiğini, ancak tasarım açısından hala geride olduğunu belirtti. 
     İnal, ihracatın önündeki prosedürler belli oranda azaltılmasına rağmen, ihracatçıların önünün daha da açılması için bazı yeni önlemler alınmasının önemine dikkat çekti. 
     Her şeye rağmen Türk mücevherat firmaları açısından başarılı geçtiği kaydedilen ve 25 Temmuz günü başlayan fuar, dün sona erdi. 
     
</TEXT>
</DOC>
