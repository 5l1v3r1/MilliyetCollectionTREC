<DOC>
<DOCNO> 287773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonsiy17.html </URL>
<DATE> 2004/11/10/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
CHP'li Özakcan ''Türkiye'de, soygunun nedeni enerji politikalarıdır'' 
</HEADLINE>
<TEXT>

     CHP Aydın Milletvekili Mehmet Mesut Özakcan, ''Türkiye'de, bankacılık sektöründen sonra soygunun nedeni enerji politikalarıdır'' dedi. 
     TBMM Plan Bütçe Komisyonu'nda Enerji Bakanlığı'nın 2005 yılı bütçesi üzerinde görüşlerini açıklayan Özakcan, Devlet Denetleme Kurulu'nun raporlarında enerji sektöründe yaşanan yolsuzlukların boyutunun çok yüksek olduğunu söyledi. 
     Türkiye'de uzun yıllardan beri belirli bir enerji politikası uygulanmadığını, iktidarın da işbaşına gelirken, ''soygunları önleyeceği'' ifade ettiğini belirten Özakcan, ancak bu iktidarın da geçmiş politikaları uyguladığını savundu. 
     Özakcan, ''Türkiye'de, bankacılık sektöründen sonra soygunun nedeni enerji politikalarıdır'' dedi. 
     Enerji ve Tabii kaynaklar Bakanı Hilmi Güler'in sunuşunda, elektriğe 2 yıldır zam yapılmadığını ifade ettiğini anımsatan Özakcan, ancak Türkiye'nin dünyada elektriği en pahalı kullanan ülkeler arasında ilk sıralarda bulunduğunu söyledi. 
     Özakcan, petrol ve doğalgaz arama çalışmalarına ilişkin değerlendirmelerde bulunurken de ''Alex adlı bir futbolcuya 11 milyon dolar verildi. Türkiye'nin 40 yıllık doğalgaz ihtiyacı karşılamak için 2 milyon dolar verilip araştırma yapılamıyor'' dedi. 
     CHP Tekirdağ Milletvekili Enis Tütüncü de madencilik ve enerji üretimi konusunda iktidarın 2 yıllık çalışmasını başarılı bulmadığını söyledi. 
     AK Parti Batman Milletvekili Ahmet İnal da TPAO'nun petrol arama konusunda yaptığı çalışmaları takdir ettiğini, ancak sondaj çalışmalarının dünya standartlarının altında olduğunu dile getirdi. 
     Mardin bağımsız Milletvekili Muharrem Doğan ise bakanlık bütçesinde Ilısu Barajı için ödenek ayrılmasından dolayı Bakan Güler'e teşekkür etti. 
     CHP İstanbul Milletvekili Kemal Kılıçdaroğlu da kaçak elektrik ile mücadelede daha etkin tedbirlerin alınması gerektiğini vurguladı. Makamlarda oturanların çözüm yolu üretmek zorunda olduklarını ifade eden Kılıçdaroğlu, enerji konusunda Türkiye'nin stratejik politikalar üretmesi gerektiği söyledi. 
     AK Parti Ankara Milletvekili Mehmet Zekai Özcan ise verilere göre, Türkiye'nin hidrolik enerji potansiyelinin yüksek, ancak verimliliğinin düşük olduğunu ifade ederek, nükleer enerjiye önem verilmesi gerektiğin kaydetti. 
     CHP Antalya Milletvekili Osman Kaptan ise özellikle Doğu ve Güneydoğu Anadolu Bölgelerinde sıkça elektrik kesintileri yaşandığını belirterek, bunun sebebini sordu. 
     
</TEXT>
</DOC>
