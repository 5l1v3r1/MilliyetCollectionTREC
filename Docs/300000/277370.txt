<DOC>
<DOCNO> 277370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/yazar/kohen.html </URL>
<DATE> 2004/10/05/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Yazık oldu... 
</HEADLINE>
<TEXT>


EĞER son dakikada Kıbrıs engeli çıkmasaydı, AB'nin 25 üyesinin ve İslam Konferansı Örgütü İKÖ'nün 50'den fazla mensubunun Dışişleri bakanları veya üst düzey yetkilileri, dün İstanbul'da farklı kültürler ve medeniyetler arasında yakınlaşmanın nasıl gerçekleşebileceğini tartışıyor olacaklardı... Tıpkı İKÖ - AB Ortak Forumu öncesinde, bir nevi entelektüel zemin hazırlama egzersizi olarak İstanbul'da hafta sonunda düzenlenen İKÖ - AB Ortak Sempozyumu'nda yapıldığı gibi... 
İslam dünyasıyla Batı'nın seçkin 100 kadar akademisyenlerini ve aydınlarını bir araya getiren Ortak Sempozyum'un gerçekleşmesi ne kadar yararlı oldu ise, Ortak Forum'un iptal edilmiş olması, o kadar yazık oldu. Yapılabilseydi, hükümetlerin temsil edildiği Forum, daha önce yapılan benzer bir konferanstan sonra oluşmaya başlayan "İstanbul ruhu"nu pekiştirmek, diğer bir deyişle İslam dünyasıyla Batı arasında daha iyi bir anlayışa ve yakınlaşmaya katkıda bulunmak olanağını bulacaktı. 
İki günlük sempozyumun sonunda yayımlanan bildiride belirtildiği gibi, ne yazık ki böyle bir "diyalog için önemli bir fırsat kaçırıldı." Hem de, gene bildirideki ifadeyle "İKÖ - AB Ortak Forumu'nun amacıyla uygun olmayan nedenler" yüzünden... 

ŞİMDİ bu konuda Ortak Forum'a davet edilip gelmeyen bakanlara ve yetkililere özellikle Avrupalılara düşen iş, Ankara'daki Stratejik Araştırmalar Merkezi'nin SAM organize ettiği sempozyumda yapılan konuşmaların notlarını alıp incelemeleri ve ortaya konan tavsiyeleri, yeni stratejilerin oluşturulmasında kullanmalarıdır. 
Bu arada tabii Avrupalı bakanlar haftalardır titizlikle hazırlanan Ortak Forum'u "boykot" etme kararı üzerinde bir "iç sorgulama" yapsalar, çok iyi olur .. Doğrusu öylesine önemli ve anlamlı bir konferansın suya düşmemesi için daha samimi çaba harcayabilirler ve bir uzlaşma formülü bulabilirlerdi... 

BU meselede AB'nin tutumu Türkiye'de düş kırıklığı yarattı. Ankara, İKÖ gibi AB'nin de Kıbrıs Türk delegasyonunun önüne konacak "isim tabela"sına Kıbrıs Türk Devleti'nin yazılmasını kabul edeceğini tahmin etmişti. Üstelik AB'nin, Türk tarafına, referandumdaki tavrı nedeniyle anlayış göstereceğini ve Kıbrıs Rum tarafının kendisini yönlendireceğine izin vermeyeceğini sanmıştı... 
Sempozyuma katılan birçok delegeden aldığımız "hava" şu oldu Evet, AB'nin Forum'u boykot etmesi hiç iyi olmadı. Ama Türkiye de AB'nin "Kıbrıs Türk Devleti" tabelasının konmasını kabul etmeyeceğini bilmeliydi. AB, İKÖ'nün veya başka bir örgütün tavrını benimsemek zorunda değil. BM ve benzeri diğer uluslararası kuruluşların tutumu da böyle... 

BU olay, Türk diplomasisinin AB'de Kıbrıs'la ilgili gerçeği iyi hesaba katmadığını, arzuladığı sonucu kolayca elde edebileceğini sandığını gösteriyor. Yani gerçek şudur ki, bunda bir hesap - ve zamanlama - hatası yapılmıştır. Ve sonunda bu olay Rumlara böbürlerindekileri bir diplomatik kazanç, AB karşıtlarına da yeni bir propaganda malzemesi sağlamış oluyor. 
Ama asıl üzücü olan, dünyanın hele şu sırada ihtiyacını çok duyduğu Batı ile İslam dünyası arasındaki yakınlaşmayı sağlamaya hizmet edecek olan "İstanbul ruhu"nun canlandırılması fırsatının kaçırılmış olmasıdır... 



</TEXT>
</DOC>
