<DOC>
<DOCNO> 293011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sondun16.html </URL>
<DATE> 2004/11/29/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
'Pinochet' tazminatı 
</HEADLINE>
<TEXT>

     Şili Devlet Başkanı Ricardo Lagos, diktatör Augusto Pinochet rejimi döneminde işkence gören 35 bin kişi için ayda yaklaşık 215 dolar tazminat ödeneceğini bildirdi. 
     Lagos, ulusa sesleniş konuşmasında, işkence ve siyasi mahkumlarla ilgili ulusal komisyonun bu konudaki raporunun ''dünyada görülmemiş bir deneyim'' olduğunu belirterek, ''Bu rapor, 31 yıl sonra ulusal yaşamımızın karanlıkta kalmış bir bölümüne nüfuz etmemizi sağlamaktadır. Rapor, bizi geri döndürülemez bir gerçeklikle karşı karşıya bırakmaktadır'' dedi. 
     Siyasi tutukluluk ve işkencelerin kesinlikle kabul edilemez olduğunu ve Şili'nin tarihi geleneklerine aykırı olduğunu söyleyen Lagos, işkencenin ülkede bir daha uygulanmaması için ulusal insan hakları enstitüsünün kurulduğunu, bu kurumun, ülkede insan haklarına saygı gösterilmesi için eğitim yoluyla çalışacağını kaydetti. 
     Tazminat ödenmesi kararının, komisyonun bu raporu çerçevesinde alındığı belirtildi. 
     
</TEXT>
</DOC>
