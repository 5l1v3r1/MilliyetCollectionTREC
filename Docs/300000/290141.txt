<DOC>
<DOCNO> 290141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/soneko15.html </URL>
<DATE> 2004/11/19/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Hazine yurt dışında, 2015 vadeli tahvil ihraç etti... 
</HEADLINE>
<TEXT>

     Hazine yurt dışında, 2015 vadeli 500 milyon dolarlık tahvil ihraç etti. 
     Hazine Müsteşarlığı'ndan yapılan yazılı açıklamada, ihraç edilen tahvilin faiz oranının yüzde 6.97 olduğu belirtilerek, aynı vadedeki ABD Hazine tahvillerine göre getiri farkının spread 286 baz puan olduğu kaydedildi. 
     Açıklamada, 7 Ekim 2004 tarihinde ihraç edilen Mart 2015 vadeli dolar cinsinden uluslararası tahvilin ''artırımı'' için Citigroup ve Morgan Stanley yatırım bankalarına yetki verildiği hatırlatılarak, anılan artırımın 18 Kasım 2004 tarihinde tamamlandığı, miktarın 500 milyon dolar olarak gerçekleştiği kaydedildi. 
     
     TAHVİLE 5 KATINDAN FAZLA TALEP GELDİ 
     Tahvil artırımına ilişkin tutarın 24 Kasım 2004 tarihinde Hazine müsteşarlığı hesaplarına gireceği belirtilerek, söz konusu tahvil artırımının birçok açıdan başarılı olduğu vurgulandı. Hazine açıklamasında şöyle denildi 
     ''Tahvilin faiz oranı, uluslararası sermaye piyasalarında bugüne kadar ihraç ettiğimiz ABD Doları cinsinden tahviller içinde en düşük orana tekabül etmektedir. Bu en düşük faiz oranı, 10 yıl gibi önemli bir vadeye sahip tahvilin ihracında elde edilmiştir. Tahvilin ihraç anındaki getiri farkı, bugüne kadar gerçekleştirilen Global Dolar tahvil ihraçları içinde en düşük değere sahiptir. Tahvil, mevcut 2015 vadeli tahvilimizin ikincil piyasa faiz oranlarına yakın bir seviyeden ihraç edilmiş, fiyatlaması mevcut tahvilimizin ikincil piyasa fiyatına düz bir noktadan gerçekleştirilmiştir. Tahvile, artırım tutarının 5 katından fazla talep gelmiş olması, yatırımcıların ülkemiz ekonomisine ilişkin olumlu beklentilerinin önemli bir göstergesidir.'' 2004 yılında yurt dışına yapılan tahvil ihraçlarıyla toplam 5,75 milyar ABD Doları'nın üzerinde kaynak sağlandığı bildirildi. 
     
</TEXT>
</DOC>
