<DOC>
<DOCNO> 255049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/soneko05.html </URL>
<DATE> 2004/07/13/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Büyüme iyi ancak fark kapanmıyor... 
</HEADLINE>
<TEXT>

     Milli gelirde son yıllarda yaşanan büyüme ve dolar kurundaki düşüş nedeniyle, dolar bazında yaşanan yüksek oranlı büyümelere rağmen, ABD ve Japonya dışında kalan gelişmiş ülkelerle aradaki fark kapanmak yerine giderek açılıyor. 
     OECD'nin Temmuz ayı "Temel Ekonomik Göstergeler" raporunda yer alan verilere göre 2000 yılında Türkiye'den 9.4 kat daha büyük bir ekonomi olan Almanya, şimdi 10 katlık bir büyüklüğe erişti. İspanya, 2.8 katlık farkı 3.5 kata, İtalya 5.4 katlık farkı 6.1 kata, Fransa 6.6 katlık farkı 7.3 kata çıkardı. 2000 yılında 199.3 milyar dolar olan Türkiye'nin milli geliri 2003 yılında 239 milyar dolara yükselirken, Almanya'nın 1 trilyon 870 milyon dolarlık milli geliri 2 trilyon 403 milyon dolara çıktı. Hem Euronun hem de TL'nin dolara karşı değerlendiği söz konusu dönemde Almanya ekonomisi dolar bazında yüzde yüzde 28.4 büyürken, Türkiye ekonomisindeki büyüme yüzde 20.3'te kaldı. Aynı dönemde İspanya, milli gelirini 561.3 milyar dolardan 838.6 milyara, İtalya, 1 trilyon 748 milyar dolardan 1 trilyon 468.3 milyar dolara yükseltti. Fransa ekonomisi ise dolar bazında yüzde 34.3 oranında büyüdüğü 2000-2003 yılları arasında milli gelirini 1 trilyon 308 milyardan 1 trilyon 757.5 milyar dolara ulaştırdı. OECD'nin milli gelir serileri, 2000 yılından bu yana Almanya'nın milli gelirindeki 3 milyar dolarlık artışın, iki Türkiye ekonomisinden yüksek olduğunu gösteriyor. Fransa ise 499 milyar dolarlık büyümeyle yine iki Türkiye'ye yakın bir ekonomik büyüme sağladı. İspanya ise üç yılda ekonomisini bir Türkiye'den fazla büyüttü. Aynı dönemler itibariyle İngiltere milli gelirini 1 trilyon 439 milyar dolardan 1 trilyon 795 milyar dolara çıkarırken, aradaki 7.2 katlık fark ise 7.5 kata yükseldi. Bu dönemde en dikkat çeken gelişme ise Nisan 2004'ten itibaren AB'ye tam üye olan ülkelerin AB'ye hazırlandıkları 2000-2003 yılları arasında Türkiye ile aralarındaki farkı giderek kapatmaları oldu. Nüfus ve toprak büyüklüğü açısından Türkiye'den çok küçük olan bu ülkelerden Polonya, 2000 yılında 166.6 milyar dolar olan milli gelirini 209 milyar dolara çıkararak neredeyse Türkiye kadar bir ekonomi oldu. 2000 yılında Türkiye'nin yüzde 23'ü kadar bir ekonomik büyüklüğü bulunan Macaristan ise şimde Türkiye'nin yüzde 35'i kadar bir büyüklüğe ulaştı. Bu arada Türkiye, arasında çok yüksek uçurumlar bulunan ABD ve Japonya ekonomileri ile arasındaki farkı ise az da olsa kapattı. ABD 2000 yılında 9 trilyon 765 milyar dolar olan milli gelirini 2003 yılında 10 milyar 933 milyar dolara çıkardı. Bu dönemde sadece yüzde 12 oranında büyüyen ABD ile Türkiye ekonomisi arasındaki fark 49 kattan 45.6 kata indi. Aynı dönemde dolar bazında yüzde 9.4 oranında küçülen Japonya ile Türkiye arasındaki fark ise 23.8 kattan 17.9 kata geriledi. 

     
</TEXT>
</DOC>
