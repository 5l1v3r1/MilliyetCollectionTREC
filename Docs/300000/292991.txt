<DOC>
<DOCNO> 292991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/yazar/oztrak.html </URL>
<DATE> 2004/11/29/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Denetim değil gözetim 
</HEADLINE>
<TEXT>


Bankalar Kanunu'nu değiştiren Finansal Hizmetler Kanun Tasarısı Taslağı geçtiğimiz hafta kamuoyuna açıklandı. Bağımsız bir gözetim otoritesi kuran Bankalar Kanunu, 1999'un haziran ayında yayımlandıktan sonra birçok kere değişikliğe uğradı. Ülkenin 2001'de yaşadığı finansal krizin boyutları dikkate alındığında bunu doğal karşılamak gerekiyor. Bu son düzenleme önerisi bir yandan kriz sonrası normalleşmenin gereklerini yerine getirirken, diğer yandan krizin bu güne devrettiği sorunların çözümüne dönük olağandışı düzenlemeleri de içermeye devam ediyor. Yeni yasa tasarısı aynı zamanda gözetimin kapsamını bankaların ötesine genişleten bir yaklaşımla dünyadaki gelişmelere uyum sağlama yönünde ilerliyor. 
Ancak kurulduğundan bu yana kuruma musallat olan bir hastalığın giderek kronikleştiği dikkati çekiyor. Bu hastalığın adı "bürokratik tekelleşme". Sorunun yeni yasayla çözümüne ilişkin öneriler, kamuoyuna, uluslararası kuruluşların kurumdaki denetim biriminin ağırlığını azaltmak istemesi ve bu suretle Türk bankalarının yabancı denetimcilerin kontrolüne girmesi şeklinde yansıtılıyor. Bu tabii ki kabul edilebilir bir durum olamaz. Ama gerçekte sorun bu değildir. Sorun, bürokratın tekelini koruma mücadelesidir. 
Bir sektörle ilgili gözetim otoritesi o sektöre dönük yasal çerçevede düzenlemeler yapmak, bu düzenlemelere uyulmasını sağlamak için sektörü izlemek, gerektiğinde kuruluşları yerinde denetlemek ve kurallara uyulmaması halinde tedbir alarak sorunu çözümlemekle yükümlüdür. 
Finans sektöründe 1980'li yıllardan başlayarak küreselleşmeyle birlikte yaşanan baş döndürücü gelişmeler dikkate alındığında, bu sektörün gözetiminin oldukça zorlu ve bir o kadar da etkin çalışmayı gerektiren bir süreç olduğu görülmektedir. Finans sektörünün gelişmesi ve derinleşmesi bir yandan büyümeyi destekleyerek sosyal refahı artırırken, diğer yandan hızlı ve kontrolsüz gelişim krizlerin kaynağı olmaktadır. Bu durum gözetim otoritesini, sistemin yeni araçlar geliştirerek büyümeyi destekleme fonksiyonu ile gereksiz riskler alarak istikrarsızlık yaratma özellikleri arasındaki dengeyi kurmaya zorlamaktadır. Etkin çalışmayan bir gözetim süreci refah kaybına yol açmaktadır. 
Bankacılık Düzenleme ve Denetleme Kurumu kurulurken ayrı bürokratik birimler halinde örgütlenmiş denetim, izleme, düzenleme ve çözümleme fonksiyonlarını bir araya getirerek gözetimi etkin hale getirme amacını da taşımaktaydı. Ancak bürokraside mevcut birimlerin kuruma taşınmasıyla bu bürokratların çok farklı kültürleri ve kariyerist tutuculukları da kuruma geldi. Her birim kendini belli bir fonksiyonun sahibi olarak görüyor ve bu tekelini korumak için ciddi mücadele veriyordu. Yetki çekişmesi, birimler arasında bilgi aktarımı zorlukları yanında, bürokratın kendini korumasına dönük, 'Ben yazdım, siz ne yaparsanız yapın' şeklinde, ortak çözüm üretmekten uzak davranış kalıplarına yol açıyordu. Bu durum gözetim fonksiyonunun etkinleştirilmesi yükünü, kurumun üst yöneticilerinin ve kurulun sırtına yıkıyordu. 
Yeni yasa taslağının da bu soruna çözüm getiremediği ve bürokratik tekelleşmeyi kıramadığı görülüyor. Bu da kendini en çıplak biçimde denetim tekeli alanında gösteriyor. Denetim yasada açıkça bankalar yeminli murakıplarının tekeline verilmiş. Yenilik olarak da bazı istisnai hallerde başkana murakıpların yanına diğer birimlerden uzman katma yetkisi tanınmış. Ancak sorun, denetim biriminin başkanın onayıyla yetkisini diğer birimlerle paylaşması değil. 
Sorun, kurumun gözetim fonksiyonunu yerine getirirken, bir takım olabilmesi. Denetleme, izleme, düzenleme ve çözümleme fonksiyonları arasında bu günkü ateş duvarlarının kaldırılarak gözetim fonksiyonun ve bunun sorumluluğunun kurulda veya üst düzey yöneticide sağlanmasının önüne geçilmesi ve gözetim sorumluluğunun bir bütün olarak kurumun alt birimlerinden başlayarak gerçekleşmesi gerekiyor. 
Bunu gerçekleştirmek için kurum içinde mevcut, fonksiyon bazındaki örgütlenme yapısının kaldırılarak izleme, denetim ve çözümleme fonksiyonlarına birlikte sahip olan ve gözetime tabi kuruluş grupları bazında örgütlenmiş gözetim birimlerinin oluşturulması gerekiyor. Bu gözetime odaklanmış, takım halinde örgütlenme otokontrolü daha etkin hale getirirken, Bankacılık Düzenleme ve Denetleme Kurumu'nun da kurumu denetleme işlevini kolaylaştıracaktır. Sorun denetim değil, gözetimin etkinleştirilmesidir. 



</TEXT>
</DOC>
