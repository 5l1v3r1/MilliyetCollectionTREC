<DOC>
<DOCNO> 254345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sondun19.html </URL>
<DATE> 2004/07/10/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Silahını teslim edene, dikiş makinesi ve bisiklet verilecek... 
</HEADLINE>
<TEXT>

     Guatemala'da şiddet içeren suçların önüne geçebilmek için başlatılan kampanya kapsamında, silahlarını teslim eden kişilere dikiş makinesi ve bisiklet gibi tüketim malları verilecek. 
     Guatemala Devlet Başkanı Oscar Berger, kampanyanın tanıtımı için düzenlenen törende yaptığı konuşmada, ''silah affı''ndan yararlanmak isteyen kişilerin, silahlarını yerel merkezlerde bisiklet, dikiş makinesi ve çatı kaplama malzemesi gibi tüketim mallarıyla değiştirebileceğini söyledi. 
     Kampanyanın kısa zamanda büyük çözümler üretmesini beklemediklerini kaydeden Berger, ''Guatemala'daki şiddet sorunlarını, birlikte ve yavaş yavaş çözeceğiz'' dedi. 
     Berger'in bir tüfeği çekiçle parçaladığı törene, ''barış içinde yaşa, silahsız yaşa'' yazılı tişörtler giyen yüzlerce öğrenci katıldı. 
     Kampanya kapsamında, silah ticaretine sınırlama getirilmesine, silah kaçakçılığının ve yasadışı silahların üretiminin önüne geçilmesine ve halkın bu konuda bilinçlendirilmesine yönelik önlemler de yer alıyor. 
     Guatemala'da yıl başından bu yana yaklaşık 1600 kişinin ateşli silahlarla öldürüldüğü, sivil halkın elinde bulunduğu tahmin edilen 2 milyon silahtan yalnızca 200 bininin ruhsatlı olduğu belirtiliyor. 
     
</TEXT>
</DOC>
