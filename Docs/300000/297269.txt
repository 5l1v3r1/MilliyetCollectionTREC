<DOC>
<DOCNO> 297269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonsiy06.html </URL>
<DATE> 2004/12/13/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Beş ilde son dakika AB anketi... 
</HEADLINE>
<TEXT>

     Tarihi 17 Aralık zirvesine çok kısa bir süre kala yapılan bir anketten, ezici bir çoğunlukla, "AB Türkiye'ye karşı 'adil' ve 'samimi' davranmıyor" görüşü çıktı. 
     Uluslararası Stratejik Araştırmalar Kurumu USAK 
     tarafından 11 Aralık tarihinde Ankara, İstanbul, İzmir, Bursa ve Adana'da bin kişi arasında yapılan "AB Algılama Anketi"nden çarpıcı sonuçlar çıktı. Anketin en önemli sonucunu halkın AB'yi Türkiye'ye karşı adil ve samimi bulup bulmadığıyla ilgili soruya verilen yanıtlar oluşturdu. Ankete katılanların yalnızca yüzde 4'ü AB'nin Türkiye'ye karşı adil ve samimi davrandığını belirtti. Anketten yüzde 55 gibi yüksek bir oranda AB'nin Türkiye'ye karşı adil ve samimi davranmadığı sonucu çıkarken, ankete katılanların yüzde 29'u AB'yi kısmen adil ve samimi bulduğunu, yüzde 12'si ise fikri olmadığını belirtti. 
     
     TÜRKİYE ŞARTLARI YERİNE GETİRDİ 
     Ankete katılanların yüzde 44'ü "Türkiye'nin üyelik müzakerelerinin başlatılması için gerekli şartları yerine getirdiğini" belirtti. Bu soruyu "kısmen" diye yanıtlayan yüzde 34'le birlikte Türkiye'nin şartları yerine getirdiğini belirtenlerin oranı yüzde 78 olarak çıktı. Bu konuda görüş belirtmeyenlerin oranı yüzde 12 oldu. 
     
     15-20 YIL İÇİNDE ÜYE OLABİLİRİZ 
     Anketin, "Türkiye sizce ne zaman AB'ye tam üye olabilir " sorusuna verilen yanıtlar da ilginç sonuçlar ortaya çıkardı. Katılanların yüzde 36'sı 15-20 yıl içinde, yüzde 22'si 10-15 yıl içinde, yüzde 14'ü ise 5-10 yıl içinde müzakerelerin tamamlanarak Türkiye'nin AB'ye tam üye olabileceğinen inanrdıklarını belirtti. Türkiye'nin AB'ye hiçbir zaman üye olamayacağını düşünenlerin oranı ise yüzde 28 çıktı. 
     
     HÜKÜMETE DESTEK 
     "Hükümetin AB politikalarının doğru buluyor musunuz " sorusuna verilen yanıtlar ise "evet" diyen yüzde 32 ve "kısmen" diyen yüzde 46 ile birlikte hükümetin AB politikalarının yüzde 78 oranında desteklendiği sonucunu verdi. Hükümetin AB politikasını desteklemeyenlerin oranı yüzde 14 çıkarken, yüzde 8 de bu konuda görüş belirtmedi. 
     
     EN ÇOK FRANSA İSTEMİYOR 
     Anket, 17 Aralık'ta Türkiye için en çok sorun çıkarması beklenen Fransa'nın toplum tarafından da, "AB içinde Türkiye'nin tam üyeliğine en çok engel çıkartan ülke olduğunu" ortaya çıkardı. Anketten Türkiye'nin üyeliğine en çok engel çıkartacak ülkeler sırasıyla, Fransa yüzde 33.5, Avusturya yüzde 16.7, Yunanistan yüzde 15.7, Hollanda 12.7, Güney Kıbrıs Rum Yönetimi yüzde 9.8, Ermenistan yüzde 4.3, İsveç yüzde 1.7, Danimarka yüzde 1.6, Almanya yüzde 1.4, İspanya yüzde 1.0 ve diğer ülkeler yüzde 1.6 olarak sıralandı. 
     
     EN ÇOK İSTEYEN ALMANYA 
     Anket, AB içinde Türkiye'nin üyeliğini en çok isteyen ve destekleyen ülkenin ise Almanya olarak görüldüğü sonucunu verdi. Türkiye'yi en çok destekleyen ülkeler ise sırasıyla Almanya yüzde 28, İtalya yüzde 25.7, İngiltere yüzde 14.8, Yunanistan yüzde 9, İspanya yüzde 7.4, Belçika yüzde 5, ABD yüzde 4.9, Hollanda yüzde 1.6, Portekiz yüzde 1.4, Fransa yüzde 0.8 ve diğer ülkeler yüzde 1.3 şeklinde çıktı. 
     Ankete katılanların Türkiye'nin üyeliğini destekleyen ülkeler sıralamasında AB üyesi olmamasına karşın ABD'yi de saymaları dikkat çekti. 
     
</TEXT>
</DOC>
