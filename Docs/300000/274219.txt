<DOC>
<DOCNO> 274219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sondun24.html </URL>
<DATE> 2004/09/23/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Toplu mezardan 249 ceset çıktı 
</HEADLINE>
<TEXT>

     Bosna Savaşı 1992-1995 kurbanlarının bulunduğu, ülkenin kuzeydoğusundaki bir toplu mezardan daha 249 ceset çıkarıldığı bildirildi. 
     Kayıplarla ilgili Boşnak-Hırvat komisyonunun yetkililerinden Murat Hurtiç, başkent Saraybosna'nın yaklaşık 90 kilometre kuzeydoğusundaki Bljeceva köyünde ortaya çıkarılan toplu mezarda adli uzmanların çalışmalarını tamamladığını kaydetti. 
     Ele geçirilen belgeler ve cesetlerin üzerinde bulunan diğer kanıtlara dayanılarak, toplu mezardaki kurbanların çoğunun, tarihe İkinci Dünya Savaşı'ndan sonraki en büyük sivil katliam olarak geçen, Srebrenitza'da 1995'teki katliamda öldürülen Boşnaklar olduğunun sanıldığı belirtildi. 
     Kimliklerin tespiti için ceset kalıntılarının DNA testinden geçirileceği kaydedildi. 
     BM uzmanları ve Bosna'daki yerel adli uzmanlar savaştan sonra bugüne kadar 300'den fazla toplu mezardan 16.500 ceset çıkardılar. Savaştan sonra hala binlerce kişi kayıp. 
     Bosna Savaşı'nda yaklaşık 250 bin kişi öldü, 2 milyon 200 bin kişi evlerinden sürüldü. 
     
</TEXT>
</DOC>
