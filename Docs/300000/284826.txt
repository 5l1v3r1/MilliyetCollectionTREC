<DOC>
<DOCNO> 284826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sondun19.html </URL>
<DATE> 2004/10/31/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
El Kaide'nin hedefinde İngiltere var 
</HEADLINE>
<TEXT>

     İngiltere'de yayımlanan The Sunday Telegraph gazetesi, gizli bir istihbarat raporunun, El Kaide terör örgütünün İngiltere'deki askeri üsleri hedef almaya hazırlandığına dikkat çektiğini öne sürdü. 
     Özellikle İngiliz ordusuna ait başkent Londra'daki askeri kışlaların tehdit altında olduğunu iddia eden gazete, bu konudaki tehdide dikkat çeken istihbarat raporunun MI5, Metropolitan Polis teşkilatı özel birimi ve askeri istihbarat tarafından yapılan ortak çalışmaların ürünü olduğunu bildirdi. 
     The Sunday Telegraph'a göre, tehdidi ''ciddi'' olarak niteleyen istihbarat birimlerinin ''2004 Güvenlik Gözden Geçirme Raporu'' adını verdikleri ortak çalışmada, tehdidin niteliği de en yüksek ikinci alarm düzeyi olarak tarif edildi. 
     Öncelikli tehdit alanları olarak, nöbet değişim saatlerinde turistler tarafından ilgi gören Kraliçe'nin muhafız alayının ve benzer askeri birliklerin bulunduğunun da raporda vurgulandığını duyuran gazete, adı geçen birliklerin bir kısmının Buckingham Sarayı'nın içindeki bir bölümde konuşlandıklarını bildirdi. Haberde, diğerler birliklerin de saraya yakın kışlalarda bulundukları hatırlatıldı. 
     Bütün askeri garnizonlara ''ivedi ve gizli'' damgasıyla gönderilen raporun, El Kaide'nin hala küresel bir tehdit olduğuna dikkat çekerek, tehdide karşı uyanık olunması tavsiyesinde bulunduğunu belirten İngiliz gazetesi, ''bu arada İngiliz ordusu mensuplarına da kışlaları dışında üniforma giymemeleri ve tanınmalarına yol açacak işaretler taşımaktan kaçınmaları tavsiyesinde bulunuldu'' diye yazdı. 
     
</TEXT>
</DOC>
