<DOC>
<DOCNO> 284440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sontur22.html </URL>
<DATE> 2004/10/29/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
3 trilyonluk katibeden eski sevgilisine 12 yılımın karşılığını aldım 
</HEADLINE>
<TEXT>

     Nail KAHRAMAN DHA 

BURSA'da uzun süre birlikte yaşadıktan sonra ayrıldığı işadamı Salih Değirmencioğlu'nun ihbarıyla, hakkında soruşturma başlatılan adliye katibesi Sıddıka Öztürk'ün, bankalarda bulunan ve memur maaşıyla biriktirilmesi mümkün olmayan paralarının kaynağı araştırılıyor. Adalet Bakanlığı'nca görevlendirilen müfettişler soruşturma yaparken, Sıddıka Öztürk'ün polisteki ifadesinde, kendisini ihbar eden eski sevgilisi için "Ondan 12 yılın karşılığını aldım'' dediği ileri sürüldü. 
     Ailesiyle birlikte yıllar önce Bulgaristan'dan Bursa'ya göç eden ve Bursa 3'üncü Asliye Ceza Mahkemesi'nde katip olarak çalışan 35 yaşındaki Sıddıka Öztürk, ididaya göre mobilya sektöründe söz sahibi bir şirketin ortağı işadamı 37 yaşındaki Salih Değirmencioğlu ile 12 yıl birlikte yaşadı. Salih Değirmencioğlu, sevgilisine Çekirge semtinde tripleks ev ve son model otomobil aldı, ameliyat olması için 70 bin dolar nakit para verdi. 
     
     HESABI OLDUĞUNU ÖĞRENDİ 
     Bir süre önce Sıddıka Öztürk'ün bir başkasıyla evlenme hazırlığı yaptığını öğrenen Değirmencioğlu, yıllarca maddi destek verdiği ve uğruna milyarlar harcadığı sevgilisinin bankada 340 bin dolar parası olduğunu öğrendi. Sıddıka Öztürk ile konuşup bu paranın kaynağını soran Değirmencioğlu ondan "Paranın bir kısmı benim, bir kısmı da adliyedeki hakim ve savcımların'' yanıtını aldı. Değirmencioğlu bu konuşmayı gizli kamerayla görüntüleyip CD'ye aldı. 
     Sıddıka Öztürk'e aldığı evi ve otomobili geri alan Salih Değirmencioğlu, uğruna 170 bin dolar harcadığını söyleyerek ödemesini istedi. Bu gelişme üzerine bankadaki parasını çeken Sıddıka Öztürk, işadamını terkedip, bir başkasıyla evlendi. 
     
     BAKANLIĞA İHBAR 
     Eski sevgili Salih Değirmencioğlu terkedilmeyi hazmedemedi, elindeki CD'leri Adalet Bakanlığı'na göndererek Sıddıka Öztürk'ü şikayet etti. Geçen ağustos ayında görevlendirilen 2 müfettiş Bursa'ya gelerek iddiaları araştırdı. Müfettişler, Sıddıka Öztürk'ün bankalara yaklaşık 500 milyar lira tutarında döviz ve Türk lirası yatırıp çektiğini saptadı. Sıddıka Öztürk'ün ayrıca bir banka kasasında 1 kiloya yakın altın ve binlerce dolar parası bulunduğu ortaya çıktı. 
     Sıddıka Öztürk, Bulgaristan'dan göç eden ailesinin gizli zengin' olduğunu, ağabeyinin Dünya Bankası'nda çalıştığını, hesabındaki paraların kendisine ve aile fertlerine ait olduğunu ileri sürdü. 
     Müfettişlerin soruşturmasında Sıddıka Öztürk'ün hesabında hakim ve savcılara ait para bulunuduğu iddiasını doğrulayacak kanıta ulaşılamadı. 
     
     POLİSTEKİ İFADE 
     Olayın patlak vermesinden hemen sonra Sıddıka Öztürk, polis tarafından sorgulandı. Öztürk, eski sevgilisi işadamından aldığı ev, otomobil ve parayla ilgili soruları yanıtlarken Salih Değirmencioğlu'nu suçladı. Sıddıka Öztürk, "O bana parasını verdiyse, ben de ona gençliğimi ve 12 yılımı verdim. Aldıysam ondan 12 yılımın karşılığıdır'' dedi. 
     Aileden zengin olduklarını ileri süren Öztürk, "Bulgaristan göçmeniyiz. Yıllar önce gelince bankada 90 bin dolarımız vardı. Bu parayı değerlendirdik, çalışıp biriktererek 340 bin dolara çıkardık. Daha sonra bu parayı Dünya Bankası'nda çalışan ağabeyime, tanımadığım bir kişi aracılığı ile gönderdim. Her şeyim açık ve ortada'' diye konuştu. 
     Tutuksuz yargılanmak üzere serbest bırakılan Sıddıka Öztürk, soruşturmanın selameti için geçici görevle Mustafakemalpaşa Adliyesi'ne gönderildi. 
     
     DÜN DE İFADE VERDİ 
     Bursa Adliyesi'nin üçüncü katında kendilerine tahsis edilen odada soruşturmayı yürütün Adalet Bakanlığı müfettişleri dün Sıddıka Öztürk'ü dinledi. Saat 13.30'da avukatları Ümit Emek, Gül Emek ve Mustafa Güleç'le adliyeye gelen Sıddıka Öztürk, yaklaşık 40 dakika müfettişlerin odasında kaldı. 
     Sıddıka Öztürk, çıkışta soruları yanıtsız bırakırken avukatlarından Gül Emek, "Soruşturma kapsamında açıklama yapmamız doğru olmaz. Müvekkilimin iddia edildiği gibi 3 trilyon lirası bulunmuyor'' dedi. Gül Emek ısrarlı sorular karşısında Sıddıka Öztürk'ün bankadaki parasının 300 milyarı geçmediğini sözlerine ekledi. 
     
     SAVCININ AÇIKLAMASI 
     Bursa Cumhuriyet Başsavcısı Abdülkadir İlhan, adliye görevlisi Sıddıka Öztürk'ün parasının kaynağı ile ilgili ne söylense şu anda anlamlı olmayacağını belirterek, "Belki de kendi ailesinden, arkadaşlarından almış olduğu paradır'' dedi. 
     İki aydır soruşturmanın sürdüğünü kaydeden Başsavcı İlhan, "İki müfettiş, 1.5 aydır araştırıyor. Paranın kaynağına ilişkin ne söylesek, bir anlamı olmayacak. Netleşen bir şey yok. Konuyla ilgili açılan dava olup olmadığını da bilmiyorum'' diye konuştu. 
     Sıddıka Öztürk'ün görev yaptığı Bursa 3'üncü Asliye Ceza Mahkemesi'nde, Başbakan Erdoğan'a hakaret ettiği iddiasıyla Genç Parti Genel Başkanı Cem Uzan da yargılanmıştı. 
     
</TEXT>
</DOC>
