<DOC>
<DOCNO> 289251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonsiy07.html </URL>
<DATE> 2004/11/16/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
AKP'li Fırat özürlü işsizi azarladı Artistlik yapma 
</HEADLINE>
<TEXT>

     Ali ŞEN-Mustafa İNSAN DHA 

MERSİN'e bayramlaşmak için giden AKP Genel Başkan Yardımcısı ve Mersin Milletvekili Dengir Mir Mehmet Fırat, kendisine "Özürlüler için açtığınız sınavda hep torpillilere iş veriyorsunuz'' diyen her iki ayağından da özürlü işsiz Şahin Yolcu'yu, "Artistlik yapma. Terbiyesiz'' diyerek azarladı. 
     AKP Genel Başkan Yardımcısı Dengir Mir Mehmet Fırat ve Mersin Milletvekili Mustafa Eycioğlu, parti il binasına giderek partililerle bayramlaştı. Bayramlaşma sırasında salona koltuk değnekleri ile özürlü 22 yaşındaki Şahin Yolcu girdi. 
     Yolcu, "Ben işsiz engelli biriyim. Biz engelliler hiç bir zaman işe giremiyoruz'' diye bağırdı. Bunun üzerine, Fırat'ın yanında bulunan Mersin Milletvekili Eycioğlu, araya girerek özürlü gençten kendisi hakkında bilgi aldı ve İş Kurumu'na başvurması gerektiğini söyledi. Bunun üzerine öfkelenen özürlü genç "Ben Adıyamanlıyım, sınava girdim ama torpilim yok'' diye cevap verdi. 
     İşsiz özürlü gencin hararetli konuşması üzerine Dengir Mir Mehmet Fırat da, "Engelliyi biz milletvekili yaparız. Nereli olduğun beni ilgilendirmiyor. Sen benden, Bana torpil yap, benden başka engellinin hakkını bana ver' diyorsun. Ama ben bunu sana veremem'' diye konuştu. 
     Özürlü genç ise, "AKP kendi adamlarını aldırıyor işe'' diye çıkışınca Fırat, sinirlendi. Özürlü genci sert bir dille uyararak, "Müracaat edersin, imtihanda almış olduğun nota göre değerlendirmeye alınırsın. Kim olursan ol, beni ilgilendirmiyorsun. İstersen amcamın oğlu ol. Sen bir insansın ve işsizsin. Sen istersen benim akrabam ol. Kahtalısın. Nereli olursan ol, beni hiç ırgalamaz. Ben bu işi bir sisteme bağlamak zorundayım. İhtiyaca göre, hak eden işe başlatılır'' dedi. 
     
     'ARTİSTLİK YAPIYORSUN' 
     Özürlü Şahin Yolcu ise Fırat'ın bu sözlerine sinirlenip, "Geçen sınavda ne yaptınız Ankara'dan adam getirip işe koydunuz'' diye bağırmaya başladı. Özürlü genç ile adeta söz kavgasına tutuşan Fırat ise öfkelenip, "Buraya gelip artistlik yaparak işe giremezsin. Sen artistlik yapıyorsun. Artistlik yapma. Terbiyesizlik yapma'' diyerek parti il binasından ayrıldı. 
     
</TEXT>
</DOC>
