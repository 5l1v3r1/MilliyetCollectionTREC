<DOC>
<DOCNO> 290408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sondun26.html </URL>
<DATE> 2004/11/20/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Bush Kuzey Kore ve İran kaygılarını yine dile getirdi... 
</HEADLINE>
<TEXT>

     ABD Başkanı George Bush, Kuzey Kore ve İran'ın nükleer programlarıyla ilgili kaygılarını bir kez daha dile getirdi. 
     Bush, Pasifik Bölgesi ekonomik zirvesi için gittiği Şili'nin başkenti Santiago'da Japonya Başbakanı Junichiro Koizumi ile görüştükten sonra yaptığı açıklamada, ''Kuzey Kore, nükleer silah programından vazgeçmesini isteyen dünyanın ortak sesini duyacak'' dedi. 
     ABD Başkanı ayrıca ABD'nin Kuzey Kore'nin nükleer silahlanma programı hakkında yapacağı tek şeyin çok taraflı görüşmeler olduğunu söyledi ve ''Kuzey Kore lideri ortak bir ses duyacak'' diye konuştu. 
     
     İRAN SESİMİZİ DUYSUN 
     Bush ayrıca, Avrupa ülkelerinin İran'ı nükleer silah yapma isteğinden vazgeçirmek için diplomatik girişimlerde bulunmasını takdir ettiğini belirtti. 
     Bush ''Avrupa ülkeleri tıpkı bizim gibi, tıpkı dünyada başka birçok ülke gibi, İran'ın nükleer amaçları olduğuna inanıyorlar'' dedi. 
     ABD Başkanı Bush, ''İran hükümetinin, amaçları konusunda endişeli olduğumuzu ve bazı belirli uluslararası toplantılardan önce nükleer silah yapımına yol açacak madde işleme süreçlerini hızlandırmaya niyetli oldukları yolundaki haberlerden endişe duyduğumuzu bilmesi çok önemlidir. Bu çok ciddi bir konudur. Dünya bunun ciddi bir konu olduğunu biliyor ve biz, birlikte bu sorunu çözmeye çalışıyoruz'' diye konuştu. 
     
</TEXT>
</DOC>
