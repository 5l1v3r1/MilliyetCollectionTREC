<DOC>
<DOCNO> 265800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sontur41.html </URL>
<DATE> 2004/08/23/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Sahte avukat yakalandı... 
</HEADLINE>
<TEXT>

     Satın aldığı sahte diploma ile avukatlık stajı yapan bir kişi, ruhsatname almak için Barolar Birliği'ne müracaat edince yakalandı. 
     Kaçakçılık ve Organize Suçlar Şube Müdürlüğü, Mali Büro Amirliği'nden yapılan açıklamaya göre, 32 bin dolar karşılığı temin ettiği diploma ile staj yapan daha sonra da ruhsat almak için Barolar Birliği'ne müracaat eden Fuat A. yapılan bir ihbar üzerine gözaltına alındı. 
     Fuat A. ile birlikte adına düzenlenmiş, Yakındoğu Üniversitesi Hukuk Bölümü'ne ait sahte diploma, sahte denklik belgesi ve sahte Transcript belgesi de ele geçirildi. Emniyete sevk edilen Fuat A. buradaki ifadesinde, 1996 yılında Doğu Akdeniz Üniversitesi'nde okumaya başladığını, 5,5 yılda ancak 3. sınıfa geldiğini, okul masraflarının daha fazla artmaması için, arkadaşları aracılığıyla tanıştığı bir kişiden 32 bin dolar karşılığı temin ettiği sahte diploma ile staj yaptığını söylediği öğrenildi. 
     Fuat A. emniyetteki sorgusunun ardından adliyeye gönderilirken, başka kişilere da para karşılığı diploma temin edebileceği belirtilen kişi ya da kişilerin yakalanması için soruşturma başlatıldığı bildirildi. 
     
</TEXT>
</DOC>
