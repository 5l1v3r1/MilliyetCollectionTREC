<DOC>
<DOCNO> 297596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonsiy16.html </URL>
<DATE> 2004/12/14/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Baykal Türkiye müzakerelerin başlaması için tüm koşulları yerine getirdi 
</HEADLINE>
<TEXT>

     CHP Genel Başkanı Deniz Baykal, Türkiye'nin tam üyelik müzakerelerinin başlaması için gerekli tüm koşulları yerine getirdiğini belirterek, ''Türkiye'nin AB içinde yer alması tarihin de zorunlu bir sonucudur. Bu konuda hiçbir soru işareti olmaması gerekir'' dedi. 
     Deniz Baykal, CHP Grubu'nun haftalık olağan toplantısında yaptığı konuşmada, Türkiye'nin, geleceği bakımından olağanüstü kararların alınacağı bir haftanın içinde bulunduğunu söyledi. Cuma gününün 40 yıldır yürütülen tarihi süreçte önemli bir kararın alınacağı tarih olacağını kaydeden Baykal, o gün alınacak kararla Türkiye'nin AB'ye diğer 25 üye ülkeyle eşit olarak kabul edilip edilmeyeceğinin belli olacağını ifade etti. Aslında böyle bir tartışma olmaması gerektiğini kaydeden Baykal, ''40 yıldan bu yana çok ciddi açılımlar yapan, adımlar atan Türkiye'nin AB'ye tam üyelik için uygun olup olmadığı konusunda hiçbir soru işareti olmamalı'' diye konuştu. 
     Türkiye'ye hep ''şu şu kriterleri yerine getirirsen AB'ye tam üyelik müzakerelerinin başlaması için hiçbir engel kalmaz, Türkiye'nin AB'ye üyeliği kendi elinde'' dendiğini ifade eden Baykal, bu çerçevede Türkiye'nin de üzerine düşeni yaptığını söyledi. AB'nin de Kopenhag kriterlerini yerine getirmesi durumunda tam üyelik müzakerelerinin başlatılması konusunda bir şüphe dile getirmediğini belirten Baykal, ''Kimse sizin şu şu eksiğiniz var demedi. İlerleme Raporu'nda da Türkiye'nin tüm kriterleri yerine getirdiği kabul edilmiştir'' dedi. 
     AB'ye üye olan 25 ülkeden hangisine tüm kriterleri yerine getirdiği halde ''Dur bakalım tüm kriterleri yerine getirdin ama seninle tam üyelik müzakerelerini yapalım mı yapmayalım mı, tam mı yarım mı üye yapalım '' dendiğini soran Baykal, Türkiye'ye ise böyle bir yaklaşım gösterilmesinin kabul edilemeyeceğini söyledi. 
     Marshall Planı hazırlanırken, Avrupa Konseyi kurulurken Türkiye'nin davet edildiğini anımsatan Baykal, 2. Dünya Savaşı'na katılmayı kabul etmeyen Türkiye'nin çağdaş temeller üzerine kurulan, kadın-erkek eşitliğini, çağdaş hukuk sistemini benimseyen bir ülke olmasına duyulan saygıdan bunun yapıldığını belirtti. Baykal, Türkiye'nin o zaman da Müslüman bir ülke olduğunu ancak bunun hiç tartışılmadığını kaydederek, bugün yaşananların AB'nin geleceğini görebilenler ile göremeyenler arasındaki çelişkiden kaynaklandığını söyledi. Deniz Baykal, ''Bize düşen, bu çelişkiden Türkiye'nin etkilenmemesi için çaba göstermek ve bunu özen göstermektir'' dedi. 
     Baykal, Türkiye ile AB'nin müzakere sürecinde ''Özel statü, deneriz, bakarız, olursa olur, olmazsa başka bir şey düşünürüz'' gibi lafları kaldırmak gerektiğini söyledi. Baykal, ''Düşünemeyiz kardeşim, onları düşünemeyiz. Eğer onları düşünüyorsanız dürüst olalım, birbirimizi yormayalım. Biz düşünmüyoruz, düşünemeyiz'' dedi. 
     Baykal, partisinin grup toplantısında, 17 Aralık yaklaşırken yaşanan sıkıntıların temelinde 6 Ekim'de yayınlanan İlerleme Raporu'nun ''yanlış yorumlanmasının'' yattığını belirtti. Toplumun ''sevinmeye ihtiyacı olduğu'' için hükümetin, raporun ''olumlu ve dengeli'' olduğu yönündeki açıklamalarına inanıldığını ifade eden Baykal, kendilerinin de bunun böyle olmadığını anlatamadıklarını söyledi. 
     Türkiye'nin AB üyeliğini talep konusunda haklı olduğunu ancak, süreçte ''ciddi yanlışlar yapıldığını'' bildiren Baykal, son bir haftaya kadar Türkiye'nin resmi bir politikasının bile bulunmadığını savundu. CHP'nin ısrarları sonucu bu politikanın oluşmaya başladığını ifade eden Baykal, ''Türkiye'nin görüşünün, 'ne getirirlerse kabul ederim' diyen hükümetten farklı olduğunu dünya görmeye başladı'' dedi. 
     CHP Genel Başkanı Baykal, 17 Aralık'ta alınacak kararın Türkiye'nin AB'ye tam üyeliğini içine sindiren bir karar olması gerektiğini belirterek, şunları söyledi 
     ''Kelimelerle meşgul değilim, işin felsefesini söylüyorum. İçine sindirememiş, ikircikli, bir yandan bir şey veriyor gibi görünüp, öbürünü almaya çalışan, kararsız, müphem bir tavır olmamalı. 10 yılı bulacak ya da aşacak bir yolculuğa çıkacağız. Bu yolculukta beraber yürüyeceklerimizin bizi tam üye olarak kabul ettiği konusunda siyasi tercihlerini görmeliyiz. Bu siyasi tercih saklanmamalı. Bu karar, Türkiye'nin tam üye olacağını öngören bir karar olmalı. Bu konuda tereddütlerin devam ettiğinin işaretlerini görüyoruz. Bu, kaygı vericidir. 'Özel statü, deneriz, bakarız, olursa olur olmazsa başka bir şey düşünürüz'. Bu lafları kaldırmak lazım. Düşünemeyiz kardeşim, onları düşünemeyiz. Eğer onları düşünüyorsanız dürüst olalım, birbirimizi yormayalım. Biz düşünmüyoruz, düşünemeyiz.'' 
     
     ''UCU AÇIK...'' 

     Müzakereler için kullanılan ''ucu açık'' sözünün daha önce üye olan hiçbir ülke için söylenmediğini belirten Baykal, bunun, sürecin nasıl sonuçlanacağının bilinmediği, belirsiz olduğu anlamına geldiğini ifade etti. Baykal, hedefin belirsizliği imasını kabul edemeyeceklerini bildirdi. 
     ''Çözüm garanti değil'' denilmesinin kabul edilebileceğini söyleyen Baykal, ''Ama süreç başlarken çözüm olmayacağını söylemek, çözümü sabote etmektir'' dedi. Baykal, ''Ucu açık olmamalı, daha önce başkalarına nasıl olduysa bizimle de öyle olmalıdır'' diye konuştu. 
     CHP Genel Başkanı Baykal, serbest dolaşıma kısıtlama getirilmesinin, Türkiye'nin AB ile kuracağı ilişkinin tam üyelik olmaktan çıktığını göstereceğini de belirtti. 17 Aralık'ta açıklanacak kararda ''Hak mahrumiyeti anlamına gelen derogasyon'' lafına dikkat edilmesi gerektiğini de bildiren Baykal, ''Bu denilirse bilin ki biz normal AB üyeliği konumuna dışına çıkarılmışız demektir'' dedi. 
     
     ''KIBRIS SORUNU İLE AB SÜRECİ AYRI'' 

     Baykal, TBMM'de, AB konulu genel görüşmede ''Lozan Antlaşması'na sahip çıkma kararlılığının ve antlaşmanın kimseye deldirilmeyeceğinin'' ilan edilmesi gerektiğini belirtti. 
     AB'nin Kıbrıs konusunda ciddi yanlışlıklar ve tutarsızlıklar içinde olduğunu kaydeden Baykal, Kıbrıs sorununun 40 yıldan beri çözümlenemediğine dikkati çekerek, şöyle devam etti 
     ''Kıbrıs sorununun çözüm yolları ayrı, Türkiye'nin AB ile müzakere süreci ayrı. 40 yıldır çözümlenememiş bu sorunla ilgili olarak Türkiye'ye, AB ile müzakerelerin başlayacağı bir süreçte 'Adadaki Rum siyasi yapısını benimse ve bu sorun çözülsün' demek kadar haksız ve yanlış bir şey olamaz.'' Baykal, başkanlık sistemi tartışmalarıyla ilgili olarak ''Bir ülkenin her hafta sonu yeni bir anayasal rejim arayışına girmesinin kabul edilemez'' olduğunu söyledi. Baykal, ''İş başındakilerin şahsi takdirleri, keyfi tercihleri, kompleksleri, hevesleri Türkiye'nin rejimini tayin eder durumda olmamalıdır'' dedi. 
     Baykal, partisinin TBMM grup toplantısında yaptığı konuşmada, başkanlık sistemi tartışmalarına değindi. Başbakan Recep Tayyip Erdoğan'ın ''başkanlık hevesi içinde olduğunu'' ve son günlerde bu konunun ''yumuşak, yumuşak gündeme getirilmek istendiğini'' savunan Baykal, rejimlerin masa başında değil, yaşanmış tarihi süreçlerin ardından şekillendiğine dikkati çekti. Baykal, şöyle devam etti 
     ''Bizim anayasal rejimimizin temelinde, hakimiyetin kayıtsız şartsız millet için olduğu ilkesi vardır. Meclis'in bizim siyasi geleneğimizde çok özel bir yeri vardır. Bir ülkenin her hafta sonu yeni bir anayasal rejim arayışına girmesi kadar kabul edilemez bir şey olamaz. Bu rejim tartışmaları, ülkenin temel ihtiyaçları, sorunlarının çözümü için değil, ülkede belirli bir kadronun kendi çıkarları hesabına, şartlarına uygun olduğunu düşünüyor olmasından kaynaklanıyor.'' 
     
     ''HAYIR DİYEBİLİR MİYDİ '' 

     ABD Başkanı Bush'un Başbakan Erdoğan ile yaptığı son görüşmede ''Türkiye başkanlık sistemine geçmeli'' telkininde bulunduğunun anlaşıldığını savunan Baykal, her rejimin kendine göre sorunları olduğuna dikkati çekti. 
     Baykal, Irak savaşı sürecini ve o dönemde 1 Mart Tezkeresi'nin TBMM'de reddedildiğini anımsatarak, ''Eğer o dönemde Türkiye'nin kaderi TBMM'nin değil de başkan sıfatını taşıyan bir tek kişinin elinde olsaydı, acaba Türkiye coğrafyasına 70 bin ABD askerinin yerleştirilmek isteyenlere karşı 'hayır' diyebilir miydi '' diye sordu. 
     
     ''TAŞERON VE MÜTEAHHİT'' 

     Başkanlık sistemine ilişkin önerilerle ilgili olarak ''Bu bir hevestir. Türkiye bu hevese karşı direnmelidir'' değerlendirmesini yapan Baykal, ''Türkiye'nin sorunu, şahsi ve keyfi idare anlayışa teslim olmama sorunudur. İş başındakilerin şahsi takdirleri, keyfi tercihleri, maruz kaldığı baskılar, kompleksler, hevesler, yakın çevresi, vücut dilinden anlayan insanlar, Türkiye'nin rejimini tayin eder durumda olmamalıdır.'' dedi. Baykal, sözlerini şöyle sürdürdü 
     '' Cumhurbaşkanı olmak istiyoruz ama başbakanlığı da bırakmak istemiyoruz... Nasıl olacak bu iş Hem cumhurbaşkanlığı hem başbakanlık bana verilse, ben nasıl istiyorsam öyle yapsam... Bana Türkiye'yi ihale etseler, ben Türkiye'nin taşeronu, müteahhiti olsam, bildiğimi yapsam... 
     Demokrasi, hukuk ve anayasal düzen herkes için hayatidir, güvencedir. Türkiye'nin gerçek sorunları bellidir. Bunlar yapay sorunlardır, tartışmalardır'' 
     
     YABANCI GAZETELERE VERİLEN İLAN 

     Deniz Baykal, konuşmasında 17 Aralık öncesinde Leyla Zana ve arkadaşları tarafından imzalanan ve iki yabancı gazeteye verilen ilana ilişkin görüşlerini de açıkladı. İlanın zamanlamasına dikkati çeken Baykal, ilanın temelinde bir anayasa değişikliği talebinin bulunduğunu söyledi. 
     İlanda, anayasanın egemenliğin kime ait olduğuna ilişkin temel anlayışın tartışılması ve değiştirilmesi gerektiğinin ifade edildiğini belirten Baykal, sözlerini şöyle sürdürdü 
     ''Herkes çok iyi bilmeli ki Türkiye, bir ırk, kan, kafatası devleti değildir. Türkiye bir siyasi bilinç, siyasi anlayış devletidir. Devletin içindeki insanların ırkını, kanını, kafatasını sorgulamaya kimsenin hakkı yoktur. Hepimiz eşit konumda, birbirine değer veren, saygı gösteren dayanışma içinde olan insanlarız. CHP olarak sürekli Türkiye'nin bir uluslaşma süreci içinde olduğunu ve bu sürecin kesilmemesi gerektiğini söylüyoruz. 
     Irk, din, mezhep farklılıkları olabilir ama bunlar kaderde, tasada ve kıvançta bir olmamızı engellemez, engellememelidir. Hepimiz bir büyük tarihin içinde yoğrulmuşuz. Şimdi hayır biz bu ortak geçmişin parçası değiliz. Ayrı, kendi ırkımıza dayalı bir yapılanma peşindeyiz demek çağın gerçeklerinden kopuk bir iddiadır. Bu iddia, sahibi olanlara da onların peşine takılanlara da mutsuzluk getirir.'' İlanın ardından gösterilen tepkilerin ''oldukça sağlıklı'' olduğunu ve paniğe kapılmadan değerlendirmeler yapıldığını belirten Baykal, ''İmza verenlerin de mahcup olduklarını, kendilerini sorgulamaya başladıklarını'' söyledi. Baykal, ayrışmanın kimseye yarar getirmeyeceğini belirterek, ''Bu teşebbüs nakıs teşebbüs olmuştur. Bu teşebbüsün sahipleri kimseyi inandıramamışlardır'' dedi. 
     
</TEXT>
</DOC>
