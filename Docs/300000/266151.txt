<DOC>
<DOCNO> 266151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/guncel/gun08.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Alibeyköy afet bölgesi olacak 
</HEADLINE>
<TEXT>


MEHMET DEMİRKAYA 

İstanbul Büyükşehir Belediye Başkanı Kadir Topbaş, dere yataklarında bulunan evlerin kamulaştırmasını bir an önce yapabilmek amacıyla bu bölgelerin afet bölgesi ilan edilmesi için hükümete başvurduklarını belirtti. Gazeteci Sibel Kalaycı, makamında ziyaret ettiği Topbaş'a desteklerinden dolayı teşekkür ederek yazdığı "Kansere Gülümsemek" kitabını hediye etti. İstimlak çalışmalarıyla ilgili soruları yanıtlayan Topbaş, "Başbakan'a yazdığım bir yazıda, bu derelerin afet bölgesi kapsamına alınmasını talep ettim" dedi. Kabul edilirse çalışmaların daha kolay tamamlanacağını vurgulayan Topbaş, söz konusu yerlerin afet kapsamına alınması durumunda sıkıntıları aşacaklarını, ödemelerde rahat olacaklarını ifade etti. 


</TEXT>
</DOC>
