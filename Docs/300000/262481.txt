<DOC>
<DOCNO> 262481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonspo38.html </URL>
<DATE> 2004/08/11/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Ziya Doğan Galibiyeti fazla abartmamak lazım... 
</HEADLINE>
<TEXT>

     Trabzonspor Teknik Direktörü Ziya Doğan, Avrupa Şampiyonlar Ligi 3. ön eleme ilk maçında Dinamo Kiev karşısında alınan galibiyeti fazla abartmamak gerektiğini söyledi. 
     Doğan, yaptığı açıklamada, Dinamo Kiev'in deplasmanda çok iyi oynayan bir takım olduğunu kaydederek, ''Tur, ikinci maçtan sonra atlanabiliyor. Soyunma odasında da tüm futbolcularıma bunu söyledim. Geçmişte bu abartmaların faturalarını ağır ödedik. Şu anda bizim için Akçaabat Sebatspor karşılaşması var. Onu düşünmeliyiz'' dedi. 
     Dinamo Kiev karşılaşmasında UEFA gözlemcisinin formalardaki numaraları ölçtüğünü anlatan Doğan, şöyle konuştu 
     ''Elindeki metreyle forma üzerindeki numaraları ölçtü. 25 santimetre olması gerekirken, bizim numaraların 25 santimetre yerine 22 santimetre olduğu ortaya çıktı. Temsilci, UEFA standartlarına göre numaraların 3 santimetre uzatılması gerektiğini belirterek, bizleri uyardı. Bu konulara da dikkat etmeliyiz.'' Bu arada, bordo-mavili takımın akşam saatlerinde Mehmet Ali Yılmaz Tesisleri'nde yapacağı idmanla Akçaabat Sebatspor maçının hazırlıklarına başlayacağı bildirildi. 
     
</TEXT>
</DOC>
