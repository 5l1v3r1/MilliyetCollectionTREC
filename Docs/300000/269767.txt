<DOC>
<DOCNO> 269767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonsiy08.html </URL>
<DATE> 2004/09/07/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
CHP'li Koç "Kredi kartı hükümetin değil BDDK'nın ve bankaların sorunu" 
</HEADLINE>
<TEXT>

     CHP Grup Başkanvekili Haluk Koç, son günlerde yaşanan kredi kartı sorunun hükümetin değil BDDK ve bankaların sorunu olduğunu belirterek, ilgili kurumlar tarafından önlem alınmazsa yeni bir krizin kapıda olduğunu söyledi. 
     Haluk Koç, Parlamento'da düzenlediği basın toplantısında kredi kartı tartışmalarına değindi. Son günlerde bu tartışmaların ve alınması gereken önlemlerin hükümet tarafından öne çıkarıldığını belirten Koç, ticari hayata hükümetin müdahale etmemesi gerektiğini kaydetti. 
     Sorunun hükümetin değil, BDDK ve bankaların sorunu olduğunu vurgulayan Koç, ''Hiçbir çağdaş ülkede işportada kredi kartı pazarlanmadığını, BDDK ve bankaların bu konuda mutlaka önlem alması gerektiğini'' söyledi. 
     Koç, Türkiye'de ücretli olarak çalışanların sayısının 20 milyon, kredi kartı kullanıcılarının sayısının ise 11-12 milyon olduğunu belirtti. Türkiye'de kişi başına düşen kart sayısının 1.8, Avrupa'da ise 4 olduğuna dikkati çeken Koç, taksitli kartla alışveriş işlemlerinin diğer kartlarla alışverişe oranının ise yılın ilk 7 ayında adede göre yüzde 7.84, tutara göre ise yüzde 18.92 olduğunu vurguladı. 
     
     ''ÖNLEM ALINMAZSA KRİZ KAPIDA'' 
     Kredi kartının kayıtdışı ekonominin denetimi açısından en etkin araçlar arasında yer aldığını belirten Koç, yaşanan sorunların giderilmesi için alınması gereken önlemleri şöyle sıraladı 
     ''Bankalar arasında ortak bir veri tabanı oluşturulmalı, bir kişi kredi borcunu ödemediğinde diğer bankaları uyaran bir sistem geliştirilmeli. 3 ay işlem görmeyen ve aynı süre içinde borcu ödenmeyen kartlar iptal edilmeli. Kredi kartı faiz oranları ticari kredilerin faiz oranlarının altına çekilmeli. Üçüncü şahısların kullanımının önlenmesi için kredi kartları fotoğraflı olmalı. Kredi kartlarıyla ilgili olarak ayrıca bir sigorta sistemi kurulmalı.'' Toplantının düzenlendiği CHP Grup Yönetim Kurulu Salonu duvarındaki ''Kredi kartı simitçiye, boyacıya verilmez- Abdüllatif Şener Devlet Bakanı'' yazılı afişe dikkat çeken Koç, ''Siz geçim derdindeki insanları nasıl hakir görebilirsiniz, aşağılayabirsiniz Bakan sorumluluğunu taşıyan bir kişinin böyle bir ifade kullanması şansızlıktır, doğru değildir'' diye konuştu. 
     Haluk Koç, ilgili kurumlar olarak BDDK ve bankaların sorunun çözümü için gerekli önlemleri almaması durumunda yeni bir krizin kapıda olduğunu savundu. 
     
</TEXT>
</DOC>
