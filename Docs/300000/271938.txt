<DOC>
<DOCNO> 271938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sondun06.html </URL>
<DATE> 2004/09/15/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Açar açmaz alev alan mektuplardan Schwarzenegger'a da yollanmış 
</HEADLINE>
<TEXT>

     ABD'de son günlerde 19 valiye gönderilen, açar açmaz kendiliğinden alev alan düzeneklere sahip mektuplardan birinin de eski bir film yıldızı olan Kaliforniya Valisi Arnold Schwarzenegger'a yollandığı bildirildi. 
     Kendisine gelen bütün mektuplar önceden incelendiği için sözkonusu mektubun Schwarzenegger'a ulaşmadan önce tespit edildiği ifade edilirken, valilere gönderilen toplam 19 mektuptan üçünün açılırken alev aldığı, ancak herhangi bir yaralanmaya sebep olmadığı kaydedildi. 
     Sözkonusu mektupların üzerinde iade adresi olarak Nevada'daki yüksek güvenlikli Ely Eyalet Hapishanesi'nin gösterildiği belirtilirken, güvenlik yetkillerinin incelemelerini bu cezaevi üzerinde yoğunlaştırdıkları kaydedildi. 
     Kaliforniya Valisi Schwarzenegger'ın yanısıra Alaska, Arizona, Colorado, Hawaii, Idaho, Massachusetts, Montana, Nebraska, Nevada, New York, Oregon, Texas, Utah, Vermont, Virginia, Washington, Batı Virginia ve Wyoming valilerine de aynı türden mektuplar yollanmıştı. Bu valilerden 13'ünün Cumhuriyetçi Parti'den, 6'sının ise Demokrat Parti'den olduğu ifade ediliyor. ABD yasaları birine zarar vermek kastıyla mektup göndermeyi ciddi bir suç olarak kabul ediyor ve 20 yıla kadar hapsi öngörüyor. 
     
</TEXT>
</DOC>
