<DOC>
<DOCNO> 276313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sontur32.html </URL>
<DATE> 2004/09/30/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Polisten kaçarken 3 araca çarptı 
</HEADLINE>
<TEXT>

     Antalya'da çalıntı otomobille önce polis motosikletine, ardından polis otosuna çarpan ve kaçan kişi, başka bir araca daha çarpınca yakalandı. 
     AA muhabirinin edindiği bilgiye göre, dün gece Milli Egemenlik Caddesi'nden çalınan 07 ABC 07 plakalı otomobilin, bugün 100. Yıl Caddesi'nde görüldüğü ihbarı üzerine harekete geçen polis ekipleri ile aracı kullanan M.G. arasında kovalamaca başladı. 
     Polisin kendisini takip ettiğini fark eden M.G. otomobille kaçarken, Gazi Bulvarı'nda barikat kuran polis memurları Hidayet Öztürk ve Serkan Mazma'nın bulunduğu motosiklete çarptı. Daha sonra bir polis otomobiline çarpan M.G, yine kaçmaya başladı. Polisler tarafından takibi sürdürülen M.G, daha sonra eski sanayideki bir bankanın önünde bulunan otomobile çarparak durdu. 
     Polis ekiplerince burada yakalanan M.G. ve otomobilde bulunan M.Y. gözaltına alınarak Sanayi Polis Karakolu'na götürüldü. 
     Kovalamaca sırasında, M.G'nin kullandığı otomobilin çarptığı motosiklette bulunan ve hafif yaralanan polis memurları Hidayet Öztürk ve Serkan Mazma ise Devlet Hastanesi'nde ayakta tedavi edildi. 
     
</TEXT>
</DOC>
