<DOC>
<DOCNO> 293072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/soneko33.html </URL>
<DATE> 2004/11/29/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Çin'in öncülüğünde dünyanın en büyük serbest ticaret bölgesi kuruluyor 
</HEADLINE>
<TEXT>

     Çin ile Güney Doğu Asya Ülkeleri Birliği ASEAN üyeleri, dünyanın en büyük serbest ticaret bölgesini oluşturmayı öngören çok taraflı anlaşmayı imzaladı. 
     Laos'un başkenti Vientian'da imzalanan anlaşma, Çin ile ASEAN üyesi 10 ülke arasındaki ticarette 2010 yılı sonuna dek tüm gümrük vergilerinin kaldırılmasını öngörüyor. 
     Çin'in ABD ile Japonya'yı kenarda bırakarak kabul ettirmeyi başardığı anlaşma, Avrupa Birliği ve Kuzey Atlantik Serbest Ticaret Anlaşması NAFTA ile yaratılan uluslararası ticaret bloklarına karşı Asya ülkelerinin güç birliğini amaçlıyor. 
     Taraf ülkelerin toplam nüfusunun 2 milyarı bulduğunu belirten gözlemciler, Çin-ASEAN serbest ticaret bölgesinin nüfus açısından bakıldığında benzer serbest bölgeler arasında dünyanın en büyüğü olacağını vurguluyor. 
     Ekonomik büyüklük açısından da rakamların etkileyici olduğuna dikkat çekiliyor. ASEAN üyesi ülkelerin Gayri Safi Milli Hasıla GSMH toplamının 1 trilyon ABD Doları, Çin'in GSMH'sinin de 1.4 trilyon ABD Doları'na ulaştığı düşünüldüğünde, yeni serbest bölgenin ekonomik büyüklüğünün 2.4 trilyon doları bulacağı görülüyor. 
     Güney Doğu Asya ülkelerini bir araya getiren ASEAN, Brunei, Endonezya, Filipinler, Kamboçya, Laos, Malezya, Myanmar, Singapur, Tayland ve Vietnam'dan oluşuyor. 
     
</TEXT>
</DOC>
