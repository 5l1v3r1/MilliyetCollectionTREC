<DOC>
<DOCNO> 257907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sontur24.html </URL>
<DATE> 2004/07/24/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Adnan Şenses'in 2 damarına stent takıldı... 
</HEADLINE>
<TEXT>

     Ünlü sanatçı Adnan Şenses'in kalbe giden ve tıkalı olan 2 damarı balon yöntemiyle açılarak stent takıldı. 
     Memorial Hastanesi Girişimsel Kardiyoloji Bölüm Başkanı Prof. Dr. Servet Öztürk, Kalp ve Damar Cerrahisi Bölüm Başkanı Prof. Dr. Bingür Sönmez ve Uzman Dr. Deniz Şener tarafından gerçekleştirilen tıbbi müdahale, yaklaşık 25 dakika sürdü. 
     İşlem sonrası sedye üzerinde basın mensuplarıyla görüştürülen ve ''zafer'' işareti yapan Şenses, bir gazetecinin ''Hayranlarınız da sizi çok merak etti'' demesi üzerine gözyaşlarını tutamadı. 
     Ünlü sanatçıya uygulanan tıbbi müdahaleye ilişkin bir açıklama yapan Prof. Dr. Servet Öztürk, 1999 yılında ABD'de Şenses'in 3 damarına by-pass yapıldığını hatırlatarak ''O by-passtan 2'si tıkalı 1'i açık. Biz tıkalı olan by-passın beslediği sağ damarına 2 tane ilaç kaplı stent koyduk. Son derece başarılı oldu. Şimdi kalbinin her tarafı besleniyor. İnşallah bundan sonra daha sağlıklı olacak'' dedi. 
     Eşi Lale, kızı Arzum ve yakınlarının hastanede yanından ayrılmadığı Şenses'in, yarın taburcu olacağı, Çarşamba günü kontrolden geçtikten sonra da Cuma günü dinlenmek üzere Bodrum'a gideceği öğrenildi. 
     Bir hafta önce ağabeyi öldükten sonra sağlık şikayetleri artan Şenses'e, 14 Temmuz'da anjiyo yapılmıştı. 
     
</TEXT>
</DOC>
