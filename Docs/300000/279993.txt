<DOC>
<DOCNO> 279993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sondun12.html </URL>
<DATE> 2004/10/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Bağdat'ta bombalar patladı, gazeteci öldürüldü 
</HEADLINE>
<TEXT>

     Bağdat'ın batısında bir Amerikan konvoyunun yakınında meydana gelen patlamada 1 Iraklı öldü, 8 Iraklı yaralandı. 
     Bağdat'ın 30 kilometre batısındaki Han Dari kasabasında bir Amerikan konvoyu geçerken bir otomobilde patlama olduğu, ardından Amerikan kuvvetlerinin ateş açtığı belirtildi. 
     Irak'ın Bakuba kentinde de, silahlı kişiler Irak ordusunda görevli 2 subayı otomobilden ateş açarak öldürdü. 
     Irak İçişleri Bakanlığı sözcüsü Albay Adnan Abdurrahman, subayların sabah işe giderken saldırıya uğradığını söyledi, ancak ayrıntılı bilgi vermedi. 
     Öldürülen kişilerin Saddam Hüseyin rejimi döneminde de Irak ordusunda görevli olduğu belirtildi. 
     Bu arada, Amerikan güçleri Bakuba'da dün düzenledikleri operasyonlarda 10 kişiyi tutukladı. 
     Bin kadar Amerikan askeri ve Irak güvenlik görevlisinin katıldığı iki ayrı operasyonda, az sayıda silah ve cephane ele geçirilirken, tutuklananlardan ikisi direnişçilerin liderlerinden olmakla suçlanıyor. 
     
     KADIN GAZETECİ ÖLDÜRÜLDÜ 
     Irak'ın başkenti Bağdat'ta meydana gelen 2 farklı olayda, bir kadın gazeteci ile bir sorgu hakiminin öldürüldüğü bildirildi. 
     Filistinli hastane ve polis kaynakları, Bağdat'ın doğusundaki Rusafa bölgesinin sorgu hakiminin yerel saatle 08.00 sularında evinden çıktığı sırada öldürüldüğünü açıkladı. 
     İçişleri Bakanlığı da aynı saatlerde bir Kürt televizyonunun kadın muhabirinin Bağdat'taki evinin önünde öldürüldüğünü bildirdi. 
     Irak Kürdistan Yurtseverler Birliği lideri Celal Talabani'nin televizyonu El Hürriyet için çalışan Dina Muhammed Hasan adlı muhabirin, Sünni El Ademiye mahallesindeki evinin önünde öldürüldüğü belirtildi. 
     
     MUSUL'DA PATLAMA 1 ÖLÜ 
     Irak'ın kuzeyindeki Musul'da yol kenarına yerleştirilen bir bombanın infilak etmesi sonucu bir sivilin öldüğü, 6 kişinin de yaralandığı bildirildi. 
     Polis ve hastane kaynakları, bombanın, Baladiyat semtine yerleştirildiğini ve devriye gezen Irak güvenlik birimlerinin hedef alındığını söylediler. 
     Musul'da dün düzenlenen bombalı intihar saldırısında, 2 Amerikan askeri öldürülmüştü. 
     
</TEXT>
</DOC>
