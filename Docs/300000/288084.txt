<DOC>
<DOCNO> 288084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonsiy25.html </URL>
<DATE> 2004/11/11/ </DATE>
<TIME> 22.07 </TIME>
<AUTHOR>  </AUTHOR>
<HEADLINE>
Şişli Belediye Başkanı Mustafa Sarıgül'e yolsuzluk iddiası... 
</HEADLINE>
<TEXT>

     Şişli Belediye Başkanı Mustafa Sarıgül'ün, CHP'den kesin ihraç istemiyle tedbirli olarak Yüksek Disiplin Kurulu'na sevk edilmesine yol açan raporda, bazı ''rüşvet'' iddialarının da yer aldığı öğrenildi. 
     Alınan bilgiye göre, CHP Merkez Yönetim Kurulu'nun MYK bugünkü toplantısında, Genel Başkan Deniz Baykal, Sarıgül hakkındaki iddiaların yer aldığı 60 sayfalık rapor hakkında üyelere bilgi verdi. 
     Baykal, MYK'nın görevlendirdiği İstanbul Milletvekilleri Mehmet Ali Özpolat, Sırrı Özbek ve İsmet Atalay'ın hazırlayarak geçtiğimiz günlerde ilettikleri raporda yer alan iddialardan söz ederken, ''bu iddiaları kanıtlayan bazı belgelerin de raporda bulunduğunu'' belirtti. 
     Raporda, ''kaçak inşaatlara ruhsat verildiği ve bu ruhsatlandırma işlemi için Sarıgül adına rüşvet istendiği'' iddiaları dikkati çekerken, 28 Mart yerel seçimleri öncesinde ''250 bin dolar tutarında bir rakam'' istendiğine ilişkin ifadelerin yer aldığı öğrenildi. 
     Raporda, Emniyet kayıtlarında yer alan bazı telefon konuşmalarına ilişkin belgeler, kaçak olduğu saptanan inşaatlarla ilgili İstanbul Büyükşehir Belediyesi'nde bulunan bazı ruhsatların da yer aldığı belirtildi. 
     CHP Genel Sekreteri Önder Sav'ın bir-iki gün içerisinde bir basın toplantısı düzenleyerek, Sarıgül'ün CHP'den kesin ihraç istemiyle Yüksek Disiplin Kurulu'na sevk edilmesinin yolunu açan rapordaki iddialarla ilgili açıklamalarda bulunması bekleniyor. 
     
</TEXT>
</DOC>
