<DOC>
<DOCNO> 282566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonyas04.html </URL>
<DATE> 2004/10/22/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Horlamadan bir kaç dakikada kurtulabilirsiniz .. 
</HEADLINE>
<TEXT>

     Metin FERAH DHA 

ABANT İzzet Baysal Üniversitesi Tıp Fakültesi Kulak Burun Boğaz Anabilim Dalı Başkanı Yrd. Doç. Dr. Serap Köybaşı, horlamadan birkaç dakikada kurtulmanın mümkün olduğunu belirterek, "Radyofrekans denilen cihaz sayesinde ameliyatsız, kansız ve ağrısız bir şekilde birkaç dakika süren bir işlem sonunda, horlama sıkıntısından kurtulabiliyorlar'' dedi. 
     Obstrüktif Uyku Apne Sendromu olarak bilinen ve uykuda solunum durmaları ile karakterize olan hastalığın, üst solunum yolundaki yapıların tıkayıcı özellik kazanmasından kaynaklandığını belirten Köybaşı, horlamanın hipertansiyon, kalp ve akciğer rahatsızlıklarına neden olduğunu söyledi. 
     Horlamanın daha çok orta yaş erkeklerle, sigara kullanan ve spor yapmayan kilolu kişilerde görüldüğünü söyleyen Köybaşı, "Şiddetli horlamalar, sabahları yorgun kalkma, gün içinde sürekli uyku ihtiyacı ve çalışma performans kaybı ile cinsel hayatta bozulma gibi şikayetlere neden olur. Uyku Apnesi tedavi edilmediğinde hipertansiyon, kalp ve akciğer rahatsızlıkları gibi problemlere yol açabilir'' dedi. 
     Solunum yollarının açılmasıyla horlamanın tedavi edilebileceğini belirten Köybaşı, "Son yıllarda oldukça etkili ve güvenilir olduğu ispatlanan radyofrekans tekniğiyle, horlama sorununa çözüm bulunmuş durumda. Şiddetli horlamadan şikayeti bulunanlar, Radyofrekans cihazı sayesinde ameliyatsız, kansız ve ağrısız bir şekilde birkaç dakika süren bir işlem sonucunda, horlama sıkıntısından kurtulabiliyorlar'' dedi. 
     
</TEXT>
</DOC>
