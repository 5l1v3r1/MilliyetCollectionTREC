<DOC>
<DOCNO> 256313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sonsiy05.html </URL>
<DATE> 2004/07/18/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Aksu Belediye Başkanlarının maaşı nüfusa göre belirlenecek 
</HEADLINE>
<TEXT>

     İçişleri Bakanı Abdülkadir Aksu, belediye başkanlarının maaşının, hizmet ettikleri nüfusa ve memur maaş katsayısına göre belirleneceğini söyledi. 
     Aksu, Kastamonu'da AK Parti İl Başkanlığı'na yeni atanan Mustafa Gülşen'i ziyaret ederek, çalışmalar hakkında bilgi aldı. 
     AK Parti İl binasında basın mensuplarının sorularını yanıtlayan Aksu, belediye başkanlarının maaşlarıyla ilgili tartışmalar konusunda açıklamalarda bulundu. Aksu, şunları kaydetti 
     ''Bu konunun tartışılacak bir yönü yok. Belediye başkanlarının maaşı, hizmet ettikleri nüfusa ve memur maaş katsayısına göre belirlenecek. Bu da yasada açık ve net bir şekilde belirlenmiştir. 3 bin nüfuslu bir belediye başkanı ile 100 bin nüfuslu bir belediye başkanının maaşı arasında önceden olduğu gibi farklılık olabilir. Ancak bundan sonra memur maaş katsayısı dikkate alınacak. Maaşlarda düşme söz konusu değil.'' 
     
     ''BOZKURT'UN ÖDÜLÜ ÇOK ÖNEMLİ'' 
     Türkiye'nin Avrupa Birliği'ne girmeye hazırlandığı bir dönemde Avrupa Konseyi'nin çevreye duyarlılığı nedeniyle Kastamonu'nun Bozkurt İlçesi'ne onur bayrağı vermesinin mutluluk verici olduğunu belirten Aksu, şöyle konuştu 
     ''Böyle bir dönemde Avrupa Konseyi'nin Türkiye'de bir belediyeye onur bayrağı vermesi çok önemli. AB'den tarih almaya çalıştığımız bir dönemde bu ödülün verilmesi, Avrupa ülkelerinin Türkiye'ye daha dikkatli bakmasını sağlamıştır. Bozkurt Belediye Başkanı Engin Canbaz'ın ve Bozkurtluların sorumluluğu artmıştır. Bu ödülün bir üst derecesini almak için çaba harcamalılar. Bu tür ödüller Türkiye için çok anlamlıdır.'' Öte yandan, Kastamonu'nun doğal güzelliklerini çok beğendiğini ifade eden Aksu, ''Gerçekten mükemmel bir doğa var. Bu doğanın tahrip edilmemesi lazım. Özellikle Ilgaz dağı ve Bozkurt İlçesi, yeşil ile mavinin buluştuğu bir yer. Çok doğal ve berrak. Kastamonu, önümüzdeki günlerde turizmde büyük patlama yapacaktır'' dedi. 
     
</TEXT>
</DOC>
