<DOC>
<DOCNO> 262781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/soneko40.html </URL>
<DATE> 2004/08/12/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Otoyol ve köprü ücretlerinden kaçış yok 
</HEADLINE>
<TEXT>

     Otoyol ve boğaz köprülerinden ücret ödemeden geçen araç sahipleri, geçiş ücreti ve idari para cezasını ödemediği takdirde aracını satamayacak ve fenni muayenesini yaptıramayacak. 
     Bayındırlık ve İskan Bakanlığı'ndan yapılan yazılı açıklamada, otoyollar ve boğaz köprülerinden ücret ödemeksizin geçiş yapan araç sahiplerine uygulanacak para cezasına ilişkin yeniden düzenlenen kanunun 31 Temmuz 2004 tarihinde Resmi Gazete'de yayımlanarak, yürürlüğe girdiği hatırlatıldı. 
     Açıklamada, otoyol ve boğaz köprüleri için belirlenen geçiş ücretini ödemeden geçtiği tespit edilen araç sahiplerine, geçiş ücretinin 10 katı idari para cezası kesileceği belirtildi. 
     Geçiş ücreti ve kesilen idari para cezasının, tebliği tarihinden itibaren 1 ay içinde ödenmemesi halinde bu araçların fenni muayeneleri ile satış devirlerinin yapılamayacağı bildirildi. 
     
</TEXT>
</DOC>
