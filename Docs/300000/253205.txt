<DOC>
<DOCNO> 253205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/spor/spo04.html </URL>
<DATE> 2004/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan'dan savunma 
</HEADLINE>
<TEXT>


Trabzonspor'un hocası, Neumünster maçındaki futbolun üzerinde durmadığını, alternatif oyuncuları görme açısından olumlu bir sınav verdiklerini söyledi 

ÖMÜR AVCI - DHA 


Memnun kaldı 
ALMANYA kampındaki ilk hazırlık maçında 4. Lig takımı Neumünster'i 3-2 yenen Trabzonspor'da, teknik patron Ziya Doğan eleştirilere katılmadığını söyledi. Doğan, sonuca bakılmaması gerektiğini belirtip, "Ben sonuçtan çok alternatif oyuncularımın son haline baktım" dedi. Tecrübeli hoca, takımının oyunundan ve gençlerin performansından memnun olduğunu söyledi. 

Yenilere takip 
NEUMÜNSTER karşısında as oyuncular Gökdeniz, Fatih, Tolga, Erdinç, Volkan ve Augustine'ye forma vermediğine dikkati çeken Doğan, "Bu maçlarda sonuçtan çok taktiğin ne kadar kavranıldığına önem veriyorum. Yeni katılanların performansı önemliydi. Bu bakımdan genelde memnunum" dedi. Trabzon'un hocası, sürekli yağan yağmuru da avantaj olarak gördüğünü sözlerine ekledi. 

Gökdeniz kazandı 

Karadeniz ekibinin dün sabahki antrenmanına önceki günkü maçta görev alanlar çıkmadı. Forma giyenlerden sadece Yattara ve kaleci Tolga idmanda yer alırken, sakatlığı süren Fatih ve Volkan düz koşu ile yetindi. Takım elbisesine yapılan yarı sahada çift kale maçta Gökdeniz'in ekibi, Ziya Doğan'ın takımını 9-7 yendi. 

Lee Young olmadı 
ASBAŞKAN Nevzat Şakar, Güney Koreli futbolcu Lee Young'un transferinden vazgeçtiklerini söyledi. Şakar, eski oyuncularını alabilmek için uzun uğraşlar verdiklerini belirtip, "Ancak Lee'nin hocası kendisini bırakmadı" dedi. Şanssızlık yaşadıklarını belirten Başkan Atay Aktuğ ise, "Bizim için 'transferde geç kaldı' desinler ama 'yanlış yaptı' demesinler" yorumunu yaptı. 

Yaşin uçtu 
İSTANBULSPOR Başkanı Mehmet Akif Yaşin, Musa Büyük'ün transferinde topu Trabzonspor'a attı. Teknik Direktör Erol Tok'un bu futbolcuyu bırakmak istemediğini belirten Yaşin, futbolcularına 500 milyar, kulübe ise 200 bin dolar teklif yapıldığını açıkladı. Yaşin, "Öyle bir para vermeleri gerekir ki, büyük sansasyon yaratmalı. Bu da 1.5 milyon dolar civarı olabilir" dedi. 

Gascoigne'e teklif 
TRABZONSPOR'UN Şampiyonlar Ligi 2. ön eleme turundaki muhtemel rakibi Galler Şampiyonu RHYL, İngiltere'nin efsane oyuncusu Paul Gascoigne'e teklifte bulundu. Elemeyi geçmek için Letonya'nın Skonto Riga takımı ile karşılaşacak olan RHYL yönetimi, Gascoigne'e takımın başına geçmesi için bir sezonluk kontrat önerdi. Öte yandan Trabzon'un Neumünster maçını Skonto Riga teknik heyeti de izledi. 



</TEXT>
</DOC>
