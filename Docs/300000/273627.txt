<DOC>
<DOCNO> 273627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/soneko09.html </URL>
<DATE> 2004/09/21/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Yatırım için ülkesi Hollanda yerine Türkiye'yi tercih etti 
</HEADLINE>
<TEXT>

     Zafer Akpınar AA 

Türk asıllı Hollanda vatandaşı Nadir Gorgani, Antalya'da 20 milyon EURO'luk bir yatırımla kuracağı fabrikada, Avrupa'da 200 milyon EURO'luk bir pazarı olan 4 tekerlekli motosiklet üretecek. 
     Hollanda'da kurulu Woret B.V isimli firmanın sahibi Türk asıllı Nadir Gorgani, ''Motorshow 2004 Fuarı''na katılmak üzere geldiği Konya'da, AA muhabirine yaptığı açıklamada, firma olarak 4 tekerlekli motosikletlerin dizayn ve tasarımını yaptıklarını söyledi. 
     Daha sonra anlaşmalı oldukları bir firmaya üretimi yaptırdıklarını vurgulayan Gorgani, Tayvanlı bir firma tarafından da motosikletlerin Avrupa'ya pazarlandığını anlattı. 
     Otomobil sayısındaki artışa bağlı olarak ortaya çıkan trafik sorunu nedeniyle 4 tekerlekli motosikletlerin giderek daha büyük kolaylık sağladığını dile getiren Gorgani, şunları kaydetti 
     ''Ulaşımı kolay ve daha düşük maliyetle sağlayan 4 tekerlekli motosikletleri ilgi görmeye başladı. Avrupa'da küçük motorları ve yüksek hızları ile tercih nedeni oldular. Özellikle son yıllarda ulaşım, tarım, turizm ve ticari açıdan kullanımı giderek artan bu motosikletlerin Avrupa'daki pazar payı bir anda 200 milyon EURO'ya ulaştı. Şu anda pazarlamasını ortak yaptığımız firma ile birlikte İngiltere, Fransa, Almanya, İspanya, Türkiye'ye 4 tekerlekli motosiklet ihraç ediyoruz. Tanesi tüketiciye 3 bin EURO'dan ulaşıyor.'' 
     
     ÜRETİM ÜSSÜ OLARAK TÜRKİYE SEÇİLDİ 

     Gorgani, yaklaşık 1 yıl önce motosikletin tasarım ve dizaynının yanı sıra üretimine de geçmeye karar verdiklerini vurgulayarak, üretim üssü olarak da otomotiv yan sanayisi güçlü Türkiye'yi tercih ettiklerini anlattı. 
     Türkiye'yi üretim merkezi seçmelerinde Arap pazarına kolay girmek istemelerinin de büyük rol oynadığını vurgulayan Gorgani, şöyle devam etti 
     ''Maliyet açısından Türkiye'de fabrika kurmak Hollanda'da kurmaktan daha akıllıca. Çünkü orada maliyetler çok yüksek. Üretimde yüksek karlar elde edilemiyor. Bir de Türkiye ile Arap ülkeleri arasındaki ticari ilişki bizi buraya yönlendirdi. Yaklaşık bir yıldır Türkiye'de araştırma yapıyoruz. Fabrikayı Akdeniz kenti Antalya'da kuracağız. Önümüzdeki günlerde 5 milyon EURO'luk yatırımla kuracağımız fabrikaya toplam 20 milyon EURO yatırım yapacağız.'' İlk başta 50 kişiye istihdam sağlayacaklarını daha sonra bu rakamın artacağını ifade eden Gorgani, firma olarak ilk kez üretime başlayacakları 2006'da 15 bin adet 150 cc'lik 4 tekerlekli motosiklet üreteceklerini söyledi. 
     Gorgani, daha sonra bu sayının 100 bin adete kadar çıkacağını belirtirken, ''İngiltere talebinin tamamını buradan karşılayacağız. En önemlisi de Arap pazarını da ele geçireceğiz. 4 tekerlekli motosikletlerden Türkiye ekonomisine ciddi anlamda girdi sağlanacak. Hedefimiz 200 milyon EURO'luk pazarın Türkiye'den yönetilmesi'' diye konuştu. 

     
</TEXT>
</DOC>
