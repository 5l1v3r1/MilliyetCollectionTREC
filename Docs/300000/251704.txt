<DOC>
<DOCNO> 251704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sonspo15.html </URL>
<DATE> 2004/06/29/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Sağlam Hedefim antrenörlük dönemimde de zirveye çıkmak... 
</HEADLINE>
<TEXT>

     Samsunspor Teknik Sorumlusu Ertuğrul Sağlam, ''Hedefim futbolculuk dönemimde olduğu gibi antrenörlük dönemimde de zirveye çıkmak'' dedi. 
     Yeni sezon hazırlıklarını sürdüren Samsunspor, Nuri Asan Tesisleri'nde teknik sorumlu Ertuğrul Sağlam gözetiminde bir çalışma yaptı. 
     Sağlam, çalışma öncesi yaptığı açıklamada, futbolcularının çalışma azmi ve gösterdikleri performanstan memnun olduğunu söyledi. 
     Shorunmu, Kaies ve Tarık El Said dışında tüm futbolcuların antrenmanlara katıldığını belirten Sağlam, şöyle konuştu 
     ''Bu 3 futbolcu ülkelerinin milli takımlarında oynadıkları için temmuz ayında yapacağımız Kızılcahamam kampına katılacaklar. Bir de Finlandiya'dan ismini şu an açıklayamayacağım golcü bir futbolcu aldık ve ön anlaşma imzaladık. 3 Temmuz Cumartesi günü o da Kızılcahamam kampına katılacak. Ayrıca Bursaspor'da oynayan Erman Güraçar'ın durumu da 1 hafta içinde çözümlenecek. Bu oyuncuların katılımıyla çok güçlü bir kadro kurmuş olacağız.'' Teknik adam olarak zengin bir kadro ve kaliteli futbolcularla çalışacağını, bundan da büyük mutluluk duyduğunu kaydeden Sağlam, ''Hedefim futbolculuk döneminde olduğu gibi antrenörlük dönemimde de zirveye çıkmak. Beni Türk futbolunda zirveye taşıyan Samsunspor'a tek yetkili olarak hizmet etmem, benim için büyük bir şans. Bana inanan ve güvenen insanları mahcup etmeyeceğim'' diye konuştu. 
     Çok iyi transferler yaptıklarına inandığını da ifade eden Sağlam, ''Transfer ettiğimiz futbolcular çok yönlüler. Her futbolcu her bölgede oynayabilecek kapasitede. Böylesine kaliteli transferlerle ligde başarılı olacağımıza inanıyorum'' dedi. 
     
</TEXT>
</DOC>
