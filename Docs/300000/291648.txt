<DOC>
<DOCNO> 291648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/yasam/ayas.html </URL>
<DATE> 2004/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AIDS'lilerin sayısı 39.4 milyonu buldu 
</HEADLINE>
<TEXT>


2004 HIV Raporu'na göre, dünyadaki AIDS hastalarının sayısı son 3 yılda 39.4 milyona ulaştı. Virüsü taşıyanların çoğunluğu kadınlar ve çocuklardan oluşuyor 

DIŞ HABERLER SERVİSİ 

Birleşmiş Milletler AIDS Vakfı ve Dünya Sağlık Örgütü DSÖ tarafından hazırlanan 2004 HIV Raporu'na göre, tüm dünyadaki AIDS hastalarının sayısı, son 3 yılda 4.4 milyon artarak 39.4 milyona ulaştı. Rapora göre, virüsü taşıyanların yüzde 60'a yakını kadınlardan oluşuyor. 
Rapora göre Çin, Endonezya ve Vietnam'ın başını çektiği Doğu Asya ülkelerinde son 2 yılda HIV taşıyıcısı sayısında artış oranı yüzde 56, Doğu Avrupa ve Orta Asya'da da yüzde 48. Doğu Avrupa ve Orta Asya'daki artış, özellikle Ukrayna ve Rusya'daki virüs bulaşanların sayısında kaydedilen artıştan kaynaklandı. Raporda, 2003 sonu rakamlarına göre 860 bin HIV'linin yaşadığı Rusya, Avrupa'da virüsün en çok görüldüğü ülke olma özelliği taşıyor. 
Dünyadaki 37.2 milyon yetişkin HIV taşıyıcısının yarıya yakınını da kadınlar oluşturuyor. Dünyanın hastalıktan en çok etkilenen bölgesi Afrika kıtasının güneyinde de, HIV kapan yetişkinlerin yüzde 60'a yakını kadınlardan oluşuyor. Uzmanlar, HIV bulaşan kadın sayısının 13.3 milyona yakın olduğunu tahmin ediyor. 
Raporda, 2004'te dünyada HIV taşıyanların sayısının 39.4 milyona ulaştığı tahminine de yer veriliyor. Bu rakamın 2.2 milyonunu 15 yaşın altındaki çocukların oluşturduğuna işaret eden uzmanlar, 2002'de bu rakamın 36.6 milyon civarında olduğunu hatırlatıyor. 

Geç kalınmış değil 
Dünyada tek kaynaktan beslenen bir AIDS salgınından söz edilemeyeceğini, her bir ülke ve bölgenin farklı bir salgını yaşamakta olduğunu belirten raportörler, bunlardan bazılarının halen çok erken aşamada olduklarını ve uygun önlem alınması halinde önlenebileceğini bildirdiler. 
BM AIDS Vakfı Başkanı Dr. Peter Piot, "Aceleye getirilmiş çözümler ve acil durum önlemlerinin, soruna çare olarak görülmesi zamanı geçmiştir. Bu soruna gerçek ve yaşatılabilir çözümler üretmek zorundayız" dedi. 

Rakamlarla AIDS 

2004'te 3.1 milyon kişi AIDS'ten öldü.Virüs taşıyanların yüzde 60'ından fazlası, Güney Afrika ülkelerinde bulunuyor.Virüsü taşıyanların 2.2 milyonu 15 yaş altı çocuklardan oluşuyor.Virüs, 2 yılda en çok Doğu Asya, Doğu Avrupa ve Orta Asya'ya yayıldı. 

AIDS nedir 

Tam adı 'Sonradan Edinilmiş Bağışıklık Eksikliği Sendromu' olan AIDS, ilk olarak 1981'de ABD'de ortaya çıktı. Hastalığa yol açan HIV, 1984'te belirlendi. Bağışıklık sistemini çökerten virüsü kapan kişi, her türlü hastalığa karşı savunmasız kalıyor. AIDS, halen en ölümcül hastalıklar listesinde ilk sıralarda yer alıyor. 


</TEXT>
</DOC>
