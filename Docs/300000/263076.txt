<DOC>
<DOCNO> 263076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sondun23.html </URL>
<DATE> 2004/08/13/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
5 kentte ABD karşıtı gösteriler... 
</HEADLINE>
<TEXT>

     Irak'ın 5 kentinde, ABD'nin kutsal Necef kentinde düzenlediği büyük operasyon aleyhinde gösteriler yapıldı. 
     Gösteriler sırasında bazı kişiler, Başbakan İyad Allavi'nin istifa etmesi çağrısında bulundular. 
     Divaniye kentinde, Allavi'nin partisinin bürosu önünde toplanan Iraklılar, tabelaları yere indirdi ve binaya taş fırlattılar. 
     Bağdat, Kufa ve Samava'da da binlerce kişi gösteri yaparken, Felluce kentinde yaklaşık 3 bin kişi, Şii lider Mukteda Sadr'ın resimlerini taşıyarak ABD'nin Necef'i bombalamasını kınadı. Gösteriye katılanlar, ''Çok yaşa Sadr. Felluce Amerika'ya karşı Necef'in yanında'' şeklinde slogan attılar. 
     
     İran'da 'Amerika'ya ölüm' sloganları 
     Öte yandan, İran'ın başkenti Tahran'da sokaklara dökülen binlerce kişi, ABD'nin Irak'taki operasyonlarını protesto etti. 
     Amerikan bayraklarını yakan ve ''Amerika'ya ölüm'' sloganları atan göstericiler, ''İşgalcilere Ölüm'' ve ''Amerikan Demokrasisi Masum İnsanlara Katliam'' yazılı pankartlar taşıdılar. 
     Benzeri gösterilerin ülkenin diğer kentlerinde de yapılması planlanıyor. 
     İran, sürekli olarak ABD öncülüğündeki koalisyon güçlerinin Irak'tan ayrılmaları çağrısında bulunuyor ve Irak'taki Necef ve Kerbela kentlerinde bulunan çokuluslu gücün varlığına karşı çıkıyor. 
     
</TEXT>
</DOC>
