<DOC>
<DOCNO> 271156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sondun30.html </URL>
<DATE> 2004/09/12/ </DATE>
<TIME> 22.11 </TIME>
<AUTHOR>  </AUTHOR>
<HEADLINE>
Kudüs'te Şaron'a karşı gösteri yapıldı 
</HEADLINE>
<TEXT>

     ''Gazze Şeridi ve Batı Şeria'daki Yahudi yerleşim bölgelerinden çekilme planına artan tepkilerin, ülkede bir iç savaşa yol açabileceği'' uyarısında bulunan İsrail Başbakanı Ariel Şaron, Kudüs'te yüzlerce gösterici tarafından protesto edildi. 
     Judea Samarya ve Gazze Şeridi Yahudi Yerleşimleri Konseyi tarafından bu akşam Kudüs'ün merkezindeki Sion meydanında düzenlenen gösteride, Şaron'un planına karşı çıkanlar, ''Çekilmek ulusu parçalamaktır'' yazılı pankartlar taşıdılar. 
     Genç-yaşlı, kadın-erkek yüzlerce göstericinin katıldığı protesto eylemi, Başbakan Şaron'un ikametgahına yürüyüşle son buldu. 
     Aralarında motorlu ekiplerin de bulunduğu 1000 dolayında güvenlik görevlisi, gösterinin yapıldığı Sion meydanı ve meydandan geçen Yaffa caddesinde yoğun güvenlik önlemi aldı. Meydan ve cadde, saat 17.00'da motorlu araç trafiğine kapatıldı. 
     Saat 19.00'dan itibaren meydanı doldurmaya başlayan göstericilerin pek çoğu, hükümet ortaklarından ''Ulusal Dinci Parti''ye de hala koalisyon üyeliğini sürdürdüğü için öfkelerini dile getirerek, ''Bu yıkıcı hükümetten derhal ayrılın'' yazılı pankartlar taşıdılar. 
     İsrail Başbakanı Şaron'un protestolarla karşılanan planı, ''Gazze Şeridi'nde işgali süren bölgelerin yanı sıra Batı Şeria'daki 4 yerleşimden 1 yıl içinde geri çekilmeyi'' hedefliyor. 
     
</TEXT>
</DOC>
