<DOC>
<DOCNO> 257758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/dunya/adun.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosna-Hersek ruhuna kavuştu 
</HEADLINE>
<TEXT>


Hırvat topçusunun 11 yıl önce yıktığı Osmanlı eseri Mostar Köprüsü, Bosna'nın çok kültürlü yapısının sembolüydü. Türkiye'nin de öncülük yaptığı bir girişimle yeniden inşa edilen köprü dün açıldı 

DIŞ HABERLER SERVİSİ 


Kasım 1993'te, Bosna savaşı sırasında, Hırvat topçusunun imha ettiği tarihi Mostar Köprüsü, 1997'de başlayan onarımının tamamlanması üzerine dün törenle yeniden hizmete açıldı. 
Türkiye'nin bakan düzeyinde temsil edildiği törene İngiltere'den Veliaht Prens Charles, AB'den Dış İlişkiler Komiseri Chris Patten, Hırvatistan Devlet Başkanı Stipe Mesic, Dünya Bankası Başkanı Şengman Zang ve UNESCO Başkanı Koirçiro Matsuura ve 52 uluslararası kuruluştan delegasyonlar katıldı. 

15 milyon dolar 
Sıkı güvenlik önlemleri altında düzenlenen törende Türkiye'den gelen mehter takımı ile Hırvat bandosu marşlar çaldı. Köprü çevresi ve kent merkezi 2 bin 300 polis tarafından giriş çıkışlara kapatıldı. Bu nedenle Mostarlılar törenleri televizyondan izledi. Helikopterlerle havadan denetim uçuşları yaparken dalgıç polisler köprünün iki yakasını birleştirdiği Neretva Nehrin'de önlem aldı. 
1566'da Osmanlı Padişahı Kanuni Sultan Süleyman tarafından Mimar Hayrettin'e Neretva Nehri üzerinde inşa ettirildikten sonra Doğu ile Batı'nın, İslamiyet ile Hıristiyanlığın buluşma noktası olarak görülen ve ayrıca Bosna'nın Boşnak, Sırp ve Hırvat etnik toplulukları arasında barış ve bir arada yaşama arzusunu sembolize eden beyaz mermerden köprü Türkiye, ABD, İtalya, Hollanda, Hırvatistan ve çeşitli örgüt ve kişilerin bağışlarıyla onarıldı. 
Bosna'nın başkenti Saraybosna'nın 70 km güneybatısında yer alan ve yerel adı "Stari Most" Eski Köprü olan Mostar Köprüsü, büyük ölçüde Hırvat topçusunun ateşiyle nehre dökülen orijinal parçalarının bulunup yerine konması ve bazı yeni parçalar eklenmesiyle onarıldı. Onarım 15 milyon dolara 22,5 trilyon lira maloldu. 

Depremlere dayandı 
Mostar Köprüsü hakkındaki bir rivayete göre, Mimar Hayrettin köprünün inşaatını bitirir bitirmez daha resmen açılmadan kentten kaçarak izini kaybettirdi. Çünkü Kanuni Sultan Süleyman köprünün destekleri çekildiğinde yıkılması halinde mimarın kellesinin vurulacağını söylemişti. Neyse ki, Mimar Hayrettin'in korktuğu başına gelmedi ve Mostar yüzyılların yıpratıcı etkisine, büyük depremlere ve savaşlara karşı üstün bir direniş gösterdi. Ta ki Hırvat milisler toplarını ateşleyene kadar. 

Zihinlerdeki köprü 
Hırvatlar tarafından yıkılması Mostar Köprüsü'nü eski kimliğinden çıkardı, savaşın acımasızlığının ve etnik nefretin sembolü haline getirdi. AB temsilcisi Chris Patten Mostar'ın yeniden açılmasının bu boyutuna vurgu yaparak "Artık Bosna Hersek'in AB'nin tam üyesi olmasına yönelik umudun sembolü olacağına inanıyorum" dedi. BM temsilcisi Elisabeth Rehn de, "Ruhlar ve zihinlerde köprü kurmasını ümit ediyorum" sözleriyle etnik nefretin dayanışmaya dönüşmesini diledi. Törenlerden sorumlu Bosnalı yetkili Süleyman Kupusoviç ise "Bu köprünün kendine özgü bir ruhu var. İnanıyorum ki, Mostar Köprüsü, Bostar ve Bosna'nın tekrar birleşmesinde politikacıların nutuklarından çok daha fazla etkili olacak" dedi. 

Etnik nefrete inat 

Üstteki büyük fotoğrafta 1566'da Mimar Hayrettin tarafından inşa edilen Mostar Köprüsü'nün yeniden yapıldıktan sonraki hali görülüyor. Ortada ise, bir mimarlık şaheseri olan köprüyü, bölgedeki Osmanlı egemenliğinin sembolü olarak gören milliyetçi Hırvat milislerin top ateşiyle yıkmasının ardından saptanan bir Mostar manzarası var. Altta ise orijinal köprü, etnik nefrete kurban edilmeden önce... Mostar Köprüsü'nün yeniden inşa edilmesi, mikro milliyetçiliğin yıkıcılığına karşı uluslararası camianın barışı sağlama yönündeki iradesini simgeliyor. 

Türkiye'den 5 bakan gitti 

Bosna - Hersek'teki tarihi Mostar Köprüsü'nün açılış töreninde Türkiye 5 bakanla temsil edildi. Daha önce Mostar'daki açılışa katılacağı açıklanan Başbakan Recep Tayyip Erdoğan, Pamukova'daki tren kazası nedeniyle programını iptal etti. 
Devlet Bakanı Beşir Atalay, Devlet Bakanı Mehmet Aydın, Bayındırlık ve İsk n Bakanı Zeki Ergezen, Kültür ve Turizm Bakanı Erkan Mumcu, Tarım ve Köyişleri Bakanı Sami Güçlü ile bazı bürokratlar ve gazetecilerden oluşan Türk heyeti, Mostar havaalanında Türkiye'nin Saraybosna Büyükelçisi Melek Sina Baydur ve Mostar kenti yetkilileri tarafından karşılandı. 


</TEXT>
</DOC>
