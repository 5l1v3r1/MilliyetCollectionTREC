<DOC>
<DOCNO> 292830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/soneko08.html </URL>
<DATE> 2004/11/28/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Bankalardan 9 ayda 5 katrilyona yakın kar... 
</HEADLINE>
<TEXT>

     Bankacılık sektörü, yılın ilk dokuz ayını 5 katrilyona yakın karla kapattı. Mali tablolarını açıklayan 48 bankanın toplam karı, geçen yıla göre yüzde 2 artarak 4.9 katrilyon liraya çıktı. En yüksek kara 1.3 katrilyonla Ziraat Bankası ulaştı. Bankaların aktif büyüklüğü, 290 katrilyon lirayı geçti. ANKA'nın yaptığı belirlemeye göre, Muhasebe Uygulama Yönetmeliği MUY çerçevesinde enflasyona göre düzeltilmiş mali tablolarını açıklayan 48 bankanın, ocak-eylül dönemindeki toplam karı 4 katrilyon 944.3 trilyon lirayı buldu. Bankaların karı, geçen yılın eş dönemine göre yüzde 1.9'luk artış gösterdi. 2003 yılının ilk dokuz aylık dönemini sözkonusu 48 banka, toplam 4 katrilyon 8.4 trilyon liralık karla kapatmıştı. 
     
     EN YÜKSEK KAR ZİRAAT'İN 

     Aktif büyüklük bakımından Türkiye'nin en büyük bankası olan Ziraat Bankası bu dönemde en fazla karı elde eden banka oldu. Banka, yılın ilk dokuz aylık dönemi için 1 katrilyon 250.2 trilyon liralık kar açıkladı. Ziraat'in karı, geçen yıla göre yüzde 37.8 arttı. 
     Akbank 883.9 trilyon liralık karla ikinci, İş Bankası 8.4 trilyon lirayla üçüncü oldu. Akbank'ın karı geçen yıla göre yüzde 22.5 azalırken, İş Bankası'nın karında yüzde 59.4'lük büyüme gözlendi. 455.1 trilyon liralık karla Halk Bankası, 350.8 trilyonla Garanti Bankası, 294.5 trilyonla Vakıfbank, 271 trilyon liralık karla Türk Eximbank bu bankaları izledi. TMSF bünyesindeki Bayındırbank, ilk dokuz ayda 197.4 trilyon lira, Koçbank 108.1 trilyon lira, Denizbank 91.4 trilyon liralık kar açıkladı. 
     
     ZARAR EDENLER 

     En fazla zarar eden banka ise Adabank oldu. 
     Faaliyetlerini Bankacılık Düzenleme ve Denetleme Kurumu'nun BDDK gözetim ve denetimi altında sürdüren Adabank'ın ilk dokuz aydaki zararı, geçen yıla göre yüzde 88 büyüyerek 36 trilyon liraya çıktı. 
     İller Bankası sözkonusu dönemde 10.9 trilyon lira, Calyon Bank Türk 6.5 trilyon lira, Bank Europa Bankası 5.6 trilyon lira, TAİB Yatırım Bankası 1.7 trilyon lira zarar etti. 
     
     38 BANKA KAR, 10 BANKA ZARAR AÇIKLADI 

     Mali tablolarını açıklayan bankalardan 38'i ocak-eylül dönemini karla kapatırken, 10 banka zarar açıkladı. 
     Türkiye Kalkınma Bankası, Nurol Yatırım Bankası ve Banka di Roma zarardan kara geçti. 2003 yılının ilk dokuz ayında kar eden Tekfenbank, JPMorgan Chase Bank, WestLB AG ve İller Bankası ise bu yılın eş dönemini zararla kapattı. 
     
     AKTİF BÜYÜKLÜĞÜ 290 KATRİLYON 

     Eylül ayı sonu itibariyle 48 bankanın toplam aktif büyüklüğü, 290 katrilyon 286.7 trilyon lirayı buldu. 
     Bankaların aktif tutarı, ilk dokuz ayda yüzde 8.5 arttı. 
     Aktiflerdeki büyüme aynı dönemde TEFE'de yaşanan yüzde 9.3 oranındaki artışın altında kaldı. Başka bir ifadeyle sektörün aktifleri reel olarak yüzde 0.7 oranında küçüldü. 
     Aktif büyüklüğünde de Ziraat Bankası 54 katrilyon 966.1 trilyonla ilk sırada yer aldı. Banka'nın aktifleri dokuz ayda yüzde 7.8 arttı. 
     Ziraat Bankası'nı 37 katrilyon 491.9 trilyonluk aktifle İş Bankası, 32 katrilyon 953 trilyonla Akbank, 26 katrilyon 359.2 trilyonla Garanti, 24 katrilyon 579.7 trilyonla Yapı 
     Kredi izledi. 
     
     KREDİLERDE HIZLI ARTIŞ 

     Bankaların kredilerinde ise hızlı bir artış gözlendi. 
     Eylül ayı sonunda 48 bankanın toplam kredileri 96 katrilyon 634.8 trilyon liraya, toplam mevduatları 184 katrilyon 642.2 
     trilyon liraya çıktı. Mevduatlarda dokuz ayda yüzde 8.1'lik artış yaşanırken, kredilerdeki artış yüzde 27.9'u buldu. 
     Sektörün mevduatlarında ilk dokuz ayda reel olarak yüzde 1 oranında azalma, kredilerde ise yüzde 17 oranında artış 
     yaşandı. 
     48 bankanın toplam özkaynakları da yüzde 3.7 artarak 42 
     katrilyon 255.3 trilyon lira olarak gerçekleşti. 
     
     FAİZ GELİR-GİDERİ 

     Bankaların faiz gelir ve giderlerinde ise faiz oranlarındaki düşüşe bağlı olarak gerileme yaşandı. Ocak- eylül döneminde sözkonusu 48 banka toplam 28 katrilyon 710 trilyon liralık faiz geliri sağlarken, faiz giderleri 16 katrilyon 84 trilyon lira oldu. Bu bankaların faiz gelirleri geçen yıla göre yüzde 11.7, faiz giderleri yüzde 28.1 azaldı. 
     
</TEXT>
</DOC>
