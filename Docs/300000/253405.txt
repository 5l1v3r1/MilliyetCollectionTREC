<DOC>
<DOCNO> 253405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sontur35.html </URL>
<DATE> 2004/07/06/ </DATE>
<TIME> 19.36 </TIME>
<AUTHOR>  </AUTHOR>
<HEADLINE>
SSK'da ameliyatların yasaklanması... 
</HEADLINE>
<TEXT>

     SSK Genel Müdürlüğü'nün, eğitim ve bölge hastaneleri dışında SSK hastanelerinde ameliyatları yasaklamasına tepki gösteren Aydın Tabip Odası Başkanı Tuncay Erdemir, ''Bir anlık verilen kararla ortaya çıkan bu durumu, SSK Genel Müdürlüğü'nün düzeltmesi gerekir'' dedi. 
     Erdemir, yaptığı yazılı açıklamada, SSK Genel Müdürlüğü tarafından, SSK kurumunun zarara uğratıldığı gerekçesiyle, eğitim ve bölge hastaneleri dışında protez ve tıbbi malzeme gerektiren beyin ve ortopedi ameliyatlarının yapılmasının yasaklanmasının kabul edilebilir bir durum olmadığını belirtti. 
     Türkiye'de toplam 124 SSK hastanesi bulunduğunu ve bu hastanelerden 24'ünün eğitim ve bölge hastanesi olduğunu bildiren Erdemir, açıklamasında şu ifadelere yer verdi 
     ''Bir anlık verilen kararla ortaya çıkan bu durumu SSK Genel Müdürlüğü'nün düzeltmesi gerekir. 'Ben yasakladım, oldu bitti' zihniyeti, AB'ye hazırlık yapan ülkemize yakışmamaktadır. Vatandaşlarımız, bu uygulamadan mağdur olacaklardır. Tüm uzmanlıklarda olduğu gibi beyin cerrahi ve ortopedi uzmanlığını kazanmış bir hekime, 'Çalıştığınız kurum bölge ve eğitim hastanesi değilse, ameliyat yapamayacaksınız' demek mantıksızlıktır. Uygun ameliyathane şartları, yetişmiş ekip, ameliyat sonrası bakım imkanları olan tüm SSK hastanelerinde bu tür operasyonlar yapılmalıdır.'' Ortaya çıkan durumu SSK'nın düzeltmesi gerektiğini vurgulayan Erdemir, halkın bulundukları en yakın SSK hastanesinden sağlık hizmetini almaya devam etmeleri gerektiğini ifade etti. 
     
</TEXT>
</DOC>
