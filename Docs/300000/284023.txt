<DOC>
<DOCNO> 284023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sondun23.html </URL>
<DATE> 2004/10/28/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
El Cezire, kaçırılan Polonyalı kadının görüntülerini yayınladı 
</HEADLINE>
<TEXT>

     El Cezire televizyonu, Irak'ta kaçırılan Polonyalı bir kadının görüntülerini yayınladı. 
     Merkezi Katar'da bulunan televizyonda yayınlanan video kasette, Polonya askerlerinin Irak'tan çekilmemesi halinde rehinenin öldürüleceği tehdidinde bulunuldu. 
     Ebu Bekir El Sıddık Köktenci Tugaylar adlı örgütün açıklamasında, rehinenin Irak'taki Amerikan askerleri için çalıştığı belirtildi ve Iraklı kadın tutukluların serbest bırakılması talebinde bulunuldu. 
     Kasetteki görüntülerde, orta yaşlarda, pembe elbiseli ve kır saçlı bir kadının maskeli iki kişinin önünde oturduğu görüldü. 
     El Cezire televizyonu, görüntülerde konuştuğu görülmeyen kadının, Polonya askerlerinin Irak'ı terketmesi, Amerikalı ve Iraklı yetkililerin Ebu Garib'deki tüm kadın tutukluları serbest bırakması çağrısında bulunduğunu belirtti. 
     
     POLONYA ASKERLERİNİ ÇEKMİYOR 

     Polonya, Irak'taki Polonyalı bir kadını kaçıran ve serbest bırakılması karşılığında Polonya askerlerinin ülkeyi terk etmesini talep eden aşırı dincilere boyun eğmeyeceğini açıkladı. 
     Polonya Savunma Bakanı Jerzy Szmajdzinski, TVN24 televizyon kanalına yaptığı açıklamada, askerlerini geri çekmeyeceklerini söyledi. 
     Szmajdzinski, eylemcilerle pazarlık masasına oturmayacaklarını söyledi. 
     El Cezire'nin, Polonyalı bir kadının Irak'ta kaçırıldığına dair haberini doğrulayamayacağını belirten Szmajdzinski, Polonya'nın Irak'taki askeri personelinden kayıp bir kişi olmadığını kaydetti. 
     
</TEXT>
</DOC>
