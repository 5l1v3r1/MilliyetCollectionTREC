<DOC>
<DOCNO> 296983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sondun05.html </URL>
<DATE> 2004/12/12/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Yuşçenko 'Dioxin' ile zehirlenmiş 
</HEADLINE>
<TEXT>

     Viyana'daki Rudolfhinerhaus kliniğinde dün akşamdan beri tıbbi tetkikleri yapılan Ukrayna muhalefet lideri Viktor Yuşçenko'nun 'Dioxin ile zehirlendiğinin kesinlik kazandığı' açıklandı. 
     Viyana'daki özel Rudolfhinerhaus kliniği başhekimi Dr. Michael Zimpfer, düzenlediği basın oplantısında, ''Yuşçenko'nun üçüncü bir kişi tarafından zehirlenmesinden şüpheleniyoruz'' dedi. 
     
     Araştırma ekibinde istifa 

     Bu arada Yuşçenko'nun tedavisinde görev yapan doktorlar ekibinin şefi Lothar Wicke'nin istifa ettiği bildirildi. 
     Günlük Die Presse gazetesinde yer alan haberde Rudolfhinerhaus kliniğinde görevli doktorlar arasında Yuşçenko'nun tetkik sonuçları konusunda görüş ayrılığı belirdiği ve değişik raporların yayımlandığı belirtilerek, doktorlar ekibi şefi Wicke'nin istifasının 'Ukrayna muhalefet lideri Yuşçenko'nun sağlık durumuyla ilgili olduğu' ileri sürüldü. 
     Doktor Wicke'nin, Yuşçenko'nun sağlık durumuyla ilgili açıklamalar yapmasından sonra 'isimsiz tehditler aldığı ve kendisine koruma verildiği' bildirildi. 
     Kliniğin başhekimi Michael Zimper ise doktor Wicke'nin istifasının Yuşçenko'nun sağlık durumuyla ilgili olduğuna inanmadığını belirterek,''klinikte doktorlar arasında bir savaş olduğu da doğru değil. Benim açımdan doktor Wicke dilediği kadar klinikte çalışabilir'' dedi. 
     
     Yuşçenko, seçim kampanyası sırasında zehirlendi 

     Muhalefetin devlet başkanlığı seçimindeki lideri Yuşçenko, seçim kampanyası sürerken geçtiğimiz eylül ayında rahatsızlandı. 
     Yuşçenko, 'devlet görevlilerinin kendisini zehirleyerek öldürmek istediklerini' ileri sürdü. 
     
</TEXT>
</DOC>
