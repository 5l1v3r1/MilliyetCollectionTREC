<DOC>
<DOCNO> 262470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonspo27.html </URL>
<DATE> 2004/08/11/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Arıca Bizi rakibimizden çok kendi oyunumuz ilgilendirir... 
</HEADLINE>
<TEXT>

     UEFA Kupası 2. ön eleme turu ilk maçında yarın kendi sahasında Hırvatistan'ın HNK Rijeka takımıyla karşılaşacak Gençlerbirliği'nin teknik direktörü Erdoğan Arıca, ''Kazanmak istiyoruz, kazanacağız'' dedi. 
     Teknik direktör Arıca, centilmence bir maç olmasını dilediklerini belirterek, ''Rakibimizi hem kasetten hem canlı olarak analiz ettik. Yarınki maçta turu geçmek için avantajlı bir skor almak istiyoruz'' diye konuştu. 
     Kendilerinin favori olarak gösterildiğini, ancak bunu takım olarak kabul etmediklerini ifade eden Arıca, şunları kaydetti 
     ''UEFA Kupası'nda deneyimli bir ekibiz. Geçen yıl kazanılan başarıları tekrarlamak istiyoruz. Bizi rakibimizden çok kendi oyunumuz ilgilendiriyor. İşimiz kolay değil, ancak kendimize güveniyoruz. Hırvatistan'a rahat gitmek istiyoruz.'' Gençlerbirliği Kaptanı Ümit Bozkurt da iyi bir futbol sergileyerek geçen sezon elde edilen başarıları tekrarlamak istediklerini söyledi. 
     Kırmızı-siyahlı futbolculardan Skoko ise Hırvat futbolunu iyi bildiğini ve maçın kolay olmayacağını vurgulayarak, gol yemeden kazanmak istediklerini kaydetti. 
     
     HNK RIJEKA CEPHESİ 
     HNK Rijeka Teknik Direktörü Elvis Scoria ise yarın yapılacak maçta Gençlerbirliği'nin favori olduğunu söyledi. 
     Scoria, Gençlerbirliği'nin geçen sene UEFA Kupası'nda çok güçlü rakiplerle oynadığını belirterek, ''Gençlerbirliği favori. Ama biz de hem burada, hem de kendi sahamızda teslim olmayıp mücadele edeceğiz. Rakibimiz, kalecisinden forvetine kadar çok güçlü bir ekip. Umarım futbolseverler yarın centilmence ve iyi bir maç seyrederler'' diye konuştu. 
     Hırvatistan Milli Takımı'nda da forma giyen HNK Rijeka takımının kaptanı Daniel Sariç ise çok zor bir maça çıkacaklarını ifade ederek, ''En güçlü rakip bize çıktı. Gençlerbirliği maçın favorisi. Ama favoriler her zaman kazanmaz. Yarın iyi bir sonuçla ülkemize dönmek istiyoruz'' dedi. 
     Öte yandan, yarın saat 20.15'de başlayacak ve Polonya Futbol Federasyonu'ndan Tomas Mikulski, Piotr Sadczuk ve Kryztof Myrmus hakem üçlüsünün yöneteceği maçta takımların muhtemel 11'leri şöyle 
     Gençlerbirliği Ömer, Ali Tandoğan, Baki, El Saka, Filip, Ümit, Mehmet, Sedat, Skoko, Boliç, Youla. 
     HNK Rijeka Mariç, Tkalceviç, Maujdza, Lorant, Knezeviç, Sariç, Butiç, Erceg, Novakoviç, Tadiç, Brkiç. 
     
</TEXT>
</DOC>
