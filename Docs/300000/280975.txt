<DOC>
<DOCNO> 280975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/soneko02.html </URL>
<DATE> 2004/10/17/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
TV reklamları da YTL cinsinden... 
</HEADLINE>
<TEXT>

     Bazı firmalar, televizyonda yayınlanan reklamlarında ürünlerinin fiyatını YTL cinsinden veriyor. 
     AA muhabirinin edindiği bilgiye göre, güvenlik nedeniyle henüz tanıtımı yapılmayan YTL, kullanımına geçilmesine sayılı günler kala hayatımıza girmeye başladı. 
     Öncelikle kışlık ürünlerin fiyat etiketlerinde görülen YTL, daha sonra bazı marketlerin ürün fiyatlandırmasında kullanılmaya geçilmesiyle kamuoyu tarafından giderek daha yakından tanınır oldu. 
     Selçuk Üniversitesi İktisadi ve İdari Bilimler Fakültesi Dekan Yardımcısı Doç. Dr. Birol Akgün, Türk toplumunun değişikliğe açık olduğunu, bu yüzden YTL'ye geçişte toplumun tepkisinin pozitif olacağını söyledi. 
     YTL üzerine yapılan tüm yorumların vatandaşların daha kolay geçiş yapmasını sağlayacağını ifade eden Akgün, şöyle dedi 
     ''Artık, 2005 Türkiye bütçesi bile YTL cinsinden açıklanıyor. TV'de yer alan reklamlarda da ürünlerin fiyatları YTL cinsinden verilmeye başlandı. Vatandaşların YTL'yi daha hızlı kabullenmesi açısından bu tür reklamların büyük önemi var.'' Akgün, günümüzün en önemli iletişim araçlarından olan TV'de reklam kuşaklarında da YTL'ye yer verilmesinin toplumu psikolojik olarak rahatlatacağını da dile getirerek, ''Aslında YTL'ye geçiş çok zor olmayacak. Köyde oturan bir kişinin bile dolar ve eurosu var. Yabancının parasını kabullenen toplum, kendi parasına daha çabuk alışacaktır'' diye konuştu. 
     
</TEXT>
</DOC>
