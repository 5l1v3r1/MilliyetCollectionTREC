<DOC>
<DOCNO> 278687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/soneko09.html </URL>
<DATE> 2004/10/09/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Hisse senetleri geçen hafta, ortalama yüzde 5.66 değer kazandı... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 5.66 oranında değer kazandı. 
     AB Komisyonu İlerleme Raporu ve IMF ile yapılacak yeni ekonomik programa yönelik beklentiler endeksi 22,900 puan seviyesine kadar taşıdı. Bileşik Endeks haftayı TL bazında tarihi rekor seviyesi olan 22,951.36 puandan tamamladı. 
     AB Komisyonu İlerleme Raporu'nun açıklanmasından bu yana devam eden iyimser hava nedeniyle endeksin TL bazında 22,500 civarında bulunan 1.5 sent direncini alımlarla kırdığını ve 23,000 puan seviyesine doğru hareketlendiğini belirten uzmanlar, kısa vadede hareketin 24,000 seviyesine doğru devam etmesinin ciddi bir olasılık olarak görüldüğünü, işlem hacminin artması ve piyasadaki hareketin genele yayılmasının da olumlu bir gelişme olarak yorumlanabileceğini savunuyor. 
     Dolar bazında 1,62 sent hedefine doğru devam etmesi beklenen yükseliş sırasında, kar satışlarının TL bazında psikolojik dirençlerden gelmesinin beklenebileceğini kaydeden uzmanlar, bu dirençlerin bu hafta için 23,000 ve 23,500 seviyelerinde bulunduğunu belirtiyor. 
     
     ÖZETLE PİYASALAR 
     Borsada tarihi rekorların kırıldığı bir hafta yaşandı. İMKB Tahvil ve Bono Piyasası'ndaki ortalama oranlarda 1 puanın altında kalan düşüşler gözlendi. Altın fiyatları artarken döviz fiyatları düşüş eğiliminde oldu. Mevduat faizlerinin ortalamalarında bir değişiklik gerçekleşmedi. 
     Hisse senetleri haftalık bazda ortalama yüzde 5.66 oranında değer kazandı. 24 ayar külçe altının gram satış fiyatı yüzde 0.49, Cumhuriyet altınının satış fiyatı da yüzde 0.73 artış kaydetti. Türk Lirası karşısında dolar ve eurodaki artışlar yüzde 0.86 seviyesinde oldu. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.45 oranında artış gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.34, haftalık reponun net getirisi yüzde 0.30 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB , Pazartesi günü ortalama yüzde 1.22'lik artışla haftaya başladı. Salı günü gerçekleşen yüzde 1.71'lik düşüşün ardından endeks Çarşamba günü ortalama yüzde 3.12, Perşembe günü ortalama yüzde 0.65 ve Cuma günü de ortalama 2.31 oranında değer kazandı. 
     Endeks, hafta boyunca 1,228.86 puanlık artışla 21,722.50 puandan 22,951.36 puana yükseldi. Hisse senetlerindeki haftalık ortalama artış yüzde 5.66 oldu. 
     İMKB Ulusal-Mali Endeksi 1,641.35 puan artışla 29,801.25 puandan 31,442.60 puana, İMKB Ulusal-Sanayi Endeksi 994.29 puan artışla 19,625.61 puandan 20,619.90 puana ve İMKB Ulusal-Hizmetler Endeksi de 1,022.65 puan artışla 11,259.76 puandan 12,282.41 puana yükseldi. 
     Böylece, mali grup hisseleri ortalama yüzde 5.51 oranında, sanayi grubu hisseleri ortalama yüzde 5.07 oranında ve hizmetler grubu hisseleri de ortalama yüzde 9.08 oranında değer kazandı. 
     
     KAZANANLAR VE KAYBEDENLER 
     Borsada geçen hafta işlem gören 302 hisse senedinden 245'i değer kazanırken, 40 hisse senedi değer yitirdi, 17 hisse senedinin değeri değişmedi. 
     Geçen hafta en yüksek oranlı artış, yüzde 118.18 ile Bosch Fren hisselerinde gerçekleşti. Yüzde 48.45'lik artışla Viking Kağıt hisseleri ikinci ve yüzde 41.27'lik artışla F-Mogul İzmit Piston hisseleri üçüncü oldu. 
     En yüksek oranlı düşüş ise yüzde 20.95 ile Tümteks hisselerinde oldu. Yüzde 13.10'luk düşüşle Bisaş Tekstil hisseleri ikinci ve yüzde 6.86'lık düşüşle de Metemtur hisseleri üçüncü sırada yer aldı. 
     İMKB Ulusal Pazar'da geçen hafta toplam 1 trilyon 843 milyar 65.2 milyon adet hisse senedi işlem gördü ve karşılığında 5 katrilyon 690.7 milyar liralık işlem hacmi gerçekleşti. 
     
     DÖVİZ 
     Geçen hafta Türk Lirası karşısında tüm döviz türleri değer yitirdi. 
     İstanbul serbest döviz piyasasında alınıp satılan ABD Doları ve euro Türk Lirası karşısında yüzde 0.86 oranında değer yitirdiler. 
     Önceki hafta sonuna göre ABD Doları'nın Türk Lirası satış fiyatı 13 bin lira düşerek 1 milyon 497 bin liraya, euronun satış fiyatı 16 bin lira düşerek 1 milyon 854 bin liraya geriledi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 1.03 düşerek 2 milyon 692 bin liraya ve İsviçre Frangı'nın satış fiyatı da yüzde 0.91 düşerek 1 milyon 199 bin liraya indi. 
     Bugün öğle saatlerinde ise İstanbul serbest piyasada ABD Doları 1 milyon 495 bin liradan, euro 1 milyon 8 bin liradan, İngiliz Sterlini 2 milyon 690 bin liradan ve İsviçre Frangı da 1 milyon 200 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış yüzde 0.49, Cumhuriyet altınının satış fiyatı da yüzde 0.73 oranında artış gösterdi. 
     Külçe altının gram satış fiyatı 20 milyon 400 bin liraya, Cumhuriyet altınının satış fiyatı da 138 milyon bin liraya çıktı. 
     İstanbul Altın Borsası'nda İAB geçen hafta içindeki işlemler sonucunda 24 ayar altının gram fiyatı yüzde 1.33 artış göstererek, 20 milyon 151 bin 900 lira oldu. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.45 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 2,382 puan artarak 529,566 puandan 1,948 puana çıktı. 
     Geçen haftanın en çok değer kazanan katılma belgeleri, yüzde 2.68'lik artışla Anadolubank A Tipi Değişken Fon, yüzde 2.37'lik artışla Ziraat A Tipi Değişken Fon ve yüzde 2.36'lık artışla YKY A Tipi İMKB-30 Endeks Fon olarak sıralandılar. 
     Haftanın en çok değer yitiren katılma belgeleri ise yüzde 4.83'lik düşüşle Gedik A Tipi Hisse Senedi Fon, yüzde 4.18'lik düşüşle Gedik A Tipi Karma Fon ve yüzde 0.63'lük düşüşle Eczacıbaşı Menkul Değerler B Tipi Tahvil-Bono Fon oldu. 
     
     TAHVİL-BONO-FAİZ-REPO 
     Hazine geçen hafta ihale düzenlemedi. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.34 ile yüzde 0.50 arasında gerçekleşti. 
     Mevduat faizlerinin ortalamalarında geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.34 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 20.4 dolayında bulunan haftalık reponun net getirisi de yüzde 0.30 oldu. 
     
</TEXT>
</DOC>
