<DOC>
<DOCNO> 272348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonsiy08.html </URL>
<DATE> 2004/09/16/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Leyla Alaton'dan Sarıgül'e Boyner fiyaskosu olmayın 
</HEADLINE>
<TEXT>

     Şişli Belediye Başkanı Mustafa Sarıgül'e, Kadın Girişimciler Derneği KAGİDER tarafından düzenlenen toplantıda, iş kadını Leyla Alaton'dan siyasi geleceği konusunda uyarı geldi. 
     Kuruçeşme Divan'da düzenlenen toplantıda dernek üyeleriyle biraraya gelen Sarıgül, yaptığı konuşmada, Şişli'de 12 bin 800 kadına okuma-yazma öğrettiklerini, ilçede 5 bin 812 çevre gönüllüsü kadın olduğunu kaydetti. 
     Erkek egemen toplumların başarılı olamayacağını savunan Sarıgül, kadınların siyasette daha çok yer alması için Siyasi Partiler Kanunu'nun değiştirilmesi gerektiğini belirtti. 
     Toplantıda, dernek üyelerinin sorularını da yanıtlayan Sarıgül, partisi CHP'nin 54 yıldır tek başına iktidar olmadığını ve bu nedenle ''durumdan vazife çıkarttığını'' söyledi. 
     CHP'nin tek başına iktidar olması gerektiğini kaydeden Sarıgül, ''Atatürkçü olmak bismillah diyerek çalışmaktan geçer'' dedi. 
     Türkiye'yi gezmeye başladığı zaman birilerinin ayağa kalktığını anlatan Sarıgül, ''genel başkan adaylığı için henüz kararını vermediğini'', tüm Türkiye'yi dolaştıktan sonra vatandaşların gösterdiği ilgiye göre karar vereceğini bildirdi. 
     
     ALATON'DAN, BOYNER UYARISI 
     Bu arada, söz alan iş kadını Leyla Alaton, Sargül'e, ''Tanıdığım Sarıgül 'hayır' kabul etmiyor. Kendi partisinde bile dışlanmış, kenara atılmak istenen bir insan görüntüsündesiniz. Zamanlama açısından Cem Boyner fiyaskosu olmasından korkuyorum. Nasıl kalkacaksınız bunun altından '' diye sordu. 
     Bunun üzerine Sarıgül de, ''Herşey başımıza gelebilir. Ben herşeye hazırım. Korkunun ecele faydası yok. CHP'yi şahlandırmak mecburiyetindeyiz. Kahramanlar zor işlerden çıkar. Bizi susturamazlar, merak etme'' yanıtını verdi. 
     
</TEXT>
</DOC>
