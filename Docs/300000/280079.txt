<DOC>
<DOCNO> 280079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonspo07.html </URL>
<DATE> 2004/10/14/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Şampiyonla çalıştı, şampiyon oldu... 
</HEADLINE>
<TEXT>

     Dünya şampiyonu Mehmet Özal'a, Milli Takım kamplarında antrenman veren işitme engelli İlhan Çıtak, 5-12 Ekim tarihlerinde Bulgaristan'da düzenlenen 1. İşitme Engelliler Grekoromen Güreş Şampiyonası'nda altın madalyaya ulaştı. 
     10 yaşında bademciklerinden geçirdiği bir hastalığın kulak sinirlerini tahrip etmesi sonucu duyma yetisini kaybeden İlhan Çıtak, yaşadığı büyük sıkıntılara rağmen, çok sevdiği güreşe devam ettiğini belirterek, ''Çok çalıştım, zor günler geçirdim ama başardım'' dedi. 
     Daha önce yine işitme engelliler arasında yapılan organizasyonlarda 3 Avrupa, 1 de Olimpiyat şampiyonluğu bulunan Çıtak, sporu bir bakıma tedavi unsuru olarak gördüğünü ve bugünlere geldiğini söyledi. 
     Grekoromen Güreş Milli Takımı kamplarında, dünya şampiyonu ve olimpiyat üçüncüsü Mehmet Özal ile çalışmasının kendisine büyük yarar sağladığını anlatan Çıtak, ''Önümüzdeki sene ocak ayında Sydney'de yapılacak olimpiyatlarda da yer alacağım. Orada kendime en zorlu rakip olarak ABD'li güreşçiyi görüyorum. Kendisiyle daha önce karşılaşmış ve yenmiştim. Bu olimpiyatlarda da başarılı olup, bir madalya daha kazanmak istiyorum'' diye konuştu. 
     İlhan Çıtak, kazandığı başarılara rağmen hiçbir sosyal güvencesinin olmadığını belirterek, şöyle devam etti 
     ''Uzun süredir bir birliktelik yaşıyorum. Fakat maddi imkasızlıklar nedeniyle, sevdiğim kızla bir türlü evlenemedim. Büyüklerimden ve yetkililerden, spor hayatımda olduğu gibi iş konusunda da bana yardımcı olmalarını bekliyorum.'' 
     
</TEXT>
</DOC>
