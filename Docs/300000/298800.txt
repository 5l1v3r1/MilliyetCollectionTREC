<DOC>
<DOCNO> 298800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/dunya/dun02.html </URL>
<DATE> 2004/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye karşıtlarının tesellisi Ankara bu koşulları zor karşılar 
</HEADLINE>
<TEXT>


DIŞ HABERLER SERVİSİ 


Brüksel'deki AB liderler zirvesinde Türkiye'ye tarih verilerek 3 Ekim 2005'te tam üyelik için müzakerelere çağrılması Türkiye taraftarlarınca selamlanırken, Türkiye karşıtları umutlarını, "Türkiye müzakere sürecinde istenilenleri yerine getiremez" varsayımına bağladı. 
İngiliz "The Times" gazetesinde yer alan bir yorumda, "Avrupalı liderler, 'Türkiye gibi yarı gelişmiş bir ülke için Avrupa standartlarında bir ülkeye dönüşmek ve Avrupa kamuoyundaki Türkiye karşıtı havayı ortadan kaldırmak son derece zor. Bu yüzden müzakereler belki de hiçbir zaman tamamlanmaz' görüşünde" denildi. Reuters, zirve sonrasında Türkiye karşıtı liderlerin, ileri sürülen ağır şartlar nedeniyle Türkiye'nin en azından bir 10 yıllığına üye olamayacağı ve belki de bunu hiçbir zaman başaramayacağı görüşünü dile getirdiğini bildirdi. 
Daily Telegraph, "Türkiye hiçbir adaya uygulanmayan en zor şartları yutmak zorunda kaldı" dedi. Guardian, Fransa Cumhurbaşkanı Jacques Chirac'ın "Müzakerelerin nasıl sonuçlanacağı kestirilemez, belki kriz çıkar" sözlerinin altını çizdi. 



</TEXT>
</DOC>
