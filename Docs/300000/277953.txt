<DOC>
<DOCNO> 277953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/spor/spo03.html </URL>
<DATE> 2004/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal'a inat gol yağdırdı 
</HEADLINE>
<TEXT>


ERHAN TELLİ 


Çift kalede şov 
FLORYA Metin Oktay Tesisleri, aynı anda hem Galatasaray'ın antrenmanına sahne oldu, hem de A Milli Takımımız'ı alt sahada ağırladı. Ay - Yıldızlı kadroda yer almaması nedeniyle dün Sarı - Kırmızılılar'ın idmanına katılan Hakan Şükür, çift kalede gol şov yaptı. Tam beş gol atan Kral, adeta kendisine milli formayı layık görmeyen Milli Takımlar Teknik Direktörü Ersun Yanal'a nazire yaptı. 

Romanya'ya gidiyorlar 
ÇALIŞMALARDAKİ hırsı ve enerjisi nedeniyle Galatasaray'ın hocası Hagi'nin takdirini toplayan Hakan Şükür, arkadaşlarından da alkış aldı. Sarı - Kırmızılılar, Romanya'daki turnuvaya katılmak için bugün 16.55'te Türk Hava Yolları uçağıyla Bükreş'e gidecek. Rumen teknik adam, ligde sürekli oynayan Hakan Şükür, Arif ve Hakan Ünsal'ı, dinlenmeleri amacıyla Türkiye'de bırakacak. 

Conceiçao'dan müjdeli haber 

RAŞİT ALTUN 

BEŞİKTAŞ maçında kasığından sakatlanan ve Akçaabat Sebatspor karşılaşmasına yetişebileceği söylenen Conceiçao'nun, bir hafta erken sahalara döneceği ifade edildi. İstanbulspor ve Ankaraspor müsabakalarında görev yapamayan oyuncunun, 10. haftadaki Trabzonspor maçında sahada olabileceği ifade edildi. Düz koşulara başlayan Brezilyalı oyuncu, sağlık heyetinin kontrolunda çalışmaları sürdürüyor. 

PAF'lar Suat Kaya'ya emanet 

ABDULLAH Avcı'nın 17 yaş altı Milli Takımı'na gitmesi sonrasında teknik direktörsüz kalan Galatasaray PAF Takımı'nın başına Suat Kaya geliyor. Alt yapı Koordinatörü Ali Yavaş, Kaya'ya bu görevi vermekle en doğru kararı aldıklarını belirtti. Suat ise, "İyi bir kadromuz var. Bu takımla başarılı olmak için elimden geleni yapacağım" ifadesini kullandı. 

Galatasaray 99 yaşına giriyor 

GALATASARAY, kuruluşunun 99. yılını 9 Ekim Cumartesi günü yapacağı törenle kutlayacak. Kulübün kurucusu ve ilk başkanı Ali Sami Yen'in Feriköy'deki mezarını yarın ziyaret edecek olan Sarı - Kırmızılılar, cumartesi günü de Galatasaray Lisesi'nde etkinlikler düzenleyecek ve Geleneksel Galatasaray Pilavı yenilecek. 

Cim-Bom'a teklif yağıyor 

ASLAN, devre arası hazırlıkları için programını oluşturmaya başladı. Sarı - Kırmızılılar'ın bu dönem için Suudi Arabistan ve Katar'dan bazı özel turnuvalara katılma teklifi aldığı, yönetimin bunları değerlendireceği belirtildi. Galatasaray'ın, önce böyle bir turnuvaya katılıp gelir sağlamayı amaçladığı, ardından da Antalya'ya gideceği öğrenildi. 


</TEXT>
</DOC>
