<DOC>
<DOCNO> 266891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonsiy04.html </URL>
<DATE> 2004/08/27/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Almanya Ankara Büyükelçisi "Umarım Türkiye'ye müzakere tarihi verilir" 
</HEADLINE>
<TEXT>

     Almanya'nın Ankara Büyükelçisi Wolf Ruthart Born, ''Ben umuyorum ki Avrupa Komisyonu'nun raporu pozitif olur ve Avrupa Birliği AB liderlerinin birliği, Türkiye'ye bir müzakere tarihi verir'' dedi. 
     Anadolu gezisine çıkan Born, Sivas'ta tarihi Abdiağa Konağı'nda AA muhabirine yaptığı açıklamada, Türkiye'nin AB konusunda müzakerelere başlamak açısından iyi bir yolda olduğunu söyledi. 
     Türkiye'nin uzun zamandan beri Avrupa toplumuyla bütünleşmiş ve gümrük anlaşması yapmış durumda olduğunu ifade eden Born, ''Türkiye, büyük gayretlerle başarıyla reform paketlerini hazırladı ve uygulamaya koydu. Bu reform paketini uygulamaya soktu. Kopenhag politik kriterlerini yerine getirmek için 6 Ekim'de Avrupa Komisyonu'nun ilerleme raporunu bekliyoruz'' diye konuştu. 
     
     ''UMARIM KOMİSYONUN RAPORU POZİTİF OLUR'' 
     Bu raporla Türkiye'nin reform paketini ne kadar geliştirdiğini ve uyguladığı hakkında bir kanaate varılacağını dile getiren Ruthart Born, sözlerini şöyle sürdürdü 
     ''Eğer bu rapor pozitif ise -ki ben pozitif olmasını umuyorum- o zaman 17 Aralık'ta Avrupa devletlerinin liderleri bir araya gelecek. O zaman bu liderler, Türkiye'nin ne zaman müzakerelere başlayacağı hakkında karar verecek. Ben umuyorum ki, bu komisyonun raporu pozitif olur ve AB liderlerinin birliği, Türkiye'ye bir müzakere tarihi verir. Almanya Başbakanı Schröder, şeffaf ve açık olarak şunu ifade etmiştir Eğer bu komisyon raporu pozitif ise Türkiye'ye evet diyecektir. Aynı zamanda Türkiye'nin Almanya'ya güvenebileceğini ifade etmiştir.'' 
     
     ''HER TÜRK VATANDAŞI, GİRECEĞİ BİRLİĞİ BİLMELİ'' 
     Her Türk vatandaşının, komisyonun raporlarını okumasını öneren Büyükelçi Born, şöyle devam etti 
     ''Bunlar aynı zamanda Türkçe de yayınlanmıştır. Avrupa Birliği ile ilgilenin, 'orada neler oluyor' diye. Hukuk esaslı yapıyı inceleyin. Avrupa Danışma Kurulu, Avrupa Komisyonu, Avrupa Mahkemeler Birliği gibi hususları inceleyin. Türk vatandaşı, gireceği birliğin ne olduğunu bilmelidir. Aynı zamanda AB'nin değer yargılarını, yani anayasal birliği içindeki bağlanmış olan değerlerini her Türk vatandaşı öğrenmelidir. Yani AB sistemini, okullarını, devlet yapısını öğrenmek gereklidir.'' Born, daha sonra oğlunun yaptığını söylediği, yanyana çay içen bir Türk ve bira içen bir Alman'ın sarılarak bir masada oturduğu karikatürü göstererek, bu karikatürün, diplomasi masasında Türkiye ve Almanya'nın dostluğunu simgelediğini kaydetti. 
     
</TEXT>
</DOC>
