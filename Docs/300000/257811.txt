<DOC>
<DOCNO> 257811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/spor/ykocaomer.html </URL>
<DATE> 2004/07/24/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Onlar ve biz II 
</HEADLINE>
<TEXT>



Geçen hafta Atina Paralimpikleri'ne, Almanlar'ın 210, bizim ise 7 sporcu ile katılacağımızı yazmıştık. Bugün de, bazı spor dallarından çarpıcı örnekler vermek istiyoruz. 
100 metre Erkekler Ampute sporcular yarışını bir bacağı dizinden itibaren olmayan ve protezle koşan atlet Nijeryalı Adjibola Adeoye 10.72 saniyede koşuyor. 
Engelsiz 100 metre Dünya Şampiyonu Tim Montgomery'nin rekoru ise 9.78'dir. 
Amerikalı diz altı ampute sprinter Marlon Shirley ise 100 metreyi 11.08'de koşuyor. 
Şimdi sıkı durun... Bayanlarda 100 metre Türkiye rekoru 11.25 ile Nora Güner'e ait. Yani Amerikalı tek bacaklı koşucu, bizim sağlam Türkiye rekortmenimizden daha iyi bir dereceye sahip. 100 metreyi 10.72'de koşan Nijeryalı tek bacaklı Adjibola Adeoye'nin karşısında, ülkemizin 100 rekortmeni Reşat Oğuz'un derecesi ise 10.38... İşte onlar, işte biz... 
Bir başka çarpıcı istatistik ise Paralimpik seyirci sayısı. 2000 Sydney Paralimpikleri'ni 1 milyon 200 bin kişi izlemiş. Atina'da bu rakamın 600 bin de kalacağı düşünülüyor. Nedeni ise Atina'daki spor salonları ve Olimpiyat Stadı'nın Sydney'deki salon ve stadlar kadar büyük kapasitelere sahip olmayışı. 
Bunlar bir yana, bize döndüğünüz de, kısa bir süre önce Avrupa Milletler Kupası Yarışması'nda 5000 metrede Dünya rekoru kıran Elvan Abeylegesse'yi izlemeye sadece yaklaşık bin kişi gitmişti. 
Bu farkların kapanması ise öncelikle devletin spora destek olmasından kaynaklanıyor. Ancak destek, bizdeki gibi her işe karışmak şeklinde değil, yönlendirme, sporun önündeki zorlukları aşma konusunda destek verme şekliyle olursa bu sonuçlara ulaşılıyor. 
Bu konuda önemli bir gelişmeye destek olacak, yaklaşık bir yıl önce kamuoyuna sunulan "Spor Konseyi Yasası" da henüz bildiğimiz kadarıyla meclise dahi sevk edilmedi. 
Not Bugün 15.10'da CNN Türk'te "Spor Özel" programında, Türkiye Milli Olimpiyat Komitesi Başkanı Togay Bayatlı ile birlikte Yasir Kaya'nın konuğu olacağız. 



</TEXT>
</DOC>
