<DOC>
<DOCNO> 265141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/ekonomi/eko03.html </URL>
<DATE> 2004/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom, ulaştırma ve enerjiye yeni ihale modeli 
</HEADLINE>
<TEXT>


Gaz, ısı, elektrik, içme suyu şebekesi, raylı sistem ve karayolu inşaatlarının ihaleleri yeni kanunla düzenlenecek 

Seçkin Ürey 

Kamu İhale Kanunu kapsamı dışına çıkarılacak enerji, ulaştırma ve telekomünikasyon hizmetleri için yeni bir ihale kanunu taslağı hazırlandı. Kamu İhale Kurumu'nun hazırladığı 92 maddelik taslak Maliye Bakanlığı tarafından inceleniyor. 
Taslakta en büyük harcamaların yaşandığı altyapı kalemleriyle ilgili maliyeti 499 bin euroyu geçen mal ve hizmet alımları ile 6 milyon 242 bin euroyu geçen yapım işlerinin kapsam altına alınması öngörüldü. Gaz, ısı, elektrik, içme suyu üretimi işleri için şebeke inşaası ile kamuya demiryolu dahil olmak üzere raylı sistem veya otobüs ile sunulan ulaştırma hizmetleri için yapılacak inşaat ihaleleri yeni kanunla düzenlenecek. Kapsamda yer alacak kuruluşlar her yıl bir liste halinde yayımlanacak. 

Rekabetçi müzakere 
Yeni kanun taslağı ile ihale usülleri arasına yeni bir yöntem de eklendi. Buna göre ana hatları itibariyle Kamu İhale Kanunu'na benzer düzenlemeler içeren taslağa açık, belli istekliler ve pazarlık usullerinin yanı sıra "rekabetçi müzakere" usulü de getirildi. Rekabetçi müzakere modelinde mali veya teknik özellikleri belirlenemeyen işlerde ihale katılımcıları birlikte ve ayrı ayrı müzakereye alınacak. Gerektiğinde teklifler katılımcıların önünde mukayese edilecek. 
Taslakta elektronik ortamda ihale yapmanın esasları da belirlendi. İhaleye çıkan bir idarenin eksiltme yapmaya karar vermesi halinde bunun elektronik ortamda yapılması düzenlendi. 

Atom bombası 
Kanun kapsamı dışında bırakılan askeri malzemeler arasında atom bombası ile kimyasal ve biyolojik silahların da sayılması dikkat çekti. Taslağa ek hazırlanan kapsam dışı savunma amaçlı malzemeler listesinde, "toksik, biyolojik veya kimyevi malzemeler ile tahrip edici güce sahip radyoaktif malzemeler" de yer aldı. 


</TEXT>
</DOC>
