<DOC>
<DOCNO> 292074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonspo01.html </URL>
<DATE> 2004/11/25/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Devler Ligi'nde dün gece... İşte toplu sonuçlar... 
</HEADLINE>
<TEXT>

     Hüseyin NARİN 
Şampiyonlar Ligi'nde dün akşam oynanan karşılaşmalarla 5. maçlar tamamlanırken, gecenin sürprizine İskoç Celtic imza attı. Milan, Lucescu'nun ekibi Shakhtar'ı ezip geçerken Valencia ve Porto deplasmanlardan zaferle döndü. Geceye kaçan penaltılar damga vurdu... 

Nou Camp'ta oynanan karşılaşmada Celtic, Barcelona'nın Kamerunlu yıldızı Eto'o ile 24. dakikadaki golüne Hartson ile 45'te cevap verdi. Bu sonuçla F Grubu'nda liderlik yeniden Milan'a geçerken, Celtic UEFA Kupası için şans elde etti. 
     Grubun diğer maçında Milan, Lucescu'nun takımı Shakhtar Donetsk'i farklı mağlup etti. Hernan Crespo 2 ve Kaka'nın 2 ikinci yarıdaki golleriyle San Siro'da gövde gösterisi yapan kırmızı-siyahlılar, 12 puanla grupta liderliğe yükseldi. 
     E Grubu'nda Hollanda'da PSV deplasmanına çıkan Arsenal, yine umduğunu bulamadı. Ev sahibi PSV'nin Ooijer ile 8'de öne geçmesinin ardından 31'de Henry eşitliği sağladı. Maçın ikinci yarısında Arsenal'den Lauren ve Vieira çift sarı karttan kırmızı kart görerek oyundan atıldılar. Arsenal, son 12 dakikayı 9 kişi oynadı. Bu sonuçla E Grubu'nda PSV Eindhoven gruptan çıkmayı garantilerken, dün gece Norveç'te Rosenborg ile 2-2 berabere kalan Panathinaikos son maçlarda Arsenal'le birlikte gruptan çıkmaya çalışacak. 
     G Grubu'nda Emre Belözoğlu ve Ümit Davala'nın forma giymedikleri maçta karşı karşıya gelen Werder Bremen ve Inter, sahadan 1-1'lik eşitlikle ayrıldı. Ev sahibi Bremen'in 49. dakikada İsmael ile bulduğu penaltı golüne karşılık Martins 55. dakikada Inter'in sayısını kaydetti. Grubun diğer maçında İspanyol Valencia, Anderlecht'i deplasmanda 2-1 yenerek UEFA Kupası'nı garantiledi. Anderlecht'ten Zetterberg maç 1-0 giderken penaltı kaçırdı. 
     H Grubu'nda daha önce gruptan çıkmayı garantileyen Chelsea, evinde Paris Saint Germain ile golsüz berabere kaldı. Moskova'da buz gibi bir havada oynanan mücadelede ise geçen yılın şampiyonu Porto, CSKA Moskova'yı McCarthy'nin sayısıyla mağlup ederek puanını 5'e çıkardı ve PSG ile aynı puana ulaştı. Karşılaşmada ev sahibi CSKA'dan İgnashevitch penaltı atışından yararlanamadı. 
     İşte gecenin toplu sonuçları 
     

E GRUBU PSV Eindhoven 1 1 Arsenal Rosenborg 2 2 Panathinaikos F GRUBU Milan 4 0 Shakhtar Donetsk Barcelona 1 1 Celtic G GRUBU Anderlecht 1 2 Valencia Werder Bremen 1 1 Inter H GRUBU CSKA Moskova 0 1 Porto Chelsea 0 0 Paris Saint Germain      

     
</TEXT>
</DOC>
