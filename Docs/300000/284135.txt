<DOC>
<DOCNO> 284135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur08.html </URL>
<DATE> 2004/10/28/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Çocuklar kayınpederden DNA testi, utanç verici gerçeği ortaya çıkardı 
</HEADLINE>
<TEXT>

     Neşet KARADAĞ DHA 

ADANA'da kayınpederi 71 yaşındaki İzzettin K.'nin silahla tehdit edip kendisine 7 yıldır tecavüz ettiğini iddia ederek polise sığınan iki çocuk annesi 24 yaşındaki F.K.'yı, DNA testi doğruladı. F.K.'nın 2 oğlunun babasının kayınpederi İzzettin K. olduğu kesinleşti. Kayınpeder hakkında 17 yıla kadar ağır hapis cezası istemiyle dava açıldı. 
     Mithatpaşa Mahallesi'nde oturan ve daha önce 2 kez kayınpederini kendisine tecavüz etmekle suçlayıp şikayet eden, ardından bu şikayetlerinden vazgeçen F.K., geçen temmuz ayında Şehit Özer Özkaya Karakolu'na giderek, "Kayınpederimin tecavüzleri devam ediyor. 2 oğlumun babası da kayınpederimdir'' dedi ve polisten yardım istedi. 
     Polis, kayınpederinden şikayetçi olduğunu söyleyen F.K.'yi, oğulları 6 yaşındaki E., 2 yaşındaki E. ve Büyükşehir Belediyesi'nde temizlik işçisi olan 26 yaşındaki eşi Ali K. ile birlikte Cumhuriyet Savcısı'na götürdü. Savcılıkta, kayınpederinin 7 yıldır kendisine silah tehdidiyle tecavüz ettiğini öne süren F.K., "Çocuklarım da kayınpederimden. Eşime durumu anlattım, hiç bir şey yapmadı. Daha önce şikayetçi olacaktım, tehditle vazgeçirdiler. Bir defasında eşim kayınpederimi bana tecavüz ederken yakaladı. Bir daha olmasın' diyerek sesini çıkartmadı. Artık dayanacak gücüm kalmamıştı. Daha fazla acı çekmemek için kayınpederimi şikayet ettim'' dedi. 
     Soruşturma başlatan savcı, çocukların babaları bildikleri Ali K.'den mi, yoksa dedeleri bildikleti İzzettin K.'den mi olduğunun belirlenmesi için DNA testi yapılmasını kararlaştırdı. Bunun üzerine F.K,'nın, iki çocuğunun, eşi Ali K.'nın ve tecavüzle suçladığı kayınpederi İzzettin K.'nin kan örnekleri alınarak Adalet Bakanlığı Adli Tıp Kurumu Ankara Grup Başkanlığı Biyoloji İhtisas Dairesi Başkanlığı'na gönderildi. 
     Yapılan DNA testinde çocukların yüzde 99.99 ihtimalle İzzettin K.'dan olduğu belirlendi. 
     Cumhuriyet Savcısı gelen rapor üzerine Büyükşehir Belediyesi Temizlik İşleri Müdürlüğü'nden emekli İzzettin K. hakkında Zorla birden fazla ırza geçmek, alıkoymak, tahdit ve hakaret' suçlarından Adana 3'ncü Ağır Ceza Mahkemesi'nde 17 yıla kadar ağır hapis cezası istemi ile dava açtı. Tutuksuz olan İzzettin K. önümüzdeki günlerde hakim karşısına çıkacak. 

     
</TEXT>
</DOC>
