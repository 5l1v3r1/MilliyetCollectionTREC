<DOC>
<DOCNO> 263289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/guncel/gun01.html </URL>
<DATE> 2004/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Baskını Bayram planladı' 
</HEADLINE>
<TEXT>


Van skandalıyla ilgili tamamlanan iddianamede, karakol baskınını eski milletvekili Mustafa Bayram ile Hecer Bayram'ın planladığı belirtildi. Baskına karışanların 'örgüt kurmak'tan yargılanması istendi 


Van'daki karakol baskınının ardından eski milletvekili Mustafa Bayram'ın Malatya Kaçakçılık ve Organize Suçlarla Mücadele Şube Müdürü Fatih Tuncay Akbaş'ı arayarak, "Oğlum 30 kilo uyuşturucu işi yapmaz. Yaparsak 1 ton yaparız" dediği öne sürüldü. Van Başsavcılığı'nın, Hamit Bayram'ın Bölge Trafik Şube Müdürlüğü'nden kaçırılmasıyla ilgili hazırladığı iddianame tamamlandı. İddianamenin satırbaşları şöyle 
"Malatya'da üzerinde 8 - 10 gram eroinle yakalanan Hamit Bayram, Van'a getirilirken, birçok kez babası Mustafa ve ağabeyi Hecer Bayram'la telefonla konuştu. Görüşme sonunda plan hazırlayan Mustafa ve Hecer Bayram, Vali ve Emniyet Müdürü'nü arayarak Hamit Bayram'ın fidye için kaçırıldığını söyledi. Daha sonra Mustafa Bayram'ın liderliğinde Hecer ve Mecit Bayram ile 10 araçlık bir konvoyda bulunan silahlı kişiler Trafik Şube Müdürlüğü'nü bastı. Polisler darp edildikten sonra Musrafa Bayram, "Burada bizim kanunlarımız geçer. Adamlarımızı almaya geldik" diyerek, Hamit Bayram ve şoförünü kaçırdı. 
İddianamede Mustafa Bayram, Hecer Bayram, Mecit Bayram, Fırat Acar, Necdet Coşkun, Mehmet Demirel, Kaya Ece, Reşit Unak, Recep Delen, Suphi Durmaz ve İmdat Bayram'ın "Çıkar amaçlı suçörgütü kurmak ve yönetmek, silahlı isyan, uyuşturucu ticareti için teşekkül oluşturmak"tan yargılanmaları istendi. Hamit Bayram ve 3 adamı hakkında, Malatya Başsavcılığı'nca da "teşekkül oluşturmak suretiyle uyuşturucu madde ticareti yapmak" iddiasıyla da dava açıldı. 
Bu arada, Emniyet Genel Müdürlüğü Disiplin Kurulu, Van'daki skandala adı karışan Malatya Emniyet Müdürlüğü Şube Müdürü Tuncay Akbaş, Başkomiser Mesut Bilgeç, Komiser Levent Okyay ve polis Zülfü Sezikli'ye 10 ay kıdem durdurma cezası verdi. 


</TEXT>
</DOC>
