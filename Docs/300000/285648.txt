<DOC>
<DOCNO> 285648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/yazar/pulur.html </URL>
<DATE> 2004/11/03/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Fenerbahçe'nin antrenmanını gör, maçını anla 
</HEADLINE>
<TEXT>


HANİ "Gözlerimle görmesem inanmazdım " diye bir laf vardır. 
Evet, biz de gözlerimizle görmesek inanmazdık. 
Milyarlık, trilyonluk, dünya kulübü olma yolundaki Fenerbahçe takımının antrenmanını televizyonda seyrediyoruz. Cumartesi günkü Beşiktaş yenilgisinden sonra, pazar sabahı, Teknik Direktör Daum antrenman koymuş, ama kendisi ortada yok 
Bir ara Serkan, Murat Hacıoğlu'yla itişip kakışıyor, araya girenler kavgayı ayırıyorlar Tuncay, Serkan'ı sakinleştirmeye çalışıyor, ama ne mümkün... 
Delikanlı çok kızgın, çok hırslı, o milyarlık ayaklarıyla kale direklerine vole atıyor, sakinleştiren, yatıştıran yok. Direklerin tekmelenmesi yetmiyor, bu defa ayakkabılarını çıkarıp fırlatıyor. Murat görünmüyor ama, hedefin o olduğu belli. Birinci ayakkabı boşa gitmiş olacak ki, ikincisini atıyor, onda da isabet yok 

DİYECEKSİNİZ, ne olmuş yani, böyle şeyler olur... 
Evet, mahalle takımlarında bile olur ama, takımın ağabeyi vardır, kavga eden oyuncuların arasına girer, ikisini barıştırır... 
Çağdaş kulüplerde o ağabeylerin yerini menajerler almıştır. 

BİR olay daha... 
Antrenmanda çift kale maç yapılıyor, yedek kaleci Recep, karşı takımda oynayan Kemal'e sert çıkıyor, hakem de antrenör Koch, "penaltı" diyor... 
Vay sen misin penaltı diyen 
Recep'in inadı inat, kaleye geçmiyor, arkadaşları yalvar yakar oluyorlar, "Hayır geçmem, ben penaltı yapmadım " 
Sonunda, iş büyümesin diye diğer futbolcular penaltıyı atacak kaleci Volkan'a rica ediyorlar 
"Ne olur dışarı at da, hadise çıkmasın " 

O trilyonluk takım, anıt gibi tesisleri kuran kulübün futbol takımı böyle yönetilir mi 

AMA bu takımı, başka türlü yönetenler de vardı. 
Yıl 1956, Fenerbahçe Sovyet Rusya turnesine çıkıyor, kafilenin başında Fenerbahçe'nin unutulmaz sol açığı ve Başkanı "Büyük Fikret" var. Şimdi yazılarını ve televizyondaki yorumlarını dinlediğiniz Can Bartu, genç takım oyuncusu, "Kefal abisi" onu kadroya almış, Rusya'ya götürmüş, çok beğeniyor geleceğin büyük futbolcusu olacağını düşünüyor. 
Fakat her takımda olduğu gibi, yenilere tepki vardır, Can'a da bu tepki gösteriliyor. İlk maç Moskova'dadır, birinci yarının ortalarında Avni Kalkavan sakatlanır, "Büyük Fikret" dönemin büyük oyuncularından "Tarzan" lakaplı Mehmet Ali'yi Avni'nin yerine orta sahaya çekmek, onun yerine de Can'ı oyuna sokmak ister, Mehmet Ali kulübeden gelen talimatı dinlemez yerinden ayrılmaz, Can da, oyuna girer, Avni'nin yerinde oynar. 

DEVRE arası soyunma odasına gelinir, "Büyük Fikret", sözünü dinlemeyen Mehmet Ali'yi takımdan çıkarır. Mehmet Ali sinirlenir, o gün takımda santrafor oynayan kardeşi Şeref Has'ı takımdan çıkarmak ister... 
"Büyük Fikret" sakindir 
"İstersen onu da alabilirsin " 
Şeref, takımda kalır ve ileride Fenerbahçe'nin kaptanı olur. 
Ya "Tarzan" Mehmet Ali 
Sezon bitince, Fenerbahçe yönetimi "Mehmet Ali" gibi bir oyuncuyu bu yüzden satışa çıkarır. 
"Büyük Fikret" bu olayı "Ne yazık ki " diye noktalar. 

BİR de, yukarıda anlattıklarımıza bakın, futbolcu arkadaşıyla kavga ediyor, ayakkabılarını, arkadaşının kafasına taş atar gibi atıyor, antrenman maçında yedek kaleci antrenörünün "penaltı" kararını beğenmiyor, kaleyi terk ediyor... 

EVET, bunları gözlerimizle görmeden inanmazdık... 
Sonra da "Beşiktaş'a niye yenildik " diye ahk m üstüne ahk m kesiyorlar. 



</TEXT>
</DOC>
