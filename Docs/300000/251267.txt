<DOC>
<DOCNO> 251267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sontur06.html </URL>
<DATE> 2004/06/27/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Yabancı Dil Sınavı sona erdi... 
</HEADLINE>
<TEXT>

     Üniversitelerin dil puanıyla öğrenci alan bölümlerinde okumak isteyen adaylara yönelik yapılan Yabancı Dil Sınavı YDS , saat 12.00'de sona erdi. 
     Sınavı gerçekleştiren Öğrenci Seçme ve Yerleştirme Merkezi'nin ÖSYM Başkanı Prof. Dr. Savaş Küçükyavuz, ''Sınavla ilgili şu ana kadar Merkezimize hiçbir olumsuz bilgi ulaşmadı'' dedi. 
     Küçükyavuz, NATO Zirvesi ve ABD Başkanı George W. Bush'un ziyareti nedeniyle bazı yolların trafiğe kapalı olduğu İstanbul ve Ankara'da adayların ve görevlilerin sınav yerlerine ulaşması konusunda da sorun yaşanmadığını ifade etti. 
     Küçükyavuz, ''Ankara'da bir-iki noktada, sınav çıkışında polis belki adayları ve evraklarımızı bir süre serbest bırakmayacak. Saat 14.00'e kadar bekleyecekler'' diye konuştu. 
     
     SINAV 
     Sınav, Türkiye'de devlet üniversitesi rektörlüklerinin bulunduğu 40 il merkezi ile KKTC'de Lefkoşa'da, toplam 143 binadaki 1633 salonda yapıldı. 5 bin 850 kişinin görev aldığı sınav saat 09.30'da başladı ve 150 dakika sürdü. 
     Sınavda, geçen pazar günü ÖSS'ye giren adaylardan 47 bin 644'ü yarıştı. 
     Adaylar, sınava Almanca, Fransızca ve İngilizce dillerinden birinden girdi. Sınavda kelime ve dil bilgisi, Türkçe'den yabancı dile yabancı dilden Türkçe'ye çeviri ve okuduğunu anlama ile ilgili sorular yöneltildi. 
     YDS, üniversitelerin yabancı dil ve edebiyatları, bu dillerin öğretmenlik programları, mütercim-tercümanlık ve turist rehberliği gibi bölümlerinde okumak isteyen adaylara yönelik yapılıyor. 
     YDS sonuçları, adaylara ÖSS sonuçlarıyla birlikte duyurulacak. ÖSYM Başkanı Küçükyavuz, ''Sınav sonuçlarını, adayların tercihini almaya başlayacağımız Temmuz ayının 26'sından önce duyuracağız'' dedi. 
     
</TEXT>
</DOC>
