<DOC>
<DOCNO> 280644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun56.html </URL>
<DATE> 2005/03/15/ </DATE>
<TIME> 22.31 </TIME>
<AUTHOR>  </AUTHOR>
<HEADLINE>
BM, 5 yaş altı çocukların beslenme yetersizliği konusunda uyardı 
</HEADLINE>
<TEXT>

     BM Beslenme Komitesi, dünyada milyonlarca çocuğun yetersiz beslenmeden dolayı düşük kilolu ve hastalıklara karşı zayıf durumda bulunduğunu, sadece 5 yaşın altındaki cılız çocuk sayısının 126,5 milyon olduğunu bildirdi. 
     Beslenmenin ulusal kalkınma planlarının vazgeçilmez temel bir unsuru olduğuna dikkat çeken Komite'nin, 14 Mart'ta başlayarak 18 Mart'a kadar devam edecek olan toplantılarda Binyıl Kalkınma Planı bağlamında beslenmeye dair sorunları gözden geçireceği kaydedildi. 
     Dünyadaki 5 yaşın altındaki 126,5 milyon cılız çocuktan 89,2 milyonunun Asya'da bulunduğunu belirten Komite, bu çocuklardan 34,5 milyonunun Afrika'da, 2,8 milyonunun ise Latin Amerika ve Karayipler'de olduğunu kaydetti. 
     BM Dünya Gıda ve Tarım Örgütü FAO ise son yıllarda açlığa karşı mücadelede önemli bir gelişme sağlanmasına rağmen, tüm dünyada hala 852 milyon insanın yetersiz beslendiğini açıkladı. 
     FAO, yetersiz beslenenlerin 815 milyonunun gelişmekte olan ülkelerde, 28 milyonunun geçiş aşamasında olan ülkelerde ve 9 milyonunun ise sanayileşmiş ülkelerde bulunduğunu bildirdi. 
     
</TEXT>
</DOC>
