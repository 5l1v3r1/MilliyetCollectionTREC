<DOC>
<DOCNO> 264654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sondun03.html </URL>
<DATE> 2004/08/19/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Bush'tan 'Sovyet Dinarı' gafı... 
</HEADLINE>
<TEXT>

     ABD Başkanı George Bush, gaflarına bir yenisini ekledi ve Irak para birimi ''dinar'' ile Rus para birimi ''ruble''yi karıştırarak, ''Sovyet Dinarı'' diye bir para birimi ''icat etti''. 
     Başkan Bush, Hudson kentinde yaptığı seçim konuşmasında, geçen ilkbaharda Beyaz Saray'a gelen elleri kesilmiş Iraklılarla yaptığı görüşmeden bahsederken, ''Bu adamlardan biri kuyumcuydu ve işini yapabilmesi için döviz alıp satması gerekiyordu. Bunu da yasadışı yoldan yapıyordu. Sonra Sovyet Dinarı'nın değeri düşünce, Saddam Hüseyin de adamı sorumlu tutarak cezalandırmak için ellerini kesti'' dedi. 
     Bush'un yaptığı gaflar, Kasım ayında düzenlenecek başkanlık seçimlerinde rakibi olan ve hatasız konuşan John Kerry'ye yakın gazeteciler için seçim malzemesi oluyor. 
     
</TEXT>
</DOC>
