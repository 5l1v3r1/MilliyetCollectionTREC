<DOC>
<DOCNO> 270113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonspo10.html </URL>
<DATE> 2004/09/08/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Yunanistan-Türkiye karşılaşması Yunan basınında... 
</HEADLINE>
<TEXT>

     Yunanistan ile Türkiye ümit milli takımları arasında dün akşam oynanan ve Yunan ekibinin 2-1 galibiyeti ile son bulan karşılaşma Yunan basını tarafından, ''Türkiye'ye karşı alınacak olan 2 galibiyetten ilki'' olarak değerlendirildi. 
     Yunan basını, Türk Ümit Milli Takımı'na karşı alınan galibiyetin, Yunanistan Milli Takımı'nın kendine güvenini zirveye taşıdığını, bu çerçevede kırmızı-beyazlılara karşı bu akşam oynanacak olan karşılaşmada kazanılacak yeni bir galibiyete alt yapı oluşturacağı yorumunda bulundu. 
     Türkiye Ümit Milli Takımı'nın oldukça zor yenilen bir ekip olduğunu vurgulayan Yunan basını, mavi-beyazlıların istikrarlı oyunları ve soğukkanlılıkları sayesinde Yunanlı taraftarın gurur kaynağı olmayı başardıklarını kaydetti. 
     Yunan ekibinin bütün gücünü kullanarak 2 gol kaydettiğini, ancak kırmızı-beyazlıların son dakikaya kadar mağlubiyeti kabullenmeyerek farkı kapatmaya çalıştıklarını yazan gazeteler, ''Oldukça zor olmasına rağmen Yunan takımı Türkiye'nin savunmasını kırmayı başardı ve çok değerli 3 puanın sahibi oldu. Yunanlı gençler 'büyükleri' için zafere giden yolu açtılar. Bu galibiyetin psikolojisi ile akşam oynanacak karşılaşmada Türk filelerini havalandırarak, Arnavutluk'ta yaşadığımız şanssızlığı unutacağız'' yorumunu yaptı. 
     
</TEXT>
</DOC>
