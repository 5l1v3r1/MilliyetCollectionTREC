<DOC>
<DOCNO> 285168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonspo37.html </URL>
<DATE> 2004/11/01/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Tayfur Derbide sert futbol oynamadık... 
</HEADLINE>
<TEXT>

     Beşiktaş Futbol Takımı Kaptanı ve Menajeri Tayfur Havutçu, Fenerbahçe maçında sert futbol oynadıkları yönündeki iddiaların gerçeği yansıtmadığını kaydetti. 
     Tayfur, Beşiktaş'ın resmi internet sitesine yaptığı açıklamada, derbi maçlarda atmosferin gergin olduğuna dikkat çekerek, ''Buna rağmen BJK İnönü Stadı'nda Fenerbahçe ile oynadığımız ve 2-1 kazandığımız maçta, sahada alışılmışın dışında bir gerginlik olmaması sevindiricidir'' dedi. 
     Birkaç pozisyonun üzerinde durulmasının doğru olmadığını, maçın geneline bakmak gerektiğini vurgulayan Tayfur, şu görüşlere yer verdi 
     ''Tek taraflı bir-iki pozisyonun ısrarla kamuoyunun önüne sunulması ve takımımızın sert futbol oynadığı yolundaki iddialar, gerçeği yansıtmamaktadır. Her iki takım oyuncuları da maç içinde oyun gereği, doğal sayılabilecek karşılıklı pozisyonlar yaşadı, fakat sahadan birbirlerini tebrik ederek dostça ayrıldı.'' Tayfur, galibiyette önemli rol oynadıklarını ifade ettiği Beşiktaşlı taraftarlara da desteklerinden dolayı teşekkür etti. 
     
</TEXT>
</DOC>
