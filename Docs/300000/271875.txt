<DOC>
<DOCNO> 271875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/guncel/gun02.html </URL>
<DATE> 2004/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington tepkiye şaşırdı 
</HEADLINE>
<TEXT>


Gül'ün Telafer'deki operasyona karşı yaptığı açıklamadan rahatsız olan ABD'li yetkililere göre, "Açıklama, ülkeler arası diyaloğun tonuna aykırı" 

Yasemin Çongar - Washington 

Başbakan Yardımcısı ve Dışişleri Bakanı Abdullah Gül'ün ABD'nin Telafer'deki operasyonuna gösterdiği tepki Washington'ı rahatsız etti. 
Gül'ün ABD Dışişleri Bakanı Colin Powell'la telefon görüşmesinde ilettiği kaygıları not ettiklerini ve Türkiye'nin hassasiyetini anladıklarını belirten kaynaklar, açıklamaları "iki başkent arasındaki yakın diyaloğun tonuna aykırı" diye nitelendirdi. 
Gül'ün "Eğer böyle devam ederse, Irak ile ilgili konularda Türkiye'nin işbirliğini sona erdireceğini, açık bir şekilde söyledik" sözleri, ABD basınında da geniş yer buldu. ABD'li bir yetkili, "Sivillerin can kaybından biz de üzüntü duyuyoruz. Powell, operasyonun hedefinin sivil halk olmadığını Gül'e aktardı. Ancak iki bakanın konuşmasının ardından, Türkiye'den bu diyaloğun yapıcı tonuna aykırı bazı açıklamalar gelmesine şaşırdık" dedi. Aynı yetkili, Gül'ün sözlerinin "iç tüketime yönelik" olabileceğini de belirterek, bu sözlerin daha ziyade iç siyaset üslubu taşıdığını ima etti. Türk diplomatik kaynakları da, ABD'nin Gül'ün açıklamasından duyduğu rahatsızlığı kendilerine yansıttığını belirtti. Kaynaklara göre, Washington'ın tepkisi, Gül'ün sözlerinin "gözdağı" gibi algılanmasından kaynaklandı. Türk diplomatlar Gül'ün sözlerini ABD tarafına açıklarken, "Bakanın tepkisi, masum insanların ölmeye devam etmesi halinde, ABD ile işbirliğimizi kamuoyuna anlatmakta zorlanacağımıza işaret ediyordu" ifadesini kullandı. 

'İşbirliği sürüyor' 
ABD Dışişleri Bakanlığı Sözcüsü Richard Boucher, Irak konusunda 2 başkentin işbirliğini sürdürdüklerini, bunun Telafer konusunda da devam edeceğine inandığını vurguladı. 


</TEXT>
</DOC>
