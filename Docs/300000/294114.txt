<DOC>
<DOCNO> 294114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/soneko17.html </URL>
<DATE> 2004/12/02/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Babacan Kimse dün açıkladığımızdan farklı bir politika beklemesin 
</HEADLINE>
<TEXT>

     Devlet Bakanı Ali Babacan, Katılım Öncesi Ekonomik Programı dün açıkladıklarını anımsatarak, ''Önümüzdeki 3 yıl boyunca hiç kimse dün sabah açıkladıklarımızdan farklı bir politika beklemesin, olmayacak, izin vermeyiz'' dedi. 
     Ali Babacan, Active Academy tarafından düzenlenen 2. Uluslararası Finans Zirvesi'nde yaptığı konuşmada, zirvenin gündemi olan ''Değişim Sürecinde Sürdürülebilirlik Avrupa Birliği Perspektifi'' konusunun Türkiye ekonomisi için, içinde bulunulan dönemde büyük bir önem arz ettiğini söyledi. 
     Ekonomide son 10 yıldaki dalgalanmalara bakınca istikrarsızlığın ve güvensizliğin ekonomiye hakim olduğunun görüldüğünü belirten Babacan, ekonominin yakın tarihinde çok sık değişim yaşandığının görüleceğini ama bu değişimin yeni şartlara uyum şeklinde olmadığını vurguladı. Bakan Babacan, şunları söyledi 
     ''O dönemde iktidarların çok sık değiştiği, ekonomi politikalarının çok sık değiştiği, zig zaglar çizdiği, adeta ekonominin yaz-boz tahtasına döndüğünü, sabahtan akşama kadar birbiri ile çelişen kararlar alındığını görüyoruz. Bu durumu değişim olarak nitelemek mümkün değildir. Bu istikrarsızlıktır. Türkiye bu yap-boz oyununa çok vakit ve çok para harcadı. Daha da önemlisi Türkiye'nin bu şekilde umutları kararmıştır.'' 
     
     ''BELİRSİZLİK SONA ERDİ'' 

     Ekonomide başarı elde etmenin en önemli şartının politikalarla istikrar ve güveni hakim kılmak olduğunu belirten Babacan, şöyle devam etti 
     ''Hükümet olarak ekonomiye neşter atarken öncelikle istikrarı ve güveni tesis etmeyi, tüm politikalarımızı bu sağlam zemin üzerine inşa etmeyi hedefledik. Geride bıraktığımız iki yıllık sürede istikrar ve güven ortamının Türkiye'yi nereden nereye taşıdığını izliyoruz. Türkiye artık rotasını kaybetmiş, varacağı limanı bilemeyen bir ülke olmaktan çıkmıştır. Türkiye ekonomisine uzun yıllardır hakim olan belirsizlik sona ermiştir. 
     Bugün alınan kararların yarın değiştirilmesi, başlanan işlerin yarım bırakılması, politikalarda ani değişiklikler yaşanması artık söz konusu değildir. Verilen sözlerin havada kalması, olmayacak vaatlerde bulunulması, ülke kaynaklarının çar çur edilmesi, popülizme kurban edilmesi dönemi de artık çok gerilerde kalmıştır. Bugün artık gerek yurtiçinde gerekse uluslararası platformlarda Türkiye sözüne güvenilen, itibarını yeniden kazanmış, kötü sürprizlere yer olmayan bir ülke konumuna yükselmiştir.'' 

     
</TEXT>
</DOC>
