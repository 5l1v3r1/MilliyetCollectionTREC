<DOC>
<DOCNO> 266931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonspo29.html </URL>
<DATE> 2004/08/27/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Gençlerbirliği teknik direktörü Arıca Egaleo teknik bir ekip 
</HEADLINE>
<TEXT>

     Gençlerbirliği Kulübü Basın Sözcüsü Muammer Akyüz, Yunan futbolunun son yıllarda büyük bir aşama kaydettiğini, ancak UEFA Kupası 1. turunu geçen taraf olmak istediklerini söyledi. 
     Muammer Akyüz, dün akşam Hırvatistan'ın HNK Rijeka takımı karşısında zor bir sınav verdiklerini belirterek, ''Güçlükle elde ettiğimiz bu turun değerini daha iyi biliyoruz'' dedi. 
     Yunan futbolunun son yıllarda büyük aşamalar kaydettiğini ve Yunanistan Milli Takımı'nın bunun en büyük örneği olduğunu ifade eden Akyüz, ''Rakibimizi tanımıyoruz. Araştırıp gerekli önlemleri alacağız. Geçen yıllarda kazandığımız Avrupa kupaları deneyimini Egaleo karşısında da kullanıp turu geçen taraf olacağız'' diye konuştu. 
     Gençlerbirliği'nin oyun yapısının tam oturmadığını vurgulayan Akyüz, sözlerini şöyle tamamladı 
     ''Transferlerimizle geçen sezondan daha güçlü bir takım oluşturduk. Yeni bir teknik direktörümüz ve oyun stilimiz var. Kısa bir dönem bocalamamız normaldir. Bu hafta Trabzonspor maçıyla yükselişe geçeceğiz.'' 
     
     ARICA ''YOLUMUZA DEVAM ETMEK İSTİYORUZ'' 
     Gençlerbirliği Teknik Direktörü Erdoğan Arıca da Yunan takımı Egaleo'nun teknik bir ekip olduğunu söyledi. 
     Erdoğan Arıca, rakiplerinin UEFA Kupası'na tarihlerinde ilk kez katıldığına dikkati çekerek, ''Belli bir deneyimimiz var. Bir önceki turu şansımızla geçtik, ancak bundan sonra oyunumuzla ve kendimiz gibi oynayarak yolumuza devam etmek istiyoruz'' diye konuştu. 
     
     RAKİP EGALEO 
     Tarihinde ilk kez Avrupa kupalarına katılacak olan FC Egaleo, geçen sezon 16 takımlı Yunanistan Ligi'ni 52 puanla 5. sırada bitirdi ve UEFA Kupası'na katılma hakkı elde etti. 
     Bu sezon ligdeki ilk maçını 19 Eylül'de AEK Atina ile sahasında yapacak olan FC Egaleo'yu, İtalya Milli Futbol Takımı'nın eski ünlü kalecisi Walter Zenga çalıştırıyor. Yunan ekibi maçlarını, 4 bin kişilik Stavros Mavrothalussitis Stadı'nda oynuyor. 
     
</TEXT>
</DOC>
