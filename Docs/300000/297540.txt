<DOC>
<DOCNO> 297540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/soneko07.html </URL>
<DATE> 2004/12/14/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Türkiye ve IMF yeni program üzerinde anlaştı 
</HEADLINE>
<TEXT>

     Devlet Bakanı Ali Babacan, IMF ile yapılan görüşmelerin dün gece itibarıyla tamamlandığını ve niyet mektubunun taslağı üzerinde genel hatları ile mutabakat sağlandığını açıkladı. 
     Bakan Babacan, IMF Türkiye Masası Şefi Rıza Moghadam, Hazine Müsteşarı İbrahim Çanakçı ile birlikte düzenlediği basın toplantısında, bu yılın ilkbahar aylarından itibaren orta vadeli yeni bir ekonomik program üzerindeki çalışmaların başlatıldığını ifade ederek, ''Bu çalışmalarımızın ilk ürünü olan Katılım Öncesi Ekonomik Programı, Avrupa Birliği'ne teslim ettik ve 1 Aralık'ta da kamuoyuna açıkladık'' dedi. 
     Orta vadeli ekonomik program üzerine kurgulanacak yeni bir stand by düzenlemesine ilişkin IMF ile yapılan görüşmelerin bir süredir devam ettiğini de söyleyen Babacan, bu görüşmelerin tamamlandığını ve niyet mektubunun taslağı üzerinde genel hatları ile mutabakat sağlandığını kaydetti. 

     
</TEXT>
</DOC>
