<DOC>
<DOCNO> 256018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/ekonomi/eko08.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çözüm erken rezervasyonda' 
</HEADLINE>
<TEXT>


Lykia World Pazarlama Koordinatörü Baykal, turizmde erken rezervasyonu promosyonla teşvik edeceklerini söyledi 

DİLEK TAŞ Fethiye 

Türkiye'nin turizm pazarında erken rezervasyon sistemi sayesinde kazanacağını söyleyen Lykia World Pazarlama Koordinatörü Zeynep Silahtaroğlu Baykal, turizmin yıldızının 2005'te parlayacağını kaydetti. Avrupa'da son dakika rezervasyonuna kayan seyahat alışkanlıklarının Türk turizmcilerin önünü görememesine neden olduğunu söyleyen Baykal, önümüzdeki yıllarda erken rezervasyon promosyonlarını artırarak riski azaltacaklarını kaydetti. 
Türkiye'nin en büyük avantajının yeni pazar olması olduğunu söyleyen Baykal, "Diğer ülkelerdeki ürünler eskidi ve turistler bu ürünlerden sıkıldı. İnsanlar artık yeni yerler arıyorlar. Hem kalite, hem de fiyat olarak ise Türkiye en cazip destinasyon" diye konuştu. Baykal, temmuz için doluluk oranlarını 'yüzde 100'e yakın' şeklinde açıkladı. 

Tahsisli arazinin sahibi çıktı 
Turizm Bakanlığı'nın 49 yıllığına kiraladığı arazi tahsislerinden yararlandıklarını ve Belek'te bir golf oteli için düğmeye bastıklarını söyleyen Baykal, şöyle konuştu "Ancak kiraladığımız arazinin sahibi çıktı. Elinde arazinin tapusu olan biri ile mahkememiz sürüyor, sonuçlanırsa yatırım hemen başlayacak. Otel 2008'de bitecek ve 80 milyon euroya mal olacak." 


</TEXT>
</DOC>
