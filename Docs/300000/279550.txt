<DOC>
<DOCNO> 279550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sontur52.html </URL>
<DATE> 2004/10/12/ </DATE>
<TIME> 23.59 </TIME>
<AUTHOR>  </AUTHOR>
<HEADLINE>
Metin Kaplan için 4 ilin DMG'lerinde açılmış davalar var 
</HEADLINE>
<TEXT>

     Almanya'dan sınırdışı edilen, ''karases'' diye adlandırılan Metin Kaplan, ''Anayasal düzeni yıkmaya yönelik eylemlerinden'' dolayı Erzurum, Ankara, Adana ve İstanbul DGM'lerince hakkında açılan dava dosyalarının toplandığı İstanbul Adliyesi'nde hakim karşısına çıkacak. 
     Kendisini sözde hilafet devletinin halifesi ilan eden ve Almanya'da yasaklanan İslami Cemiyet ve Cemaatleri Birliği'nin İCCB yöneticisi olan Metin Kaplan, Köln İdare Mahkemesi'nin verdiği kararla, sınırdışı edilmemek için temyize gitmesine rağmen Türkiye'ye gönderildi. 
     Metin Kaplan hakkında İstanbul, Ankara, Erzurum ve Adana DGM'lerince, ''Anayasal düzeni yıkmaya yönelik eylemlerinden'' dolayı davalar açılmıştı. 
     Kaplan hakkında, Fatih Camii ve Anıtkabir'e saldırı hazırlığı içindeyken yakalananları azmettirme iddiasıyla İstanbul DGM'de ''Silah yoluyla anayasal düzeni yıkmaya teşebbüs'' suçundan açılan dava bulunuyor. Bu dava kapsamında Kaplan hakkında gıyabi tutuklama kararı verilmişti. 
     Ankara DGM'de de Kaplan tarafından 1997 yılında milletvekillerine gönderilen ve sözde ''Anadolu Federal İslam Devleti'nin kurulduğunu'' ilan eden bildirilere ilişkin dava açılmış ve bu kapsamda Kaplan hakkında gıyabi tutuklama kararı çıkarılmıştı. 
     Kaplan hakkında, ''Anadolu Federe İslam Devleti'nin yayın organı ''Ümmedi Muhammed Dergisi''nde 1999 yılında yazdığı yazıda, Türkiye'yi bölmeyi hedef aldığı iddiasıyla açılan davada da gıyabi tutuklama kararı verilmişti. 
     Metin Kaplan hakkında Ankara, Adana ve Erzurum DGM'lerinde açılan dava ve soruşturma dosyaları, İstanbul DGM'de ''silah yoluyla anayasal düzeni yıkmaya teşebbüs'' suçundan açılan dava dosyasıyla birleştirildi. 
     Kaplan böylece, ''anayasal düzeni yıkmaya yönelik eylemlerinden'' dolayı, Beşiktaş'taki İstanbul Adliyesi'nde yargılanacak. 
     
</TEXT>
</DOC>
