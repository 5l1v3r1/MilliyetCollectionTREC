<DOC>
<DOCNO> 283056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/spor/ydilmen.html </URL>
<DATE> 2004/10/25/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Belge 
</HEADLINE>
<TEXT>



Fenerbahçe, Sakaryaspor karşısına Lyon maçındaki oyun düzeni ile çıktı. Lyon maçının ilk yarısı 0-0 bitmişti. İkinci yarıdaki onbir sağ tarafta oynayan Serkan dışında aynıydı. Bir tek Deniz görev yaptı. Fenerbahçe o karşılaşmayı 3 - 1 kaybetti, bir o kadar da pozisyon verdi. Sakarya maçında ise altı attı, bir duran top dışında rakibine şans tanımadı. Bu Lyon ile Sakarya arasındaki farkı gösteren ciddi bir belgedir. Daum'un bu durumu mutlak surette düşünmesi gerekir. 
Sakarya maçı ile ilgili aslında taktik anlayış, şu iyi oynadı, bu kötü oynadı gibi yorumlara girmek istemiyorum. Ağır sıklet ile tüy sıkletin maçı gibiydi. Mehmet Yozgatlı'nın golünden sonra da karşılaşma bitti. Sakarya takımı İkinci Lig A kategorisinden çıktığı takımın bir kişi eksik aynısıyla sahadaydı. Sadece cezalı olan Gökhan'ın yerine Manisa'da oynayan Mustafa Sert ile başladılar. Ve hiç yabancısız. Diğer tarafta da altı yabancısını kullanan, bir oyuncusunun bedeli Sakaryaspor kadrosu kadar olan Fenerbahçe. Sonuç kaçınılmaz tabii. Sakarya takımı ne yapıp edecek, şehir bütünleşecek, devre arasında en az üç dört oyuncu alıp ligde tutunmayı düşünecek. Başka çaresi yok. 

Ders olur 
Fenerbahçe ligin tek namağlup takımı olmaya devam ediyor. 25 dakika tek pozisyona girmediği müsabakayı golü bulduktan sonra hem farka taşıyor, hem de bir o kadar pozisyona giriyor. Yalnız dün maça gelen izleyiciler atılan dört goldeki hazırlanış mükemmelliğini doyasıya yaşadılar. Hakikaten de futbol okullarına ders olarak gösterilecek gollerdi. Maçın tamamı yüzde 70'e yüzde 30 ortalama ile oynandı. Fenerbahçe dileği her atakta pozisyona girdi. Bu yüzden de bu maçla ilgili teknik analiz yanlış olur. Ama Şampiyonlar Ligi hüsranı sonrası 1-0 da olsa 6-0 da olsa moral açısından galibiyet önemliydi. 
Hakem Yunus Yıldırım'ın maçı kötü yönetmesi için bir sebep yoktu. Kötü yönetme şansı da yoktu. 



</TEXT>
</DOC>
