<DOC>
<DOCNO> 269924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/spor/axspo06.html </URL>
<DATE> 2004/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Güvenlik çemberi 
</HEADLINE>
<TEXT>


Yunan polisi, Türkiye maçı için alarma geçti. Milli Takım'ın kullanacağı yolun kapatılması kararlaştırıldı. Stada siyasi mesajlar içeren pankartlar da sokulmayacak 

YORGO KIRBAKİ Yunanistan 


İki saat şartı 
YUNANİSTAN polisinin, Türkiye maçı için sıkı güvenlik tedbirleri alacağı bildirildi. Atina Haber Ajansı ANA , Atina Emniyet Müdürlüğü'nün bugün stat içi ve çevresinde bin kadar polis memurunun görevlendirilmesi yönünde karar aldığını duyurdu. Haberde A Milli Takımımız'ın stada geliş için kullanacağı yolun kapatılacağı, tribünlere siyasi içerikli pankartların sokulmayacağı ve seyircilerin maçtan iki saat önce tribünlere yerleştirileceği bildirildi. 

Tansiyon düşük 
KRİTİK 90 dakika öncesinde Yunan basını da gerginliği artıracak yorumlardan kaçındı. Haberlerin büyük bölümü Yunan milli takımının nasıl oynayacağı ve Türk milli takımı futbolcuları ile yöneticilerinin Atina'ya gelişlerinde yaptıkları olumlu açıklamalarla sınırlı kaldı. Manşetlerin büyük bir bölümünde Otto Rehhagel'in 90 dakika ile ilgili görüşleri yer aldı. 

Finalden öte 
YUNAN gazeteleri, Arnavutluk maçı sonrası şiddet olayları ile yükselen tansiyonu futbol içerikli haberlerle düşürmeye çalıştı. Maçın ardından bir taraftarın öldürülmesiyle ilgili gelişmelere ise değinilmedi. Gazeteler, "Dünya Kupası finalinin ötesinde bir heyecan yaşıyoruz. Kazanan takım yarışta avantaj sağlayacak" ifadelerini kullandı. 

'Kolay olmayacak' 

Gagatsis'ten yorum 
YUNANİSTAN Futbol Federasyonu Başkanı Vassilis Gagatsis, Türkiye önünde işlerinin hiç kolay olmayacağını belirtti. Gagatsis, "Grubumuzda kolay takım yok ve sürpriz puan kaybı çok olacak. Türkiye'nin güçlü ve büyük bir rakip olduğuna inanıyorum. Karaiskaki Stadı'ndaki maçta bir barış ve kardeşlik havasının hakim olacağına inanıyoruz. Dostluk kazanacak" diye konuştu. 

'Tedbirler alındı' 
GAGATSİS, Yunan emniyet güçlerinin karşılaşma için gereken tüm tedbirleri alacağını söyledi. Yunan Futbol Federasyonu Başkanı şunları söyledi "Tribünler dolu olacak. Endişe edecek hiç bir durum yok. Maç için tüm önlemler alındı." Gagatsis, Avrupa Şampiyonu Yunanistan ile Dünya 3.'sü Türkiye arasında çekişmeli bir 90 dakika yaşanacağını da belirtti. 


</TEXT>
</DOC>
