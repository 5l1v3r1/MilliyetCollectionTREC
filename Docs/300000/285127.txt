<DOC>
<DOCNO> 285127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonsiy21.html </URL>
<DATE> 2004/11/01/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Çiçek Korsan yayınlara karşı acil eylem planı ortaya koyacağız 
</HEADLINE>
<TEXT>

     Hükümet Sözcüsü ve Adalet Bakanı Cemil Çiçek, korsan yayınlara karşı daha etkili önlemlerin alınabilmesi noktasında kararlı bir mücadelenin sürdürülmesi gerektiğini vurgulayarak, ''Bunun için bir acil eylem planını bu konuda ortaya koymaya çalışacağız. Önümüzdeki günlerde de bunu açıklayacağız'' dedi. 
     Çiçek, Bakanlar Kurulu toplantısının ardından gazetecilere gündeme ilişkin açıklamalarda bulundu. 
     Çiçek, Bakanlar Kurulu'nda ilk olarak, Türk İşbirliği ve Kalkınma İdaresi Başkanlığı'nın TİKA çalışmalarının değerlendirildiğini bildirdi. 
     TİKA'nın Dışişleri Bakanlığı'na bağlı olarak kurulduğunu belirten Çiçek, TİKA'nın şu anda ise Başbakanlığa bağlı ve bir devlet bakanının sorumluluğunda faaliyetlerini sürdürdüğünü söyledi. Çiçek, TİKA'nın, SSBC'nin dağılmasından sonra 1992 yılında Türkiye ile tarihi ve kültürel bağlılığı olan ve bağımsızlıklarına yeni kavuşmuş ülkelerle işbirliğini geliştirmek, onlara teknik yardım yapmak ve danışmanlık hizmeti sunmak üzere kurulduğunu ve bugüne kadar da mütevazı bütçe imkanları içinde fevkalade yararlı çalışmalar yaptığını söyledi. 
     Çiçek, ''Bugün de hükümet olarak böyle bir kuruluşun varlığına inanıyoruz, faaliyetlerinin giderek artan şekilde sürdürülmesinden yanayız. Onun için de imkanlarının biraz daha artırılması suretiyle o ülkelerde tarihi ve kültür bağımızın kuvvetlendirilmesi, tarihi mirasın korunması, oradaki insanlarla çok yönlü ilişkilerimizin geliştirilmesi açısından çalışmalarının büyük bir kararlılıkla sürdürülmesi noktasında destek vereceğiz'' dedi. 
     Toplantıda, Kültür ve Turizm Bakanı Erkan Mumcu'nun gündeme getirdiği telif hakları konusunun da ele alındığını anlatan Çiçek, telif haklarının korunabilmesi noktasında bu hükümet döneminde de önemli yasalar çıkardıklarını söyledi. Buna rağmen hala korsan yayıncılığın büyük ölçüde devam ettiğine işaret eden Çiçek, buna karşı daha etkili önlemlerin alınabilmesi ve bir ürün ortaya koymuş olan insanların haklarının başkaları tarafından gasp edilmesinin önlenmesi noktasında kararlı bir mücadelenin sürdürülmesi gerektiğini bildirdi. Çiçek, bunun için Adalet, İçişleri ve Kültür ve Turizm Bakanlıklarının biraraya gelerek müşterek bir eylem planını ortaya koyması ve buna karşı kararlı bir mücadelenin sürdürülmesi gerektiğini vurguladı. Çiçek, ''Çünkü birçok noktada alınteriyle bir ürün koymuş olanların o emekleri, bu ürünleri haksız bir şekilde gasp edilmekte ve haksız kazançlara sebebiyet vermektedir. Bu nedenle ilgili bakanlıklar ve belediyeler dahil herkese önemli görev ve sorumlulukların düştüğü kanaatindeyiz. Bunun için bir acil eylem planını bu konuda ortaya koymaya çalışacağız. Önümüzdeki günlerde de bunu açıklayacağız.'' Cemil Çiçek, toplantıda ayrıca iç ve dış politikadaki gelişmelerin de çok yönlü olarak ele alındığını kaydetti. 
     Çiçek, bir kısım taleplerin içeriden dışarıya söylendiğini, daha sonra da bunların Türkiye'nin önüne getirildiğini ifade ederek, ''Türkiye'de adli kolluk kurabilir. Ama bunun kurulabilir olması başka, bir şart haline getirilmesi başkadır'' dedi. 
     Çiçek, Bakanlar Kurulu toplantısının ardından gazetecilerin sorularını yanıtladı. 
     Başbakan Recep Tayyip Erdoğan'ın AB Anayasası metnini okumadan imzaladığı konusundaki haberlerin anımsatılması üzerine Çiçek, şöyle konuştu 
     ''Maalesef Türkiye bu garip haberleri yaşıyor. Bir gazetede de bu Anayasa metninin Türkçe'ye çevrilmediği ifade edildi. Bunun eksik bilgiye dayandığını ifade ettim. Avrupa için bir anayasa oluşturan anlaşma, imzalanan metin bu. 
     Avrupa Toplulukları Resmi Yayınlar Dairesi bunu 2003'te yayınlamıştır. Adalet Bakanlığı internet sitesinde 1 seneden beri vardır. Bu yeni güncellik kazandığı için belki tercüme edilmediği ya da Türkçesi bulunmadığı tarzında bir şey var. Bu taslak AB tarafından her dile tercüme edildi. Hem aday ülkeler hem de birliğin üyesi ülkelerin dillerine çevrildi. 2003'ten beri bu Anayasa taslağı Türkiye'de var. Türkçe metin de bulabilirler. Benim elimde de var. Böyle bir değerlendirme iyi niyetle yapılıyorsa, bilgi eksikliğinden kaynaklanıyor. Ama son zamanlarda bazı siyasetçilerimiz hükümetin başarısını gölgeleyebilmek, böylesine önemli bir projede yer almış olmaktan doğan kıskançlık sebebiyle okunmadan bunlar imzaladılar tarzında bir kısım yanlış beyanlarda bulunmaktadırlar. Biz bunları okuduk, ben okudum, hükümetim okudu, başbakanımız biliyor. Neye imza attığımızın da farkındayız. Ama bilmeyenler varsa bizim sitemizden bunun Türkçesini öğrenebilirler, müracaat edenler varsa biz de kendilerine temin etmeye çalışırız.'' 
     
     ''TCK UYGULAMA KANUNU BU HAFTA ÇIKAR'' 

     Çiçek, reform izleme grubunda belirlenen öncelikli yasaların bugünkü Bakanlar Kurulu toplantısında değerlendirilip değerlendirilmediği sorusunu yanıtlarken, toplantıda bu konuların ele alınmadığını söyledi. 
     AB İlerleme Raporu'nun yayınlandığı tarihte henüz yasalaşmayan 6 tasarıdan, Türk Ceza Kanunu TCK ile bölge adliye mahkemelerinin kuruluşuyla ilgili kanunun Resmi Gazete'de yayınlandığını anlattı. 
     Çiçek, muhtemelen bu hafta yeni TCK'nın yürürlüğü ile ilgili bir uygulama yasasını da TBMM'den geçireceklerini ifade etti. 
     Adli kolluğun, bütün AB ülkelerinde uygulama alanı olan bir kanun olmadığını ifade eden Çiçek, şöyle devam etti 
     ''Bir kısım talepler içeriden dışarıya söyleniyor. Sonra, 'Türkiye bunları da yapsa iyi olur' tarzında önümüze geliyor. Adli kolluk konusu Türkiye'de uzun zamandan beri konuşuluyor. Böyle bir kolluk kuvveti kurulabilir. Ama bunun kurulabilir olması başka, bunun bir şart haline getirilmesi başkadır. Bugün AB ülkelerinde suç işlendiğinde bu soruşturmayı polis teşkilatı yoluyla yapan ülkeler olduğu gibi adli kolluk tarzında örgütlenmiş ve soruşturmayı bu şekilde yürüten ülkeler var, karma sistemi kabul eden ülkeler var. Basit suçları polis teşkilatının soruşturduğu, ağır suçları ise savcının başkanlığındaki bir soruşturma ekibinin soruşturduğu ülkeler var. Türkiye'de kısmen bunu belli ölçüde uyguluyor. Organize suçlarda, terör suçlarında bizatihi soruşturmayı zaten savcının kendisi yapıyor. Diğer suçlarda da savcının bu neviden soruşturmaları yapmasında herhangi bir engel yok, ancak iş yoğunluğu ya da başkaca sebeplerden dolayı soruşturmanın bir kısmını polis ya da jandarma yapmakta, soruşturma evrakları savcının önüne gelmekte, savcılarımız da mevcut delillere göre iddianame tanzim etmektedir. Bu soruşturmayı yapan polis ve jandarmanın ayrı bir bakanlığa bağlı olmasıdır. Şimdi bu soruşturmayı yapacakların Adalet Bakanlığı'na bağlanması, savcının emrinde olmasıdır, adli kolluğun özü budur, alt başlıkları vardır.'' Çiçek, 17 Aralık'ta Türkiye'nin önünde herhangi bir engel olmadığını söyledi. 
     
     ''BAZILARI İÇ TALEP OLARAK GELİR'' 

     Bir gazetecinin, ''Bazı çevrelerin kendi taleplerini AB üzerinden kamuoyuna duyurmaya çalıştığına'' ilişkin açıklamalarını anımsatarak, bu taleplerin neler olduğunun sorulması üzerine Çiçek, şunları söyledi 
     ''Mesela patrikhane konusu. Bunlar genellikle iç talep olarak gelir. İlerleme Raporu'ndaki şunların konuşulması lazım gelir denilen taleplerin bir kısmı içerideki bir talebin Türkiye üzerine yansımasıdır. 
     Mesela, Türkiye'de hakim ve savcı atamaları Hakimler ve Savcılar Yüksek Kurulu tarafından yapılır, bir Anayasa hükmü gereğidir. Ama bugün bazı AB ülkelerinde, hakimleri doğrudan doğruya halk seçer. Bazı yerlerde atamaları ilk derece mahkemesi hakimlerinin tamamını adalet bakanının kendisi atar, bazı yerlerde hükümet atar, bazı yerlerde parlamento seçer. AB denildiği zaman trafik ışıkları gibi her yerde kırmızıda durulup, yeşilde geçildiği gibi yeknesak her alanda bir uygulama söz konusu değil. Her ülke temel kurallara riayet etmek kaydıyla kendi şahsına uygun bir kısım modeller geliştirmiştir ve bunların hepsi de AB müktesebatı içindedir.'' Çiçek, bir soru üzerine, Genel Sağlık Sigortası Kanunu'nu ile ilgili son duruma ilişkin soru üzerine, tasarının Bakanlar Kurulu'nda imzaya açıldığını anımsatarak, ''Ben imzaladım, belki bir iki imza eksiği var mı bilemiyorum'' dedi. 
     
</TEXT>
</DOC>
