<DOC>
<DOCNO> 258776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonsiy08.html </URL>
<DATE> 2004/07/28/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Türkiye, İKÖ ve AB dışişleri bakanlarını yine buluşturacak 
</HEADLINE>
<TEXT>

     Türkiye, bir kez daha İslam Konferansı Örgütü ve Avrupa Birliği dışişleri bakanlarını biraraya getirecek. 
     İkinci İKÖ-AB Forumu, "Medeniyetler Arası Uyum" teması ile 4-5 Ekim tarihleri arasında İstanbul'da düzenlenecek. 
     ANKA'nın edindiği bilgiye göre, ABD'yi sarsan "11 Eylül" saldırılarının ardından "medeniyetler arasındaki diyaloğun pekiştirilmesi" amacıyla ilk kez 12-13 Şubat 2002'de İstanbul'da gerçekleştirilen "İKÖ-AB Forumu"nun 
     ikinci toplantısı ise, Ekim ayında yine İstanbul'da yapılacak. "İKÖ-AB Forumu" toplantısına AB üyesi ve aday ülkeler ile İKÖ üye ve gözlemci ülkeler dışişleri bakanları ile Avrupa Konseyi ve Arap Birliği gibi uluslararası kuruluşları genel sekreterinin katılması bekleniyor. Dönemin Dışişleri Bakanı İsmail Cem'in girişimi ile Şubat 2002'de İstanbul'da düzenlenen "İKÖ-AB Forumu" sonucunda yayınlanan bildiride terörizm sert dille kınanırken Ortadoğu'daki "iki devlet" formülü benimsenmişti. KKTC'nin İKÖ gözlemcisi sıfatıyla temsil edildiği toplantıda Alman ve İngiltere Dışişleri Bakanları Joschka Fischer ve Jack Straw gibi AB'nin ağır toplarının yanısıra İslam dünyasının en etkin Dışişleri Bakanları da hazır bulunmuştu. 
     
</TEXT>
</DOC>
