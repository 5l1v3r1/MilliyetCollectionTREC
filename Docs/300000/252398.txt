<DOC>
<DOCNO> 252398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sondun21.html </URL>
<DATE> 2004/07/02/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
'Saddam yargılanırken yanında Bush ve Blair de olmalı' 
</HEADLINE>
<TEXT>

     İspanya'da Birleşik Sol IU partisinin Genel Başkanı Gaspar Llamazares, Uluslararası Ceza Mahkemesi'nde UCM Irak devrik lideri Saddam Hüseyin'in yanında savaş suçlusu olarak ABD Başkanı George Bush ve İngiltere Başbakanı Tony Blair'in de yargılanması gerektiğini söyledi. 
     İspanya'da sosyalist hükümete dışarıdan destek veren komünist görüşlü IU'nun lideri, Meclis'te yaptığı konuşmasında, Irak'ta Saddam'ı yargılayan mahkemenin toprakları işgal edilmiş bir ülkenin kukla hükümetinin baskısı altında olduğundan adil yargılama yapamayacağını savundu. 
     ''Vekil ve kukla bir hükümetin, savaş suçlusu birini yargılamak için yasallığı yoktur'' diyen Llamazares, Saddam Hüseyin'in UCM'de yargılanması gerektiğini belirterek, ''sadece Saddam değil, binlerce kurban verilen savaşa sebep olan Bush ve Blair de yargılanmalı'' dedi. 
     IU lideri, sosyalist hükümetin Afganistan'daki asker sayısını 1040'a çıkarma kararınıysa ''aceleci ve hatalı'' olarak yorumladı. 
     
</TEXT>
</DOC>
