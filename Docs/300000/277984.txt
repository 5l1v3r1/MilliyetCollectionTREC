<DOC>
<DOCNO> 277984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/yazar/pulur.html </URL>
<DATE> 2004/10/07/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Hangisi doğru A mı, B mi 
</HEADLINE>
<TEXT>


BİR soru 
"Hangisi daha kolay ve kazançlıdır " 
A Kamu arazisine gecekondu yapmak. 
B Tapulu arsanıza yasal konut yapmak. 
"B" şıkkını işaretleyenler yandı, burası Türkiye. Hazine'nin arazisine gecekondu yapanlar kazanır. 

HER ne kadar, kamu arazisine gecekondu konduranlar yasal olmayan bir iş yapmışlarsa da, yaptıkları gecekondu kaçak görünse de bir süre sonra mutlaka af çıkar, her şey kitabına uygun hale gelir, tapu alınır, gecekondu yıkılır, müteahhide verilir, arsanın üzerinde apartman yükselir, herhalde gecekondu sahibi de iki üç daireden aşağı almaz. 

YA yasal yollardan arsasına ev yapmak isteyenler... 
Onların hali dumandır. x 
Bir vatandaş, bağımsız evlerin yapıldığı bir kooperatife girer, daha doğrusu hakkını devralır. Evin kaba inşaatı bitmiştir, çatı kapanmıştır. Yeni üye inşaatın kalitesini ve projeyi beğenmez, yeniden yaptırır. 
Başına gelecekleri bildiği için de proje değişikliği hazırlatıp belediyeye onaylatır. 
Henüz iskan izni alınmamıştır ama, su, elektrik, doğalgaz, telefon bağlanmıştır. 

KOOPERATİF yönetimi yeni üyesini belediyeye şikayet eder 
"İmara aykırı eklentiler yaptı " 
Nedir bunlar 
Birkaç yerde birkaç santimlik ekler ve de 45 santim yüksek çatı... 
Hayhay, derhal belediyenin saptadıkları düzeltilecektir. 
Lakin belediye onu muhatap kabul etmez, çünkü kooperatif üyelikten atmıştır. 
Şimdi ne olacak 
Mahkeme dönemi başlamıştır. 

MAHKEMEYİ ilk duruşmada kazanır ama kooperatif temyiz eder, Yargıtay kararı onaylar, kooperatif karar düzeltme ister, bu da reddedilir. 
Artık her şey tamamdır sırada iskan izni vardır. 
Ama belediye mahkemeden önceki duruma saplanıp kalmıştır. 
Adam ev almamış, başına bela almıştır, uzun uğraşılardan sonra belediyeye hakkını kabul ettirir ama nafile... 
Bu defa SSK karşısına çıkar, çünkü evi devraldığı kişi SSK'ya durumu bildirmemiştir. 
İki ay da buna gider. 

ŞİMDİ söyleyin hangi şık doğru A şıkkı mı, B şıkkı mı 
Tapuymuş, planmış, projeymiş, imarmış, iskanmış, vergiymiş, elektrik parasıymış, su parasıymış bunlara ne hacet 
Kur gecekondunu, yak çubuğunu, bak sefana 
Laf olurmuş aldırma, nasıl olsa af çıkar, eli kulağında. 

X Batıbirlik Bülteni, Temmuz - Ağustos 2004, Malik Şat 



</TEXT>
</DOC>
