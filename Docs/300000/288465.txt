<DOC>
<DOCNO> 288465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/ekonomi/eko09.html </URL>
<DATE> 2004/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Telsim Bas Konuş temmuzda başladı 
</HEADLINE>
<TEXT>


EKONOMİ SERVİSİ 

Telsim Satış ve Pazarlama Direktörü Özcan Ermiş, sektördeki rakiplerinin ortaya koyduğu Bas Konuş hizmetiyle ilgili telefonların henüz Türkiye'de olmadığını iddia etti. Bas Konuş teknolojisiyle ilgili olarak bir basın toplantısı düzenleyen Ermiş, Türkiye'de ilk, dünyada ikinci olarak hayata geçirilen Bas Konuş teknolojisi ve daha fazla özelliği aynı çatı altında toplayan Chatin teknolojilerini, 21 Temmuz'da uygulamaya koyduklarını söyledi. 
Chatin'de mesaj, e - posta, resim ve video gönderme özelliklerinin bulunduğu belirten Ermiş, bu teknoloji ile cep telefonunu telsiz gibi kullanarak saatlerce konuşulabildiğini anlattı. Chatin'in bugün Türkiye'de 75 bini aşkın kişinin kullandığını ifade eden Ermiş, "Bu teknolojiye uygun şu anda pazarda 500 bini aşkın telefon var. Chatin için ayda 7.5 milyon lira abonelik bedeli ödeniyor. Kullanıcılar GPRS ücretini bağlı bulundukları operatörlere ödüyor" dedi. 


</TEXT>
</DOC>
