<DOC>
<DOCNO> 257858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sonsiy02.html </URL>
<DATE> 2004/07/24/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Erdoğan Basın kamuoyunu doğru ve tarafsız aydınlatmalı 
</HEADLINE>
<TEXT>

     Başbakan Recep Tayyip Erdoğan, basının kamuoyunu doğru ve tarafsız haberlerle aydınlatma sorumluluğu taşıdığını bildirdi. 
     Başbakan Erdoğan, basında sansürün kaldırılışının 96'ncı yıldönümü ve Gazeteciler Günü nedeniyle bir mesaj yayınladı. Demokratik bir hukuk devletinde basının özgür olmasının, demokrasi ortamının daha sağlıklı gelişerek yerleşmesinin başlıca şartlarından birisi olduğunu vurgulayan Erdoğan, bu nedenle Türkiye'de basının haber alma ve yayınlama özgürlüğünün demokrasinin bir gereği olarak, "Basın hürdür, sansür edilemez" ilkesi ile Anayasa'nın teminatı altına alındığına dikkat çekti. Erdoğan mesajında şöyle dedi "Demokratik rejimin önemli güvencelerinden bir olan özgür, bağımsız ve çok sesli yazılı ve görsel basın, aynı zamanda kamuoyunu doğru ve tarafsız haberlerle aydınlatma, toplumsal değerlere, kişisel hak ve özgürlüklere saygılı, meslek ilke ve ahlakına uygun yayın yapma sorumluluğunu taşımaktadır. Basında sansürün kaldırılışının 96'ncı yıldönümünde büyük bir sorumluluk gerektiren gazetecilik görevini başarıyla yerine getiren ve bu yolla demokrasimizin gelişimine değerli katkılarda bulunan tüm basın mensuplarımızın Gazeteciler Günü'nü kutlar, sevgi ve selamlarımı sunarım." 
     
</TEXT>
</DOC>
