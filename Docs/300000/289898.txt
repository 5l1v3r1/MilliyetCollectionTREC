<DOC>
<DOCNO> 289898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sontur01.html </URL>
<DATE> 2004/11/18/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Girdiği markette kasiyeri rehin aldı .. 
</HEADLINE>
<TEXT>

     İzmir'in Bornova İlçesi'nde rehin aldığı kasiyeri serbest bıraktıktan sonra silahı kendi başına dayayan şahıs, ikna edilerek Emniyet Müdürlüğü'ne götürüldü. 
     Aşırı alkollü olduğu tahmin edilen Tansel Bilici, Tansaş mağazasında kasiyer Seçkin Çakmak'ı 22 tabancayla rehin aldı. 
     Yaklaşık 1,5 saat süreyle rehin tuttuğu kasiyeri serbest bıraktıktan sonra silahı kendi başına dayayarak intihar tehdidinde bulunan Bilici, polis ve askerler tarafından ikna edildi. 
     Emniyet Müdürlüğü'ne götürülürken gazetecileri gören Bilici, ''Şehitler ölmez'' diye bağırdı. 
     Rehin alınan ve mağazada part-time çalıştığı belirtilen Ege Üniversitesi Elektrik-Elektronik Mühendisliği 4. sınıf öğrencisi Seçkin Çakmak ise Ege Üniversitesi Tıp Fakültesi Hastanesi'nde sağlık kontrolünden geçirildi. 
     
     SESİNİ DUYURMAK İSTEMİŞ 

     Tansaş Mağazası'nda kasiyeri rehin alan kişinin, Tansel Binici 26 isimli şahıs olduğu belirtildi. 
     Aşırı alkollü olarak geldiği Tansaş Mağazası'nda, Seçkin Çakmak 22 adındaki kasiyeri rehin alan, yaklaşık 1,5 saat eylem yapan Tansel Binici'nin, üç ay önce işten çıkarıldığı belirlendi. 
     Mağazaya gelen Asayiş Şube Müdürü Hüseyin Toptaş, olayla ilgili olarak şunları söyledi 
     ''Tansaş Mağazası'ndaki rehin alma olayının ardından güvenlik önlemleri alındı. Elinde silah olan ve bir kişiyi rehin alan eylemciyi, yaklaşık 1,5 saat süre konuşarak ikna ettik. Kendisi, rehineyi serbest bıraktı ve kuru sıkı silahını da teslim etti. Eylemci, 2 yıllık evli ve çocuğu bulunmuyor. Tansel Binici, Kemalpaşa ilçesinde çalıştığı izolasyon fabrikasından 3 ay önce işten çıkarılmış. 
     Televizyon haberlerinde Irak'ta öldürülen insanlara da üzüldüğünü belirtti. Kimsenin bunlarla ilgilenmediğini, sesini duyurmak amacıyla eylem yaptığını söyledi.'' Teslim olan eylemci Binici, Yeşilyurt Atatürk Eğitim ve Araştırma Hastanesi'ne götürüldü. 
     Tansel Binici'nin yarın adliyeye sevk edileceği belirtildi. 
     
</TEXT>
</DOC>
