<DOC>
<DOCNO> 291563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur59.html </URL>
<DATE> 2004/11/23/ </DATE>
<TIME> 23.23 </TIME>
<AUTHOR>  </AUTHOR>
<HEADLINE>
1.Ordu Komutanı Orgeneral Tolon "Artık terör yok" denilmesin dedi 
</HEADLINE>
<TEXT>

     1. Ordu Komutanı Orgeneral Hurşit Tolon, günümüzde de yeni şehitler verilmeye, yeni gazilerin evlerine gönderilmeye başlandığını ifade ederek, ''Birilerinin çıkıp da bize artık terör yoktur demesi beyhudedir'' dedi. 
     Emekli Subay Eşleri ve Yakınları Yardımlaşma Derneği'nin ESEY 6. kuruluş yıldönümü nedeniyle Fenerbahçe Orduevi'nde düzenlenen gecede konuşan Orgeneral Tolon, Cumhuriyet'in ilanından beri ülkenin birliği, bütünlüğü ve vatan toprağında gözü olan iç ve dış düşmanlar bulunduğunu vurguladı. 
     Bunun, Cumhuriyet tarihinde birbirini takip eden pek çok örneğini bulmanın mümkün olduğunu dile getiren Orgeneral Tolon, şöyle devam etti 
     ''Ama en önemlilerinden ve canımızı yakanlardan biri de 1984 yılında başlayan ve maalesef devam eden, iç güvenlik harekatıyla bir süre başı ezilmiş iken, 1998'de eşkıya başının teslim alınarak bulunması gereken yere tıkılmış iken ve hak ettiği ceza verilmiş iken, birtakım dış güçlerin etkisiyle ve sözde insan hakları bahanesiyle hak ettiği cezaya uğratılmayıp, bulunduğu yerden yeniden terör örgütünü yönlendirmek suretiyle günümüzde de yeni şehitler verilmeye, yeni gaziler evlerine gönderilmeye başlanmıştır. Sadece son 5 ayda 47 kişi, kendilerine tevdi edilen vatan hizmetini yaparken, yuvalarına, aile ocaklarına şehit olarak dönmüşlerdir.'' Bütün bunların, ''içeriden ve dışarıdan kaynaklanan tahriklerin ve eşkıya sürüsüne tanınan imkanların sonucu olduğunu'' kaydeden Orgeneral Tolon, ''Birilerinin çıkıp da bize artık terör yoktur demesi beyhudedir. Terör yok ise bu şehitlerimizi, bu gazilerimizi nereden kazanıyoruz biz '' diye konuştu. 
     
     ''ŞEHİT ANALARININ İNSAN HAKKI YOK MU '' 
     Orgeneral Tolon, ''Türkiye'ye fazilet dersi vermek üzere Avrupa'dan gelen sözde insan hakları savunucularının da bu geceye katılmalarını çok istediğini'' vurgulayarak, ''Buradaki şehit analarının insan hakkı yok mu '' dedi. 
     Şehit yakınlarının, Türk Silahlı Kuvvetleri'ne ve Türk halkına emanet olduğunu dile getiren Orgeneral Tolon, ülkenin bütünlüğü uğrunda, ulusun birliği ve dirliği, refahı ve huzuru konusunda şahadet mertebesine ermeye, gazi olmaya hazır bir millet olduğumuzu kaydetti. 
     Orgeneral Tolon, Türk Ulusu'nu başkalarıyla karıştıran ve bunu bir türlü anlamayanların şimdi de ulus devlet anlayışına, ulusal birliğe dil uzatmaya çalıştıklarını ifade ederek, ''Başka şey bulamadılar, dinsel ayrımcılığa sıra geldi. Bunlar insan haklarıysa bu ülkede her bireyin hakkı var, yalnız birilerinin yok. Burada oturan gazilerin, şehit yakınlarının hakkı var. Elini, gözünü, ayağını kaybetmişlerin hakkı, sağlam olanlardan daha fazladır'' şeklinde konuştu. 
     Son olarak bazılarının azınlık haklarından konuşmaya başladıklarını ifade eden Orgeneral Tolon, şunları kaydetti 
     ''Birileri çok biliyor Türkiye'yi. Hep dışarıdan söylüyorlar. Silahlı Kuvvetler de fazla konuşuyor diyorlar. Konuşmayacağız da gazinin, şehit yakınının hakkını kime konuşturacağız Şehit ve gaziler için onlar konuşsun dinleyelim o zaman. Konuştukları ikide bir azınlık hakları. Kimdir bu ülkede azınlık. Hiç kimse Türk vatandaşlığının üstünde hakka sahip değildir. Herkesin hakkı Türk vatandaşı kadardır. Onun üstünde hak yoktur Türkiye'de. O hak da Anayasa'yla, Türkiye Cumhuriyeti'ni kuran yüce Atatürk'ün anlamlı ifadesiyle kendilerine Türk denen, Ne mutlu Türküm diyene diyenlerin eşit haklarıdır. Hiç kimsenin ayrıcalığı yoktur, olmamıştır yasalar ve devlet karşısında. Öğüt almaya, fazilet dersi almaya ihtiyacımız yok. Biz kendi faziletimizle, bayrağımızla, bağımsızlığımızla, toprak bütünlüğümüzle, Misak-ı Milli hudutları içerisinde ebediyete kadar sağlık ve birlik içerisinde yaşamaya azmetmiş nesillerin torunlarıyız, çocuklarıyız. Bizim çocuklarımız da hiç şüpheniz olmasın bunu böyle devam ettirecektir.'' 
     
     ''NÖBET TUTMAYA DEVAM EDECEĞİZ'' 
     Şehit yakınları ve gazilerin daima gönüllerinde ve zihinlerinde bulunduğunu kaydeden Orgeneral Tolon, ''Hiç endişeniz olmasın biz nöbetteyiz, nöbet tutmaya devam edeceğiz'' dedi. 
     Orgeneral Tolon'un konuşması, salondakiler tarafından uzun süre alkışlandı. 
     ESEY üyelerinin yanı sıra şehit aileleri ve gazilerin de katıldığı gecede, ESEY Başkanı Serpil Güleçyüz tarafından Orgeneral Tolon'a günün anısına bir hediye verildi. 
     Orgeneral Hurşit Tolon, eşi Ayla Tolon ve geceye katılanlar, orkestranın çaldığı ''10. Yıl Marşı''nı ayakta hep bir ağızdan söyledi. 
     
</TEXT>
</DOC>
