<DOC>
<DOCNO> 273950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/soneko27.html </URL>
<DATE> 2004/09/22/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Ulaştırma Bakanı Çözüm, Irak'a taşımaları kesmek değil 
</HEADLINE>
<TEXT>

     Ulaştırma Bakanı Binali Yıldırım, Irak'a yönelik taşımacılık yapan sürücülerin güvenliğine ilişkin olarak, ''Güvenlik tedbirlerinin, taşımacı kuruluşlara verilecek destek suretiyle artırılması ve üzücü hadiselerin mümkün mertebe azaltılması, hatta tamamen önüne geçilmesi hedefleniyor. Bunun için alternatif taşıma yolları dahil, bunlar üzerinde çalışmamız var'' dedi. 
     Uluslararası Nakliyeciler Derneği'nin kuruluşunun 30. yılı nedeniyle Uluslararası Karayolu Taşımacılığı Birliği IRU ile birlikte düzenlediği küreselleşme konulu ''Uluslararası Karayolu Taşımacılığı'' konferansına katılan Yıldırım, konferansın açılışından sonra basın mensuplarının sorularını yanıtladı. 
     Yıldırım, Irak'taki şoförlerin güveliğine ilişkin yöneltilen bir soru üzerine, Dışişleri Bakanlığı, Kara Ulaştırması Genel Müdürlüğü ve Irak'a taşımacılık yapan sektör temsilcilerinin konuyu sürekli görüştüklerini belirtti. 
     Yıldırım, şunları kaydetti 
     ''Güvenlik tedbirlerinin taşımacı kuruluşlara verilecek destek suretiyle artırılması ve üzücü hadiselerin mümkün mertebe azaltılması, hatta tamamen önüne geçilmesi hedefleniyor. Bunun için alternatif taşıma yolları dahil, bunlar üzerinde çalışmamız var.'' Geçen hafta Suriye'ye bir seyahatleri olduğunu anımsatan Yıldırım, ''Bilhassa Irak'ın güneyine, Bağdat yöresine gidecek taşımalarda Suriye içerisindeki yolların daha emniyetli olduğunu ve buraların kullanılması yönünde taşımacılara tavsiyelerde bulunuyoruz'' dedi. 
     Yıldırım, Irak'ın kuzey kısmında otorite boşluğu bulunduğunu ve bundan kaynaklanan güvenlik problemi olduğunu dile getirerek, ''Bunun için gerekli tedbirler alınmaya devam ediliyor'' diye konuştu. 
     Irak'ta Türk sürücülerin öldürülmesinin bir yıldırma politikası olup olmadığının sorulması üzerine Bakan Yıldırım, şunları söyledi 
     ''Hayır, bu sadece Türk şoförlerine yönelik bir şey değil. Otorite boşluğu olmasından kaynaklanan... Hemen hemen bütün ülkelerin taşımacıları aynı olaylara maruz kalıyor. Tabii bizim taşımacılarımızın, insanlarımızın güvenliği her şeyin önünde gelmiştir. 
     Ama unutmayalım ki Irak ile de bizim bu yeniden yapılanmada insani görevimiz var komşu ülke olarak. Onların tekrar yapılanması, ihtiyaçlarının karşılanması için gereken desteği vermemiz lazım. 
     Çözüm, taşımaları kesmek, sınırları kapatmak değil. Karşılıklı anlayış içerisinde güvenlik tedbirlerini artırarak, üzüntülü durumların sona erdirilmesini hedefliyoruz. Bunun için çalışmalarımız devam ediyor.'' 

     
</TEXT>
</DOC>
