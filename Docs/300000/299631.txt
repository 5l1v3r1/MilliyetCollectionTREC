<DOC>
<DOCNO> 299631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur43.html </URL>
<DATE> 2004/12/21/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Hamit Bayram farklı isimle 15 kez uyuşturucu tedavisi görmüş .. 
</HEADLINE>
<TEXT>

     Van eski Milletvekili Mustafa Bayram'ın oğlu Hamit Bayram'ın da aralarında bulunduğu 2'si tutuklu 4 sanığın yargılanmasına Malatya'da devam edildi. 
     3. Ağır Ceza Mahkemesi'nde görülen duruşmada, tutuklu sanıklar Hamit Bayram ve Ali Karakuş hazır bulunurken gıyabi tutuklu Şevket Yetiş ile tutuksuz yargılanan Bayram'ın şoförü Hüsnü Özbuz duruşmaya katılmadı. 
     Mahkeme başkanı, sanıklardan Hamit Bayram'ın ''Dinar Kaya'' ismiyle İstanbul Balıklı Rum Hastanesi'nde 1997-2003 yıllarında 15 kez uyuşturucu tedavisi gördüğüne dair bir belgenin kendilerine ulaştığını belirtti. 
     Hamit Bayram'ın avukatları, Dinar Kaya'nın aslında müvekkilleri olduğunu belirterek, ''Müvekkilimiz, 1997-2003 yıllarında 15 kez bu hastanede tedavi görmüştür. Uygulamada bu tür bağımlılığı olan hastaların farklı bir isim kullanma yoluna başvurması bilinen bir husustur'' dediler. 
     Sanıklar Hamit Bayram ve Ali Karakuş ise tahliye talebinde bulundu. 
     Mahkeme heyeti verdiği kısa aradan sonra sanıkların tutukluluk hallerinin devamına karar vererek, dosyadaki eksiklerin giderilmesi için duruşmayı erteledi. 
     Heyet ayrıca, sanık Bayram'a ait Malatya Adli Tıp Kurumu Başkanlığı'ndan alınan rapor ile Balıklı Rum Hastahanesi'nden gönderilen tedavi evrakının birer örneklerinin Adli Tıp Kurumu'na gönderilmesini kararlaştırdı. 
     Duruşma nedeniyle polis tarafından adliye binasının çevresinde yoğun güvenlik önlemi alındığı görüldü. 
     
     OLAYIN GEÇMİŞİ 
     Malatya Emniyet Müdürlüğü Kaçakçılık ve Organize Suçlarla Mücadele Şubesi ekiplerince 7 Temmuz 2004 tarihinde gerçekleştirilen operasyonda yakalanan Hamit Bayram ve şoförü Hüsnü Özbuz, polis tarafından götürüldükleri Van'da silahlı yakınları tarafından kaçırılmıştı. 
     Bayram, 17 Eylül'de Ankara'da gerçekleştirilen operasyonda polis tarafından yakalanmıştı. 
     
</TEXT>
</DOC>
