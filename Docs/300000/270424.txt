<DOC>
<DOCNO> 270424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sonsiy10.html </URL>
<DATE> 2004/09/09/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Verheugen görüşmesi sendikacıları birbirine düşürdü 
</HEADLINE>
<TEXT>

     AB Komisyonu'nun Genişlemeden Sorumlu üyesi Verheugen'la Hyatt-Regency Otel'de bir araya gelen Türk-İş, DİSK, Hak-İş, TİSK ve KESK Başkanları arasında tartışma çıktı. 
     Baydur, Kılıç ve Uslu'nun gazetecilere yaptığı açıklamanın ardından DİSK Başkanı Süleyman Çelebi, Salim Uslu'nun yanına gelerek, "Sen bana haddini bilmez demişsin" demesi üzerine Uslu "Nereden çıktı bu. Bir arkadaştan kaset al dinle" yanıtı verdi. Çelebi'nin "Bu provokasyon. Eğer hakkımda böyle bir şey söylediyseniz basına açıklama yapacağım" diye konuşmasını sürdürmesi üzerine Uslu, açıklamasında öyle bir şey söylemediğini belirterek, "Provokasyon bunun neresinde. İstiyorsan içeri gir konuşalım" dedi. Uslu'nun yanıtının ardından Çelebi ile Refik Baydur arasında kısa süreli bir tartışma yaşandı. 
     Yaşanan tartışmaların ardından Uslu, Çelebi Kılıç ve Baydur, Verheugen'la görüşme yaptıkları toplantı salonuna geçerek, bir süre basına kapalı konuştu. Bu görüşmeye Baydur tarafından eleştirilere hedef olan KESK Başkanı Sami Evren katılmadı. 
     Konfederasyon başkanları, görüşmenin ardından çıkışta, gazetecilerin sorularına "Önemli bir şey olmadı" yanıtı vererek, açıklama yapmadılar. 
     
     DİSK GENEL BAŞKANI 

     DİSK Genel Başkanı Süleyman Çelebi, AB'nin Genişlemeden Sorumlu Üyesi Günter Verheugen'le bugün yapılan görüşmede, işçi ve memur sendikalarının değil, TİSK'in bulunmasını yadırgamak gerektiğini söyledi. 
     Süleyman Çelebi, AA muhabirine yaptığı açıklamada, DİSK ve KESK'in görüşlerinin farklı olduğunu, sunulan tabloda ''herşeyin güllük gülistanlık'' gösterildiğini, ancak çalışanlar açısından büyük problemler bulunduğunu belirterek, ''Bunu sunmamak gibi bir yaklaşım vardı. 'Herşey güllük gülistanlık' havası yaratmanın gereği yok'' dedi. 
     Çelebi, görüşmenin kendi girişimleri ve Hak-İş'in katkısıyla gerçekleştirildiğini, Verheugen'in esas görüşmesi gereken konfederasyonların Avrupa Sendikaları Konfederasyonu üyesi DİSK, KESK, Türk-İş ve Hak-İş olduğunu belirterek,''İşçi ve memur sendikalarını değil, TİSK'in orada bulunmasını yadırgamak lazım'' dedi. 
     
     TİSK BAŞKANI BAYDUR 

     TİSK Genel Başkanı Refik Baydur da, Verheugen'le yapılan görüşmede istenmeyen bir konuşma yapıldığını belirterek, ''Memur sendikaları, tamamen şahsi işlerini gündeme getirdiği için sinirlendim ama orada hiçbir şey söylemedim. Türkiye için yabancılarla muhatap olunduğunda kendimizi, kuruluşumuzu değil, Türkiye'yi düşünmek zorundayız'' diye konuştu. 
     Baydur, görüşmeye KESK'in katılmasını eleştirerek, ''Biz çalışma hayatının mensuplarıyız. Memur konfederasyonu bizi ilgilendirmez. Süleyman Bey Çelebi çağırmış'' dedi. 
     
     KESK BAŞKANI EVREN 

     KESK Genel Başkanı Sami Evren ise, görüşmede işveren örgütünün bulunmasının doğru olmadığını savunarak, ''Aynı şekilde işveren örgütü de KESK'in orada olmasından rahatsız oldu. Bunu da anlamak mümkün değil. Çünkü çalışma yaşamına ilişkin değerlendirme yapıldı. Bu bir gerginlik yarattı, toplantı öncesinde bir gerginlik ortaya çıktı'' diye konuştu. 
     Evren, görüşmede Günter Verheugen'in ''Eğitim-Sen'in kapatılma davasının skandal olacağını'' belirttiğini ifade ederek, Verheugen'e ''Türkiye'de kamu çalışanlarının toplu sözleşme ve grev hakkının olmadığını, hükümetin sözleşmeleri tek taraflı belirlediğini, gelir dağılımındaki adaletsizliğin son dönemlerde yüksek düzeyde kendilerine yansıdığını, alım gücünün düştüğünü, gösteri ve toplantı yasalarının hala problemli olduğunu ve 1 Mayıs yasağını'' aktardıklarını söyledi. 
     Evren, görüşmeye TİSK'in katılmasını eleştirerek, ''TİSK'le işçi sendikalarının çalışma yaşamına ilişkin ortak ne görüşü olabilir Böyle bir toplantıda aynı görüşlerde olmamız zaten mümkün değildi'' dedi. 
     
     HAK-İŞ BAŞKANI USLU 

     Hak-İş Genel Başkanı Salim Uslu da, kendilerinin organize ettiği görüşmede, ''bazı arkadaşlarının iletişimsizlikten kaynaklanan gereksiz davranışları olduğunu'' ileri sürdü. 
     Salim Uslu, görüşmede Türkiye'nin AB'den müzakere tarihi alması konusunu 2. plana iten son derece teknik detayların gündeme geldiğini belirterek, ''Çok ayrıntılı konuların gündeme getirilmesi bence gereksizdi'' dedi. 
     Uslu, Verheugen'e bugün sundukları protokolün 4 Mayıs 2004 tarihinde hazırlandığını, Ankara'da AB üyesi ülkelerin büyükelçileriyle paylaşıldığını ve Türkiye'ye AB'ye üyelik takvimi verilmesine yönelik olduğunu da bildirdi. 
     
</TEXT>
</DOC>
