<DOC>
<DOCNO> 293751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sondun41.html </URL>
<DATE> 2004/12/01/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Irak'ta bulunan ceset... Margaret Hassan'ın cesedi değil. 
</HEADLINE>
<TEXT>

     Irak'ta bulunan Batılı bir kadının cesedinin diş kayıtlarından, bu kişinin Margaret Hassan olmadığı anlaşıldı. 
     İngiltere Dışişleri Bakanlığı sözcüsü, cesedi bulunan kişinin Hassan olmadığını söyledi. Sözcü, yine de Hassan'ın akıbetine ilişkin kanaatlerinin değişmediğini belirterek, ''Biz, onun büyük olasılıkla öldüğüne inanıyoruz'' dedi. 
     Care International adlı yardım örgütünün yerel yöneticilerinden İrlanda kökenli 59 yaşındaki Hassan, 19 Ekimde Bağdat'ta işine giderken kaçırılmıştı. 
     El Cezire'de geçen ay yayınlanan bir video kasette, gözleri bağlı bir kadının öldürüldüğü görüntüleri yer almıştı. Hassan'ın eşi ve İngiliz yetkililer, kasetin gerçek olabileceğini ve Hassan'ın öldüğüne inandıklarını açıklamışlardı. 
     Amerikan deniz piyadeleri, geçen ay Batılı bir kadın cesedi bulmuştu. 
     
</TEXT>
</DOC>
