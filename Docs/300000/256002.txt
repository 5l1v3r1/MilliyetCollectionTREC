<DOC>
<DOCNO> 256002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/dunya/adun.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kafa karıştıran sözler 
</HEADLINE>
<TEXT>


Almanya Başbakanı Gerhard Schröder, aralık ayında Türkiye'ye tam üyelik müzakerelerinin başlaması için 'şartlı evet' denilebilir diyerek suları bulandırdı 

DIŞ HABERLER SERVİSİ 


Almanya Başbakanı Gerhard Schröder, önümüzdeki ekimde açıklanacak AB Komisyonu İlerleme Raporu'nda Türkiye ile üyelik müzakerelerine başlanmasının önerilmesi durumunda, AB ülkeleri hükümet ve devlet başkanlarının bu konuda uzlaşmaya vararak "şartlı evet" kararı alabileceklerini söyledi. 
Başbakan Schröder, Financial Times Deutschland gazetesine yaptığı açıklamada, tüm AB hükümet ve devlet başkanlarının yıl sonunda Türkiye ile üyelik müzakerelerine başlanması yönünde karar almalarını ümit ettiğini belirterek, "AB Komisyonu'nun İlerleme Raporu, Türkiye ile üyelik müzakerelerine başlanmasını önerirse bu konuda belki 'şartlı evet' kararı alınabilir" dedi. 

'Sözümüzde duracağız' 
Bunun, Türkiye ile üyelik müzakerelerine hızlı şekilde başlanmaması şeklinde olabileceğini kaydeden Schröder, "Almanya temelde müzakerelere başlanmasından yana. Biz sözümüzde duracağız" diye konuştu. 
Alman Şansölye, "şartlı evet" formülüyle neyi kastettiğini açıklamasa da gözlemciler, ilk akla gelen ihtimalin, müzakerelerin başlangıcı için beklenen tarih olan mart 2005 yerine, AB liderlerinin aralıkta daha ileri bir tarih vermeleri ve müzakerelerin bu tarihte başlayabilmesi için de, tespit ettikleri bazı eksikliklerin giderilmesini şart koşmaları olduğunu belirtiyorlar. 
AB'deki teamüller gereği liderler genellikle AB Komisyonu raporları doğrultusunda karar veriyorlar. Ancak, Komisyon müzakerelerin başlaması için Türkiye hakkında olumlu rapor verse bile liderlerin aralık zirvesinde Türkiye'ye yeni koşullar ileri sürmesinin önünde teamüllerin zorlayıcılğı dışında başka hiçbir engel bulunmuyor. 
Bunun nedeni de, Kopenhag Kriterleri ışığında rapor hazırlayan Komisyon'un aksine liderlerin alacağı kararın tamamen siyasi nitelikte oluşunda yatıyor. 


</TEXT>
</DOC>
