<DOC>
<DOCNO> 268335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/spor/spo06.html </URL>
<DATE> 2004/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan karıştı 
</HEADLINE>
<TEXT>


Avrupa Şampiyonu olmalarından dolayı 1'er milyon Euro prim isteyen futbolculara 150 bin Euro önerilince ayaklanma çıktı, kampı terk etmek isteyenler bile oldu 

YORGO KIRBAKİ 


Ortalık karıştı 
DÜNYA Kupası Elemeleri'nde Türkiye ile aynı grupta yer alan Yunanistan'da prim tartışması ortalığı karıştırdı. Avrupa Şampiyonluğu karşılığında istedikleri 1 milyon Euro'nun ödenemeyeceğini öğrenen futbolcular kazan kaldırdı. Spordan Sorumlu Devlet Bakan Yardımcısı Yorgos Orfanos, tüm millilere ve teknik kadroya dağıtılmak üzere toplam 4 milyon Euro verileceğini açıkladı. 

Federasyon çaresiz 
BÖYLECE futbolcuların payına 150'şer bin Euro düştü. Futbol Federasyonu, aradaki uçurumu kapatma yolları arıyor. Futbol Federasyonu Başkanı Yorgos Gagacis, Avrupa Şampiyonluğu ile federasyonun kasasına giren 10 milyon Euro'dan yarısını futbolculara dağıtmak sözü verdi. Bu durum karşısında bile Yunanlı Milliler'in primi 500 bin Euro'yu geçmeyecek. 

'Atina'ya dönelim' 
4 Eylül'deki Arnavutluk maçı için İsviçre'de kamp yapan Yunanlılar, hükümetin kendilerine 150'şer bin Euro verildiğini öğrenince küplere bindi. Bazı futbolcular tepki olarak kampı terkedip Atina'ya dönmeyi bile önerdi. Teknik Direktör Otto Rehagel, "Yunanlılar'ı mutluluktan sokaklara döken sizler istediğiniz primi almalısınız" diyerek destek verdi. 

Hücum ettiler 

YUNANİSTAN'IN Türkiye ile oynayacağı maçın biletleri bir günde bitti. 10, 15 ve 20 Euro'dan satışa sunulan biletleri almak için Yunanlılar dün 1 kilometrelik kuyruk oluşturdu. 09.00'da başlayan satışlar, 12.00'de bitti. 


</TEXT>
</DOC>
