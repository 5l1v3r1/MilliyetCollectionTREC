<DOC>
<DOCNO> 258731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sondun32.html </URL>
<DATE> 2004/07/28/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Böylesi görülmedi Gazetecilerin yüzde 40'ı sansüre destek veriyor 
</HEADLINE>
<TEXT>

     Rusya'da yapılan bir araştırma, gazetecilerin yüzde 40'ından fazlasının basına sansürü desteklediğini ortaya çıkardı. 
     İnterfaks ajansının haberine göre, ROMIR adlı gözlem şirketi tarafından yapılan ankette, Rus halkının yüzde 70'inden fazla bir bölümünün de basına sansürü desteklediğini ortaya koyarken, anketin en ilginç sonucu gazetecilere yöneltilen sorularda oldu. 
     ROMIR Gözlem Şirketi'nin Genel Müdürü Andrey Milehin düzenlediği basın toplantısında, ankete katılanlara ''Medyaya yönelik sansür gerekli mi'' sorusunu yönelttiklerini söyledi. Ankete katılan gazetecilerin yüzde 6'sı ''kesinlikle gerekli'' derken, gazetecilerin yüzde 35'i, ''muhtemelen gerekli'' yanıtını verdi. 
     Gazeteciler dışındaki katılımcıların yüzde 32'si de ''Evet, sansür kesinlikle gerekli'' derken, yüzde 39'u, ''Evet, muhtemelen gerekli'' dedi. 
     
</TEXT>
</DOC>
