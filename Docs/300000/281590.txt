<DOC>
<DOCNO> 281590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonspo18.html </URL>
<DATE> 2004/10/19/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Denizlispor Maçların gündüz oynanması için başvuru yapacağız... 
</HEADLINE>
<TEXT>

     Denizlispor Basın Sözcüsü Osman Vural Yapıcı, maçlarının gündüz oynanması için Futbol Federasyonu'na başvuruda bulunacaklarını bildirdi. 
     Basın toplantısı düzenleyen Yapıcı, havaların serinlemesiyle gündüz maçları oynanabilecek bir döneme girildiğini, bu konuda Futbol Federasyonu'ndan da bir yazı geldiğini belirtti. 
     Denizlispor Yönetim Kurulu'nda konunun geçen hafta değerlendirildiğini ifade eden Yapıcı, ''Konyaspor maçını gündüz oynamak için başvuruda bulunmuştuk. Ancak, bize programların 15 günlük yapıldığını ve bunun değişmeyeceği söylendi. Şimdi federasyon kulüplere bir yazı göndererek, gündüz maçı oynayıp oynamak istemediğimizi soruyor. Denizlispor olarak, gündüz maçları için başvurumuzu yapacağız'' dedi. 
     
     ENDER'İN DURUMU 
     Bu sezon Ankaragücü'nden transfer edilen, ancak kadroya giremeyen Ender ile ilgili bir soruyu yanıtlayan Yapıcı, ''Galiba Ender'in transferinde hata yaptık. Oynayabilecek kapasitede değil. Galatasaray'ın kapısından dönen bir futbolcunun kadroya girememesi anlaşılır gibi değil. Kadroya girebilmek için çaba harcamayan bu futbolcunun sorunu kafasında'' diye konuştu. 
     Öte yandan, yeşil-siyahlı futbolcular, bu hafta deplasmanda yapacakları Çaykur Rizespor maçının hazırlıklarına başladı. Sakatlığı tamamen iyileşen, ancak kondisyon sorunu olan Timuçin'in Çaykur Rizespor maçında forma giymesi bekleniyor. 
     Sakat futbolculardan Botha'nın tedavisi Denizli'de, Ömer Rıza'nın ise İngiltere'de devam ediyor. 
     
</TEXT>
</DOC>
