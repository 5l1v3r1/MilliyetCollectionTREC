<DOC>
<DOCNO> 294837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/dunya/axdun01.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoş geldin ortak 
</HEADLINE>
<TEXT>


Rusya Devlet Başkanı Putin, bugün Ankara'ya geliyor. Putin'in temaslarında teröre karşı mücadele, ekonomik işbirliği ve askeri konular gündeme gelecek 

CENK BAŞLAMIŞ Moskova 


Rusya Devlet Başkanı Vladimir Putin'in bugün başlayacak Ankara ziyareti, 500 yılı aşkın süredir aynı bölgede liderlik mücadelesi veren iki ülkenin belki de ilk kez işbirliğine gitmesi için tarihsel bir fırsat niteliği taşıyor. Ankara'ya ayak basan ilk Rus lideri olan Putin'in ziyareti, Türkiye'nin Avrupa Birliği'nden AB tarih beklediği bir döneme denk düşmesi açısından da önem taşıyor. Rusya, AB'den olumsuz bir yanıt alınması durumunda Türkiye'nin yöneleceği ülkelerin başında geliyor. 
Aslında Rusya, son 10 yılı aşkın süreçte çok sayıda Türk için ekmek kapısı haline gelmiş durumda. 1980'lerin sonunda birkaç yüz milyon dolar olan ticaret hacminin yıl sonunda 10 milyar doları aşması bekleniyor. Rusya'ya yapılan ihracat, Türk ekonomisinin krizde olduğu dönemlerde can simidi oldu ve sadece Türk müteahhitlerin pazardan aldıkları ihale tutarı 13 milyar doları aştı. 

2 sorun... 
Ancak, iki ülke arasında tarihten gelen 2 önemli sorun var Diyalogsuzluk ve karşılıklı güvensizlik. Putin'in ziyaretiyle bu sorunların aşılarak ilişkilerin "çok boyutlu güçlendirilmiş ortaklık" düzeyine çıkarılması amaçlanıyor. Ziyaretin Moskova açısından asıl önemli yönü, uluslararası terörle mücadelede işbirliğine derinlik kazandırmak. Rusya, Çeçen sorununda Türkiye'nin resmi tutumundan memnun olmakla birlikte, bazı derneklerin gizlice yardım göndermesinden ve Çeçenistan'daki çatışmalarda Türk vatandaşlarının yakalanmasından rahatsızlık duyuyor. Rus basını da ziyaretin bu yönüne ağırlık veriyor. Önceki gün İstanbul'da 9'u Çeçen 12 silahlı kişinin yakalanması, gazetelerin birinci sayfalarından duyuruldu. 
Putin'in Ankara'daki görüşmelerinde petrolün taşınmasında ortak güzerg hlar belirlenmesi, Gazprom'un Türkiye'de altyapı yatırımlarına gitmesi, askeri - teknolojik alanda işbirliği yapılması gibi konular da bulunuyor. Putin'in Türk Silahlı Kuvvetleri'nin ihalesinde ikinci olan Erdoğan helikopteri için ısrarını sürdürmesi bekleniyor. 

Alçakgönüllü 'First Lady' 

MOSKOVA Milliyet 

Rusya Devlet Başkanı Vladimir Putin'le bugün Ankara'ya gelecek Ludmilla Putina 46 , zamanının çoğunu hayır işlerine ayırarak sade bir yaşam sürüyor. Putina'nın Rusya liderinin eylül başında planlanan, ancak son anda ertelenen Ankara ziyaretine katılmayacağının açıklanması, Türkiye'deki devlet protokolünde zaman zaman yaşanan türban sıkıntısıyla ilgili tartışmalardan uzak durma çabası olarak değerlendirilmişti. Ancak, tarihi yeniden belirlenen ziyarete Putina da katılma kararı aldı. 
Filoloji eğitimi alan Putina, Almanca öğretmenliği ve uzun süre hosteslik yaptı. İspanyolca ve Fransızca da bilen Ludmilla Putina tiyatro, müzik, tenis ve kayaktan hoşlanıyor. Putina, zamanının büyük bölümünü hayır işlerine ayırıyor. Putina'nın en samimi olduğu lider eşi, Almanya'nın "First Lady"si Doris Schröder. 1983'te evlenen Putin çiftinin Mariya 19 ve Yekaterina 18 adlarında 2 kızı var. 


</TEXT>
</DOC>
