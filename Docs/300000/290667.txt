<DOC>
<DOCNO> 290667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sonspo10.html </URL>
<DATE> 2004/11/21/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Galatasaray'da durmak yok... 
</HEADLINE>
<TEXT>

     Galatasaray'da, 1-1 sona eren Malatyaspor karşılaşmasının ardından, 26 Kasım Cuma günü Ankaragücü ile deplasmanda yapılacak lig maçının hazırlıklarına ara vermeden başlandı. 
     Florya Metin Oktay Tesisleri'nde gerçekleştirilen ve yaklaşık 1 saat süren çalışmada teknik direktör Gheorghe Hagi, oyuncuları fazla yormazken, Malatyaspor karşısında forma giyen futbolcular yarım saatlik bir kondisyon çalışması yapmakla yetindi. 
     Çalışmanın kalan bölümünde ise diğer oyuncular bir süre şut ve yan toplardan gol çalıştı. 
     Antrenmana, sakatlıkları süren Hasan, Zafer ve Faruk Gürsoy'un yanısıra, Necati, Baliç ve Ergün de katılmazken, kaleci Mondragon ise idmanın 15. dakikasında sırt ağrılarını gerekçe göstererek Hagi'den izin aldı ve tesislere gitti. Bu futbolcuların tesislerde tedavi oldukları öğrenildi. 
     
     HAGI-CAFERCAN GÖRÜŞMESİ 
     Teknik direktör Hagi, Malatyaspor karşısında oynama fırsatı verdiği Cafercan ile bir süre görüştü. 
     Antrenman sırasında genç futbolcuyu yanına çağıran Rumen çalıştırıcı, bu oyuncuyla bir süre konuştuktan sonra yeniden çalışmaya dahil etti. 
     Galatasaray, Ankaragücü maçı hazırlıklarını yarın yapacağı antrenmanla sürdürecek. 
     
</TEXT>
</DOC>
