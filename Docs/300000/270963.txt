<DOC>
<DOCNO> 270963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sonspo09.html </URL>
<DATE> 2004/09/11/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Milli atıcıya bonservis engeli... 
</HEADLINE>
<TEXT>

     Atıcılıkta gençler Balkan Skeet ikincisi ve Büyükler Balkan üçüncüsü milli atıcı, kulübü bonservisini vermediği için Türkiye Birinciliği'ne katılmadı. 
     Milli atıcı Neslihan Özkan, A.A muhabirine, 4 yıldır atıcılık sporuyla uğraştığını belirterek, ''Bağlı olduğum kulüp bonservisimi vermediği için bugün Manisa'da başlayan Türkiye Birinciliği'ne katılamadım. Kulüp başkanı bonservisimi, yarışmaya katılmamı önlemek için vermedi'' iddiasında bulundu. 
     Özkan, bağlı olduğu Köroğlu Atıcılık Kulübü'nün başkanının, kendisi ve arkadaşı milli atıcı Sevcan Şafak'ı cezalandırdığını savunarak, ''Geçen temmuz ayında Atıcılık Bolu İl Temsilcisi ile Düzce'de düzenlenen bir atıcılık müsabakasına gittik. Kulüp başkanımız bu olay nedeniyle bizi cezalandırmaya çalışıyor. Kulüp başkanını aradığımda, 'Size kulüp olarak ceza verdik' dedi. Gençlik ve Spor Bolu İl Müdürlüğü'ne böyle bir evrakın ulaşmadığını öğrendim'' diye konuştu. 
     
     ''MİLLİ TAKIMA GİRME ŞANSIMI AZALTTILAR'' 
     Yaşanan bu olay sonrasında Atıcılık Federasyonu Başkanı Metin Sertoğlu'na da ulaştıklarını hatırlatan Özkan, federasyon başkanının da bonservisi olması durumunda yarışmalara bireysel olarak da katılabileceğini söylediğine işaret ederek, şöyle konuştu 
     ''4 yıllık spor yaşantım boyunca kendimi bu spora adadım. Geçen yıl gençlerde skeette Balkan ikincisi, bu yıl ise büyüklerde Balkan üçüncüsü oldum. Atina'da olimpiyat seçmelerine katıldım. Kulübüm bonservisimi vermediği için yarışmalara katılamıyorum. Bu durum benim 2005'te milli takıma girme puanımı olumsuz etkileyerek, şansımı azaltacak. Karşılaştığım bu engeller beni, ailemi ve havalı silahlar dalında yeni spor yapmaya başlayan kızkardeşimi olumsuz etkiledi. Türkiye'de spora çok fazla önemin verildiği bir dönemde yaşadıklarıma anlam veremiyorum.'' 
     
     KULÜP BAŞKANINA YALVARDIM 
     Bolu Gençlik ve Spor İl Müdürü Mehmet Sertbaş, milli atıcının iddialarının doğru olduğunu anlatarak, şunları söyledi 
     ''Olayı öğrenince sporcuların bağlı bulunduğu kulübün başkanıyla konuştum. 'Bu 2 sporcuya ceza verdik, göndermiyoruz' dedi. Bu sözleri duyunca şok oldum. Başkana, 'Bunların cezası ne Ne ahlaksızlık yapmışlar ' dedim. Kendisine sporcuları şampiyonaya göndermesi için adeta yalvardım. Benim yalvarmalarım fayda etmedi. Sporcuları ferdi lisanslarla şampiyonaya göndermek için federasyonla görüştüm. Sporcuların bu şekilde müsabakaya katılmaları halinde 2 yıl boyunca hiçbir kulüp müsabakasına katılamayacağımı öğrendim. Ayrıca bu durumda milli takım sporcusu olma şansları da azalıyor. Bu sporculara spor kamuoyunun sahip çıkması lazım.'' 
     
</TEXT>
</DOC>
