<DOC>
<DOCNO> 266144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/guncel/gun01.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Şoför 'Niko' her yerde 
</HEADLINE>
<TEXT>


Çakıcı davasının kilit isimlerinden müteahhit Şen'in şoförü, emekli polis Özoğul, hemen her kritik görüşmede Özkaya'nın yanında bulunuyordu 

ANKARA Milliyet 

Alaattin Çakıcı'nın yurtdışına kaçışı nedeniyle gözaltına alınan zanlılardan müteahhit Hakkı Süha Şen'in şoförü, emekli polis Nizamettin Özoğul'un, soruşturma dosyasındaki hemen her kritik olayda Yargıtay Başkanı Eraslan Özkaya'nın yanında bulunduğu ortaya çıktı. Özkaya, Özoğul'un son olarak İstanbul'da oğlunun kiraladığı ev için badanacı ararken de yanlarında bulunduğunu ve kendilerine yardımcı olduğunu söyledi. 
Özkaya'nın, Çakıcı davasıyla ilgili MİT Dış Operasyonlar Daire Başkan Yardımcısı Kaşif Kozinoğlu'yla tanıştığı ve dosya hakkında Şen'e bilgi verdiğinin anlaşılmasının ardından, Alaattin Çakıcı için faaliyet gösterdiği iddia edilen diğer isimler de gündeme geldi. 

Her sorunu 'Niko' çözüyor 
Çakıcı'nın kaçışıyla ilgili soruşturmayı yürüten İstanbul Başsavcılığı'nın talimatı üzerine 1 Haziran'da gözaltına alınan Şen, Özoğul ve emekli yüzbaşı Mehmet Özbulut, sorgularının ardından serbest bırakıldı. Milas'ta Özkaya ile buluşan zanlıların, Yargıtay Başkanı'na, savcılığın kendisiyle de ilgili sorular yönelttiğini söylediği iddia edildi. Özkaya'nın, bu bilgi üzerine, Yargıtay Başkanlık Divanı'nın "dinlenen zanlıyla görüşme, aleyhte delil olmaz" şeklindeki kararının alınmasında etkin rol oynadığı öne sürüldü. 
Özkaya, yaptığı açıklamada, Milas'taki görüşmede "Niko" diye tanıdığı Özoğul'un da bulunduğunu doğruladı. Ancak Özkaya, buluşmanın yazlık evinin tadilatında kullanılacak malzemeleri almak amacıyla gerçekleştiğini söyledi. Özkaya'nın, Şen'in daveti üzerine katıldığı ve Kozinoğlu'yla tanıştığı Bilkent'teki yemekte de Özoğul'un bulunduğu, dosyasındaki bilgilerden anlaşılmıştı. 
Sabah gazetesinde dün yayımlanan açıklamasında, Özoğul'un, oğlunun kiraladığı ev için badanacı ararken de yanlarında bulunduğunu vurgulayan Özkaya, "Birini bulmak için uğraşırken Şen'in şoförü de yanımızdaydı. İstanbul'da tanıdığı bir badanacı olduğunu söyledi" dedi. 


</TEXT>
</DOC>
