<DOC>
<DOCNO> 262839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonspo31.html </URL>
<DATE> 2004/08/12/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Beşiktaş, Haluk Yıldırım ile 1 yıllık sözleşme imzaladı... 
</HEADLINE>
<TEXT>

     Türkiye Basketbol Ligi takımlarından Beşiktaş, Ülkerspor'dan ayrılan milli basketbolcu Haluk Yıldırım ile 1 yıllık sözleşme imzaladı. 
     Akaretler'deki kulüp binasında gerçekleştirilen ve kulüp basketbol komitesi başkanı Yahya Kemal Gencer, şube kaptanı Şenol Demirağ, menajer Zeki Can'ın da katıldığı törende Haluk Yıldırım, kendisini 1 yıllığına siyah-beyazlı renklere bağlayan mukaveleyi imzaladı. 
     Yahya Kemal Gencer, basketbol şubesi olarak kulüp başkanı Yıldırım Demirören'in ''her branşta başarı'' prensibi doğrultusunda hem bayanlar hem de erkeklerde iddialı takımlar oluşturmaya çalıştıklarını vurgulayarak, ''Türkiye ve Avrupa Ligi'nde mücadele edeceğiz. Bunun için iyi bir takım oluşturmamız gerekiyor. Haluk gibi dürüst ve çalışkan bir oyuncu aldığımız için de çok memnunuz'' dedi. 
     Haluk Yıldırım ise Beşiktaş camiasına, kendisine bu fırsatı verdiği için teşekkür ederek, ''Beşiktaş geçen sezon çok başarılı bir sezon geçirdi. Bu sezon hem Avrupa kupaları hem de Türkiye Ligi'nde mücadele edecek. İnşallah ben de takıma katkı sağlar ve bu başarılara ortak olurum'' diye konuştu. 
     32 yaşında ve 2 metre boyundaki Haluk Yıldırım, forvet pozisyonunda oynuyor. 
     
</TEXT>
</DOC>
