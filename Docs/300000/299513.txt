<DOC>
<DOCNO> 299513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonsiy08.html </URL>
<DATE> 2004/12/21/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Ersümer'in savunmasından "Bana terör suçlusu muamelesi yapıldı" 
</HEADLINE>
<TEXT>

     Eski Enerji ve Tabii Kaynaklar Bakanı Cumhur Ersümer, Yüce Divan'daki savunmasında, ''devletin bakanına, terör suçlusu muamelesi yapıldığını'' öne sürdü. 
     Ersümer, Yüce Divan'daki savunmasında, kapatılan Ankara DGM Başsavcılığı'nca yürütülen ve kamuoyunda ''Beyaz Enerji Operasyonu'' olarak bilenen süreçte yaşananları anlattı. 
     Bu süreç sonucunda, 4 yıllık bakanlık görevinden 27 Nisan 2001'de istifa ettiğini, hakkında verilen soruşturma önergesinin o zaman TBMM'de reddedildiğini anımsatan Ersümer, ''O zaman ne dediysem bugün de aynı şeyleri söylüyorum. Bugüne kadar bürokratlar hakkında birçok dava açıldı. Ben bu davalarda sanık olmadım, bürokratlar beraat etti. Ancak o zamanki DGM savcıları, Anayasa ve yasalara aykırı olarak bir bakanın ismini iddianamede geçirdiler'' diye konuştu. 
     Yolsuzlukları araştırmak üzere kurulan Araştırma Komisyonu'nun ''siyasi garez'' içinde hareket ettiğini, bu siyasi garezin daha sonra kurulan Soruşturma Komisyonu'na zemin hazırladığını ileri süren Ersümer, ''Soruşturma Komisyonu'nun, kovuşturma organı gibi davranmadığını, usule aykırı hareket ettiğini, savunma yapmak için suçlamaların ne olduğunu öğrenemediklerini'' iddia etti. 
     
     ''MECLİS, HUSUMET İÇİNDE HAREKET ETTİ'' 
     Ersümer, ''Devletin bakanına terör suçlusu muamelesi yapıldı'' dedi. Aynı tavrın TBMM Genel Kurulu'nda da devam ettiğini, siyasi ön yargıyla hareket edildiğini ileri süren Ersümer, şöyle dedi 
     ''Nihayet, tarafsız ve hukuki bir zemine geldik. Meclis, siyasi husumet ve saldırı içinde hareket etti. Yüce Divan'da da bunu sürdürmeye çalıştılar. Soruşturma Komisyonu'nun 2 üyesi dilekçe gönderdi. Bunlardan birisi Albayraklar davasının sanığıdır. Dokunulmazlık zırhına sığınmıştır. Yargıya güvenmediğini beyan edenler, Yüce Divanı töhmet altında bırakmak istediler. Bizim yargılanmamıza gölge düşürmek istediler. Bizim yargıya güvenimiz sonsuz.'' Adil yargılanmanın insan haklarının temelini oluşturduğuna işaret eden Ersümer, isim vermeden eski Başbakan Adnan Menderes ve arkadaşlarına atıfta bulunarak, ''İtibarları iade edildi ama onlar bu hakka sahip olmadığı için canlarından oldular. Rahmetle anıyorum'' dedi. 
     Daha sonra yargılanmaya esas alınan soruşturma raporundaki suçlamalara ilişkin savunmasını yapan Ersümer, soruşturma raporunda yer alan ''hatalı enerji politikaları nedeniyle devletin zarara uğratıldığı'' iddialarının doğru olmadığını söyledi. Ersümer, görev yaptığı dönemde mevcut enerji kaynaklarıyla tüketim talebini karşılanamadığını, o dönemde basına da yansıyan ''enerji darboğazı'' yaşandığını anlattı. Cumhur Ersümer, şunları kaydetti 
     ''1 metreküp gaz, 1 kilovat enerji için didinildi. 1997 ve 2001 yılları enerji bakımından en sıkıntılı yıllar olmuştur. Bu sıkıntının giderilmesi için bütün kaynaklara başvurulmuştur. Sadece doğalgaz düşünülmemiştir, su, kömür, mobil santraller de harekete geçirilmiştir. Soruşturma komisyonunun aksi yöndeki iddiaları hayali suçlamalardır. Bu suçlamalarda bir bilimsellik ve hukukilik yok.'' Ersümer'in savunması devam ediyor. 
     
</TEXT>
</DOC>
