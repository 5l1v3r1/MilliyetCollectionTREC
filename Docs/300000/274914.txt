<DOC>
<DOCNO> 274914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sonyas13.html </URL>
<DATE> 2004/09/25/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Dikkat, sinema salonunda köpek var 
</HEADLINE>
<TEXT>

     ABD'nin New Meksiko eyaletinde köpeklerin de sahipleriyle birlikte izleyebileceği bir film festivali düzenleniyor. 
     Albuquerque kentinde yarın başlayacak Köpek Filmleri Festivali'nde yer alan 25 kısa hikaye arasında ''en iyi'' seçilen filmin sahibi, kendisine verilecek 500 dolar ödülü istediği hayvanları koruma derneğine bağışlayacak. 
     Festivali düzenleyen Kim Snitker, köpeklerin çok dikkatli olduklarını ve alkış duyduklarında heyecanlandıklarını belirterek, ''Bu tür bir festivali düzenledim, çünkü köpeğimi hep sinemaya götürmek istemişimdir'' dedi. 
     Snitker, festivale katılacak filmlerde aranan kriterin ''köpeklerle ilgili olması, içinde köpeklerin olması ya da filmi izleyenlerin aklına köpekleri getirmesi'' olduğunu söyledi. 
     Köpeklerin bedava izleyeceği filmler için sahipleri 5 dolar ödeyecek ve festivalin tüm geliri kentteki hayvan kısırlaştırma merkezlerine gidecek. 
     
</TEXT>
</DOC>
