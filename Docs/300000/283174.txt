<DOC>
<DOCNO> 283174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sonsiy14.html </URL>
<DATE> 2004/10/25/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Gül-Barnier zirvesinden notlar... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB-Akdeniz Forumu toplantıları için bulunduğu Paris'te bazı ikili görüşmeler yaptı. 
     Gül, AB-Akdeniz Forumu'nun sona ermesinin ardından, Fransa Dışişleri Bakanı Michel Barnier, İspanya Dışişleri Bakanı Miguel Angel Moratinos ve Tunus Dışişleri Bakanı Habib Bin Yahya ile görüştü. 
     Dışişleri Bakanı Gül, A.A muhabirinin Barnier ile yapılan görüşmeye yönelik sorusu üzerine, görüşmede Türkiye-AB ilişkilerinin ele alındığını belirtti ve Türkiye'nin AB'nin Kopenhag zirvesinde verdiği sözlere sadık kalmasını istediğini söyledi. 
     İkili görüşmede ''Ortada Kopenhag'da attığımız imzalar var. Buna sadık kalınmasını bekliyoruz'' dediğini kaydeden Gül, ''Biz Avrupalı gibi davranıyoruz, onlardan da Avrupalı gibi davranmalarını bekliyoruz'' diye konuştu. 
     Gül ve beraberindeki heyet, daha sonra Lahey'e gitmek üzere Paris'ten ayrıldı. 
     
</TEXT>
</DOC>
