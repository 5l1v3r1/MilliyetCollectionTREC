<DOC>
<DOCNO> 285219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sontur42.html </URL>
<DATE> 2004/11/01/ </DATE>
<TIME> 19.14 </TIME>
<AUTHOR>  </AUTHOR>
<HEADLINE>
GATA kanununda değişiklik... Doçentlik sınavı için izin alınmayacak 
</HEADLINE>
<TEXT>

     Doçentlik sınavına girecek GATA Kanunu kapsamındaki personel için Genelkurmay Başkanlığı'ndan izin alınmayacak. Yardımcı doçentlik sınavı için ise sicil şartı aranmayacak. 
     Gülhane Askeri Tıp Akademisi GATA Kanunu, Harp Akademileri Kanunu, Harp Okulları Kanunu ve Astsubay Meslek Yüksek Okulları Kanununda Değişiklik Yapılmasına Dair Kanun Tasarısı, TBMM Başkanlığı'na sunuldu. 
     GATA öğretim üyelerinin seçim ve atamaları ile yüksek lisans, doktora veya tıpta uzmanlık öğrenimini düzenleyen yönetmelikle yer alan sicil şartının yargı kararları ile iptal edilmesi üzerine hazırlanan tasarıda, yardımcı doçentlik sınavı için düzenlenen şartlar yeniden belirlendi. 
     Buna göre, GATA ve bağlı eğitim hastahanelerinde yardımcı doçentliğe atamada aranacak şartlar arasına, sicil tam notunun yüzde doksan ve daha yukarısında olması da eklendi. 
     Ayrıca, yardımcı doçentlik sınavına başvuran personel çeşitli suçlardan aldıkları cezalar ertelense, para cezasına çevrilse, genel veya özel af yasaları kapsamına girse, adli sicilden hükümlülükleri çıkarılsa bile yardımcı doçentlik sınavına kabul edilecek. Böylece doçentlik ve profesörlük sınavlarına giriş şartı ile yardımcı doçentlik sınavına giriş şartı arasında paralellik sağlanacak. 
     Tasarıyla, TSK personeli arasında eşitliği sağlamak amacıyla, GATA Kanunu kapsamındaki personelin doçentlik sınavı için Genelkurmay Başkanlığı'ndan izin alınması uygulaması da kaldırılıyor. 
     Tasarıda ayrıca TSK'nın bütün yüksek öğretim kurumları kadrolarında görev alacak öğretim üyelerinin seçim ve atamalarında birlik ve beraberliği sağlamak, eşitlik ve hakkaniyet prensibini tesis etmek maksadıyla, GATA Kanunu paralelinde, Harp Akademileri Kanunu, Harp Okulları Kanunu ile Astsubay Meslek Yüksek Okulları Kanunu'nun bazı maddelerinde de değişiklik yapılıyor. 
     
</TEXT>
</DOC>
