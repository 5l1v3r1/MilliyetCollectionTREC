<DOC>
<DOCNO> 292118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sontur13.html </URL>
<DATE> 2004/11/25/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Eşini döven gazinocuya 11 ay hapis 
</HEADLINE>
<TEXT>

     Bahri KARATAŞ DHA 

İZMİRLİ gazinocu Atalay Noyaner, ayrı yaşadığı eşi Ayşe Tomris Noyaner'i dövüp hakaret ettiği iddiasıyla tutuksuz yargılandığı davada, 11 ay hapis cezasına çarptırıldı. 
     45 yaşındaki Ayşe Tomris Noyaner'in, 6'ncı Aile Mahkemesi'nde, 62 yaşındaki Atalay Noyaner'den boşanmak için açtığı dava sürerken, Atalay Noyener de karşı dava açtı. Ayrı yaşayan çiftin davası devam ederken, Ayşe Tomris Noyaner 11 ay önce İnciraltı'nda Atalay Noyener'in önünü kesip kendisini dövdüğünü, hakaret ettiğini öne sürüp davacı oldu. Atalay Noyaner hakkında İzmir 3'üncü Asliye Ceza Mahkemesi'nde Tehdit ve müeesir fiil' iddiasıyla dava açıldı. Tutuksuz yargılanan Atalay Noyaner ise suçlamayı kabul etmeyip, olay günü rahatsız olduğunu ve evinde dinlendiğini söyledi. 
     Son duruşmaya Ayşe Tomris Noyaner, avukatı Kemal Kırlangıç ile Atalay Noyaner'in avukatı katıldı. Savcı Seyhun Yazan, mütalasında sanığın suçunun kanıtlandığını, tehdit ve müeesir fiil suçlarından 6 ay ile 2 yıl arasında hapisle cezalandırılmasını talep etti. Hakim Feyzi Oylupınar, savcının talebine uyup, Atalay Noyaner'i her iki suçtan dolayı toplam 11 ay hapis cezasına çarptırdı. Hakim Feyzi Oylupınar, sanığın mahkemeye bir daha suç işlemeyeceğine dair kanaat getirmediğinden cezasını paraya çevirmedi. Yargıtay tarafından karar onanırsa Atalay Noyaner, hapise girecek. 
     
</TEXT>
</DOC>
