<DOC>
<DOCNO> 277060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/spor/ydilmen.html </URL>
<DATE> 2004/10/04/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Mücadeleye saygı ama olmuyor 
</HEADLINE>
<TEXT>



Beşiktaş oyuncuları ne yaparsa yapsın olmuyor. Mücadele ediyorlar, savaşıyorlar, koşuyorlar. İnanın oyuna giren - çıkan hiç farketmiyor, idare eden bir futbolcu sahada yok. Hepsi de maçın sonuna kadar ellerinden geleni yapıyorlar, hatta üstüne çıkıyorlar. Maçı kazanma arzuları en üst seviyede. Ama bu oyun düzeniyle, bu şablonla ne kadar iştahlı olursanız olun, çok da mücadele etseniz sonuç gelmiyor. Pozisyon üretmekte zorlanıyorsunuz. 
Trabzon takımı beklediğimin altında performans gösterdi. Ve sanki maç İnönü'de gibi oynandı. Trabzon, Beşiktaş on kişi kaldıktan sonra 3-4 pozisyon buldu. Maçın tamamında kontratağı düşenen bir takım görüntüsü vardı. Beşiktaş'ın yediği gol plansız, programsız ve çok kadro değiştirmekten oldu. Korner köşelerinden taç atıyorsunuz, ailece yarı sahadasınız. Arkada sadece Çağdaş'ı, Gökdeniz'in gibi bir oyuncunun yanında tek bırakırsanız, Fatih'in muazzam pasıyla da golü yersiniz. Genelde o tür pozisyonlarda Ali Güneş ile İbrahim kalıyordu. Doğrusu da buydu. Çünkü çabuktular. 
Maçın sonlarına kadar Beşiktaş yenilgiyi kabullenmeden mücadele etti. Trabzon savunmasını hiç çıkarmadılar. Ancak oyuncu değişikleri bile pozisyon getirmedi. İşte burada Del Bosque'nin düşünmesi lazım. Oynatmadığı oyuncu kalmadı ve takımı da müthiş mücadele ediyor. Ama sonuç yok. Demek oluyor ki problem sistemde. 
Hakem Çağdaş'a gösterdiği ilk sarı kartta hatalıydı, hatta Beşiktaş'ın lehine faul vermeliydi. İşte o sarı kartın bedelini beş dakika sonra Çağdaş ödedi. Maçın sonlarındaki Ali Güneş pozisyonunda çalınacak her düdüğe penaltıyı verse de, vermese de saygı duyulurdu. Hakem için zor pozisyondu. 



</TEXT>
</DOC>
