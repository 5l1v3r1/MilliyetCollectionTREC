<DOC>
<DOCNO> 273110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sondun24.html </URL>
<DATE> 2004/09/19/ </DATE>
<TIME> 21.38 </TIME>
<AUTHOR>  </AUTHOR>
<HEADLINE>
Sudan, BM'nin kararlarını uygulayacak... 
</HEADLINE>
<TEXT>

     Sudan, BM Güvenlik Konseyi'nin, Sudan hükümetinin Darfur bölgesindeki krizi sona erdirmemesi durumunda, bu ülkeye petrol yaptırımları uygulanmasını öngören kararını uygulayacağını açıkladı. 
     Devlet Başkan Yardımcısı Ali Osman Taha, Sudan hükümetinin, bu kararı ''haksız bulmasına ve Afrika Birliği'nin kararlarıyla uyuşmadığını'' düşünmesine rağmen uygulayacağını belirtti. 
     ABD tarafından hazırlanan ve Güvenlik Konseyi'nde kabul edilen karar tasarısında Sudan'ın, 50 bin kişinin öldüğü, şiddet, hastalık ve kıtlık nedeniyle bir milyon 200 bin kişinin evlerini terk ettiği Darfur bölgesinde Afrika Birliği gözetim gücüyle işbirliğini artırması isteniyor. 
     Arap militanların batı Darfur'daki köylere saldırı düzenlemesinin engellenmesini talep eden tasarı, BM Genel Sekreteri Kofi Annan'a, bölgedeki insan hakları ihlallerini araştıracak bir araştırma komisyonu kurması çağrısı da yapıyor. 
     Öte yandan, Amerikan Ulusal Kalkınma Ajansı Başkanı USAID Andrew Natsios, uluslararası toplumu, Darfur bölgesine yapacağı yardımları iki katına çıkarmaya çağırdı. 
     Natsios, ''Darfur'daki kriz sona ermedi. Şimdi, mümkün olduğunca çok kişinin hayatını kurtarmak için eskisinden daha fazla çaba harcamanın zamanıdır'' dedi. 
     
     ARAP BİRLİĞİ, BM KARARININ BARIŞ GETİRMEYECEĞİNİ SAVUNDU 

     Arap Birliği, BM Güvenlik Konseyi'nin, Sudan hükümetinin Darfur bölgesindeki krizi sona erdirmemesi durumunda, bu ülkeye petrol yaptırımları uygulanmasını öngören kararının bölgeye barış getirmeyeceğini savundu. 
     Arap Birliği basın sözcüsü Hüsam Zeki, bu kararı onaylamadıklarını belirterek, ''Yaptırımlar uygulamak krizin çözümüne yardımcı olmaz'' dedi. 
     ABD tarafından hazırlanan ve Güvenlik Konseyi'nde kabul edilen karar tasarısı, Arap militanların, batı Darfur'daki köylere saldırı düzenlemesinin engellenmesini talep ediyor ve bölgede 19 aydır süren çatışmayı hükümetin acilen durdurmaması halinde yaptırımlar uygulanmasını öngörüyor. 
     
</TEXT>
</DOC>
