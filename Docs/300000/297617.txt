<DOC>
<DOCNO> 297617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonspo07.html </URL>
<DATE> 2004/12/14/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
"Şükrü Saracoğlu, Altaylı'ydı" 
</HEADLINE>
<TEXT>

     Altay Kulübü'nün eski başkanlarından yazar Hanri Benazus, Fenerbahçe'nin stadına ismi verilen merhum Başbakan Şükrü Saracoğlu'nun ''aslen Altaylı'' olduğunu savundu. 
     Şükrü Saracoğlu'nun ''Altaylılığı'nın'' belgelerle sabit olduğunu belirten Hanri Benazus, ''Saracoğlu, Altay'ın kurucularındandır, Fenerbahçeliliği, Başbakanlığından sonradır'' dedi. 
     Hanri Benazus, A.A muhabirine yaptığı açıklamada, 1914 yılında kurulan Altay Kulübü'nün kurucuları arasında, aslen Ödemişli olan ve o sırada 27 yaşındaki Şükrü Saracoğlu'nun da bulunduğunu bildirdi. 
     Merhum Cumhurbaşkanı Celal Bayar'ın, İttihat ve Terakki'nin Ege Bölgesi Sorumlusu olduğu dönemde, gençleri örgütleyebilmek için bir teşkilata ihtiyaç duyulduğunu ifade ettiğini anlatan Benazus, ''Şükrü Saracoğlu, bu teşkilatın spor kulübü adı altında kurulabileceğini belirtmiş ve Altay'ın kuruluşunda da başı çekmiştir'' dedi. 
     Benazus, şunları söyledi 
     ''O dönemde, İzmir'de yabancıların çok sayıda takımı vardı. Altay ile milli bir hareket ortaya çıkarılmak istenmişti. Kurucuları arasında Saracoğlu'nun yanısıra daha sonra Adalet Bakanı olan Vasıf Çınar, Milli Eğitim Bakanı olan Mustafa Necati gibi hemen hepsi daha sonra Atatürk'ün yakın çalışma arkadaşları olan kişiler vardı. Saracoğlu'nun, Fenerbahçe Kulübü'ne başkanlığı, başbakanlığı döneminde kendisine yapılan bir teklif üzerine olmuştur ve sonradandır. Saracoğlu, bırakın Altaylı olmayı, Altay'ın kurucularındandır.'' 
     
</TEXT>
</DOC>
