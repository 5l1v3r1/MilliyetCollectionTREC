<DOC>
<DOCNO> 261336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/yazar/sazak.html </URL>
<DATE> 2004/08/07/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Gökova depremi 
</HEADLINE>
<TEXT>


Gökova Körfezi'ndeki 'deprem fırtınası' bilim adamlarını ikiye böldü. Güney Ege bir haftadır, beşik gibi sallanıyor. Muğla çevresinde 600 dolayında sarsıntı kaydedilmiş. 
Televole kültürü sosyal genlerimize işlediği için Gökova merkezli depremi şimdilik magazin boyutuyla tartışıyoruz 
Deprem gece hayatını 'sallamadı.' 
Bodrum'da barlar ve diskolarda 'sabaha kadar dans' devam ediyormuş. 
Burası Türkiye... 
17 Ağustos travması aşıldığı, deprem ancak İstanbul açısından risk ve haber değeri oluşturduğu için Gökova hala 'mavi yolculuk' rotası olma özelliğiyle öne çıkıyor. Sanki her yaz bölgede sağanak yağış gibi 'deprem fırtınası' yaşanıyor ve insanlar olağan yaşamlarını sürdürüyorlar. 
Risk analizi yapmayı toplumca sevmeyiz. 
Gökova depremi de Bodrum 'beach'lerinde güneşlenenlerin sahile şezlong atıp sabahlamaları dışında fazla etki uyandırmadı. Bu aldırmazlığa, yerel yöneticilerin 'Aman turistleri ürkütmeyelim' şeklindeki beyanlarını da katmak gerekiyor. 
Sabah 6'da gerçekleşen depremi Datça'da yaşadık. 
Bilim adamları bunun Gökova merkezli yeni bir hareketlenmenin başlangıcı olabileceğini söylüyorlar. Gölcük depremi deneyimiyle bizde uyanan izlenim de aynı oldu. Risk, sanılandan daha fazla olabilir. Anadolu doğudan batıya her yıl 2.5 santimetre kayıyor. Afrika levhası Ege'deki çöküntü alanları üzerinde baskı yapıyormuş. 'Gökova grabeni' denilen zemin kendi ekseninde dönünce bölgede 'doğrultu atılımlı' yeni faylar oluşabileceği kaygısı dile getiriliyor 
Prof Atilla Uluğ 9 Eylül Üniversitesi Deniz Bilimleri öğretim üyesi 'Gökova grabeni kendi ekseninde dönüyor ve depremler yaşanıyor. Bu dönme sırasında yerbiliminde makaslama denilen hareket gerçekleşir. Bu durumda yaşanacak depremlerin şiddeti bu kadar az olmaz. Belli bir suskunluk döneminin ardından Gökova'da yaşanacak depremlerin şiddeti kayda değer oranda artacaktır.' 
Prof. Oğuz Gündoğdu İstanbul Üniversitesi öğretim üyesi '17 Ağustos'tan sonra deprem aktivitemizin arttığı çok açık. Türkiye'de levha hareketleri değişti. Girit'ten Kıbrıs'a doğru eski bir dalma batma zonu var. Bunun etkisiyle Ege yükseliyor. Gökova grabeni hareket halinde ve bölge riske sahip. İnsanların uyanık olması lazım. Bu yaşananlar deprem fırtınası değil. Uzun süredir sessiz olan Gökova Körfezi hareketlendi.' 
Gökova'daki sarsıntılar, eski bir volkanın harekete geçmesine benzetilebilir. 
Güney Ege'de, yüzyılı aşkın süredir 7'ye yakın büyüklükte deprem yaşanmadığı savı rahatlatıcı olabilir ama Knidos antik kentinin sular altında kalan kısmının Datça yarımadasının Gökova'ya bakan ucunda olduğu unutulmasın. 
Bilim adamlarının uyarılarına kulak verilmeli. 



</TEXT>
</DOC>
