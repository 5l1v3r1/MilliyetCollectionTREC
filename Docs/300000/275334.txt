<DOC>
<DOCNO> 275334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonsiy15.html </URL>
<DATE> 2004/09/27/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
İtalyan Büyükelçi Türkiye'ye tarih, koşulsuz olarak verilmelidir 
</HEADLINE>
<TEXT>

     İtalya'nın Ankara Büyükelçisi Carlo Marsili, AB'nin Türkiye'ye koşulsuz tarih vermesi gerektiğini belirterek, ''Fransızlara ve Almanlara şunu söyledik biz Avrupa Ailesini Türkiye'yi içine alarak kapatmak istiyoruz'' dedi. 
     Marsili, Bursa Ticaret ve Sanayi Odası BTSO Yönetim Kurulu Başkan Vekili Ali Hazır'ı ziyaretinde, Türkiye'nin AB'ye girmesi halinde yabancı yatırımların büyük ölçüde artacağını söyledi. 
     Türkiye'nin az yatırım almasını garip karışladıklarını, çok daha az öneme sahip uzak ülkelerin Türkiye'den çok daha fazla yabancı yatırım çektiğine işaret eden Marsili, ''Anlaşılan bir şeyler olmuş ki yabancı yatırımcıya, yabancı yatırımcıyı tıkamış, engellemiş geçtiğimiz yıllarda. Ama, bence ciddi şekilde yol alındı. Artık Türkiye'nin zamanı gelmiştir'' dedi. 
     Marsili, aralık ayında İtalya Dış Ticaret Bakanı'nın çok sayıda işadamı ve İtalyan girişimci ile birlikte Türkiye'ye geleceğini belirterek, Ankara-İstanbul çizgisinin dışında Gaziantep'i de gezi programına aldıklarını, bu bölgenin İtalyan girişimcilerinin dikkatini çektiğini, ayrıca yabancı yatırımcılara teşvik olan bölgeleri de bu kapsamda değerlendirdiklerini kaydetti. 
     
     '' EVET, AMA DEĞİL, EVET DENMESİNİ İSTİYORUZ'' 

     İtalyan hükümetinin son dönemde çok önemli çalışmalar yaptığını, hala Türkiye için olumsuz düşünen ülkeleri ikna edebilmek için görüşmeleri artırdığını ifade eden Marsili, şöyle devam etti 
     ''Bütün amaç, aralık ayında bir tarih verilmesinin sağlanması. Tarih verilmesini istiyoruz ve bu tarih koşulsuz olarak verilmeli diyoruz. Belki bazı ülkeler koşullar öne sürmeye çalışacaklardır. Ama, biz koşul istemiyoruz. Çünkü müzakereler uzun süreç alacaktır. Bu zaman içinde koşullar kendiliğinden belirlenir. Çok çeşitli evet deme yolları vardır. Birisi evet diyebilir, yahut evet, ama diyebilir. Biz bunların hiçbirini değil, sadece evet denmesini istiyoruz.'' Marsili, bugüne kadar AB'nin kuzeye ve Orta Avrupa'ya doğru büyüme gerçekleştirdiğini, bunun da Orta Avrupa'daki ülkelerin çıkarlarına uygun bir gelişme olduğunu vurgulayarak, ''Biz, Avrupa'nın güneyinde Akdeniz ülkesiyiz. Dolayısıyla biz bu yayılmanın Akdeniz'de ve güneye doğru olmasını istiyoruz. Yani Türkiye'ye doğru büyümesini istiyoruz. Fransızlara ve Almanlara şunu söyledik Biz Avrupa ailesini Türkiye'yi içine alarak kapatmak istiyoruz'' görüşünü dile getirdi. 
     
     TOFAŞ'I ZİYARET 

     Konuk Büyükelçi, TOFAŞ'ı ziyaretinde de Türkiye'ye gelen ilk İtalyan şirketlerinden biri olan Fiat ile TOFAŞ'ın uzun yıllara dayanan işbirliğinin, iki ülke ilişkilerinin gelişmesini sağlayan en önemli etkenlerden biri olduğunu ifade etti. 
     TOFAŞ'ın ortağı Fiat'ın İtalya'nın gururu olduğunu belirten Marsili, ''TOFAŞ, hem Bursa hem de ülke ekonomisinin lokomotiflerinden biri. En son teknolojiye dayanan üretim teknolojisiyle bizi onurlandırıyor. Türkiye, İtalya'nın, Almanya'dan sonra en fazla ticari ilişkisi içinde bulunduğu ülke. İki ülke arasında 9 milyar euroluk ticaret hacmi bulunuyor'' dedi. 
     Marsili, İtalya ile Türkiye arasındaki işbirliğini daha da geliştirmeyi istediklerini vurgulayarak, bu konunun Başbakan Berlusconi'nin de önceliği olduğunu bildirdi. 
     Büyükelçi Marsili'ye eşlik eden TOFAŞ CEO'su Diego Avesani ise TOFAŞ-Fiat ortaklığının örnek olması dileğinde bulunarak, hali hazırda 250 bin olan yıllık üretim adedinin, yeni yatırımlarla daha da yukarıya çıkarılacağını bildirdi. 
     TOFAŞ tarafından üretilen Fiat Palio, Albea ve Doblo'nun üretim bantlarını inceleyen Marsili ve beraberindekiler, fabrika müdürü ve üretim müdüründen bilgi aldı. 
     
</TEXT>
</DOC>
