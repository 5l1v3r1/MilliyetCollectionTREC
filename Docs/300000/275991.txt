<DOC>
<DOCNO> 275991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonspo42.html </URL>
<DATE> 2004/09/29/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Egaleo İlk maçta 2-0'lık skoru yakalayamadığımıza üzgünüz... 
</HEADLINE>
<TEXT>

     Gençlerbirliği'nin UEFA Kupası'ndaki rakibi Egaleo'nun teknik direktörü Stephane Demol, ilk maçtaki 1-0'lık skor üstünlüklerinin geride kaldığını belirterek, ''İlk maçta 2-0'lık skoru yakalayamadığımıza üzgünüz'' dedi. 
     UEFA Kupası 1. tur rövanş maçında yarın Gençlerbirliği ile karşılaşacak Yunanistan'ın FC Egaleo takımı, Ankara'ya gelerek, yarın maçın oynanacağı Ankara 19 Mayıs Stadı'nda bir çalışma yaptı. 
     Stephane Demol, antrenman öncesinde düzenlediği basın toplantısında, 1-0'lık skorun kendileri için avantaj olduğunu belirterek, şöyle konuştu 
     ''Bu bir avantaj, ancak çok zor bir maç olacak. Tur bu zorluğa rağmen imkansız değil. Bugüne kadar 5 resmi müsabaka oynadık. 2'si ligde, 2'si Yunanistan Kupası'nda, 1'i de UEFA Kupası'nda. Her maçta gol attık. Yarın da 1 gol atabilirsek turu geçen taraf biz oluruz.'' Demol, yarınki maçta defans ağırlıklı oynayacaklarını ifade ederek, ''Çok güçlü ve katı bir defans uygulamamız gerekiyor. Ancak belirttiğimiz o 1 golü de atmak için elimizden geleni yapacağız'' diye konuştu. 
     Daha sonra takımla birlikte idmana çıkan Demol, maçın teknik ve taktik ağırlığı üzerine bir çalışma yaptırdı. 
     
</TEXT>
</DOC>
