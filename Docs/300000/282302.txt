<DOC>
<DOCNO> 282302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonyas24.html </URL>
<DATE> 2004/10/21/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Trafikte kalp krizi riski 
</HEADLINE>
<TEXT>

     Almanya'da yapılan bir araştırma, araç trafiğindeki insanların enfarktüsle karşılaşma riskinin yüksek olduğunu ortaya koydu. 
     Sonuçları Amerikan New England Journal of Medecine'de yayımlanan araştırmaya, kalp krizi atlatmış, çoğunlukla erkek ve yüzde 70'i 55 yaşın altında 691 kişinin katıldığı belirtildi. 
     Katılanlara, enfarktüs geçirmeden önceki 4 gün içinde ne yaptıkları sorulduğu, ancak yorucu bisiklet egzersizlerinin ve kalp krizlerine yol açabilen sabah stresinin kapsam dışı bırakıldığı bildirildi. 
     Sonuçların araştırmaya katılanların, otomobil, otobüs ya da motosiklet üzerinde trafikte bulunduklarında, trafikten uzakta oldukları zamana nazaran 3 kat daha fazla kalp krizi riskiyle karşı karşıya kalmış olduklarını ortaya koyduğu ifade edildi. 
     Solunum yolları hastalıklarıyla hava kirliliği arasındaki ilişkiyi ortaya koyan araştırmalar yıllardır yapılıyor. Ancak son yıllarda, havada asılı kalan zehirli mikroskopik partiküllerin, kalp ve damar hastalıklarına da davetiye çıkardığı düşünülüyor. 
     
</TEXT>
</DOC>
