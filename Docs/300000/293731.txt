<DOC>
<DOCNO> 293731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sondun20.html </URL>
<DATE> 2004/12/01/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
AP Başkanı Borrell, Türkiye'ye hangi mesajları verecek 
</HEADLINE>
<TEXT>

     Avrupa Parlamentosu Başkanı Josep Borrell, resmi ziyaret için yarın gideceği Türkiye'ye ''temkinli mesajlar'' vereceğini söyledi. 
     Türkiye'yi 2-6 Aralık günlerinde ziyaret edecek olan Borrell'e, TBMM ile Avrupa Parlamentosu arasında diyalog organı olan Karma Parlamento Komisyonu KPK Eşbaşkanı Joost Lagendijk ve Türkiye raportörü Camiel Eurlings eşlik edecek. 
     Ziyaret öncesi Brüksel'de bazı Türk basın mensuplarıyla kahvaltıda buluşan ve soruları yanıtlayan Borrell, Avrupa Parlamentosu Dışişleri Komisyonu'nda dün kabul edilen Türkiye raporunda, Parlamento'nun Türkiye ile müzakerelerin başlatılmasından yana tavır koyduğunu, söz konusu raporun büyük oy çoğunluğuyla kabulünün kendisini de şaşırttığını anlattı. 
     
     KIBRIS KONUSU 
     Kıbrıs konusunun çözüm bekleyen bir sorun olarak kaldığını söyleyen Borrell, ''bu konunun Avrupa Parlamentosu kararında da yer bulduğunu, Türkiye'nin AB'ye katılım müzakerelerinin gerçek anlamda başlamasının, Rum kesiminin Ankara tarafından tanınmasına bağlı olduğunu'' söyledi. Borrell, ''Tanımadığınız birisiyle müzakere masasına oturamazsınız'' dedi. 
     İspanyol Borrell, Kıbrıs'ta yapılan referandumlara ilişkin olarak, ''siyasi açıdan vicdanen rahat olup olmadığı'', ''çözümden yana tavır koyan Kıbrıslı Türkler ve Türkiye'nin haksızlığa uğradıklarını düşünüp düşünmediğinin'' sorulması üzerine, sıkıntılı bir şekilde, ''referandum sonuçlarının demokrasi gereği kabul edildiğini'' belirtmekle yetindi. 
     Avrupa Parlamentosu'nun Türkiye raporunun Genel Kurul'da onaylanmasının 14 Aralık'a kalmasının, Türkiye ziyaretini ertelemesini gerektirmediğini belirten Borrell, buna rağmen, ''temkinli mesajlar'' vereceğini söyleyerek, Parlamento'daki siyasi grupların, Türkiye konusunda kendi bünyelerinde bölündüklerini anlattı. 
     Borrell, Genel Kurul'da, Türkiye raporunda değişiklikler yapılması olasılığını göz ardı etmediğini, bu nedenle temkinli konuştuğunu söyledi. 
     
     DİYARBAKIR ZİYARETİ 
     Avrupa Parlamentosu Başkanı olarak ilk defa Türkiye'ye gittiğini, Diyarbakır'a gidecek ilk Parlamento Başkanı olduğunu söyleyen Borrell, Avrupa Parlamentosu'nun kararının iyi incelenmesi gerektiğini, bu kararın hukuki açıdan yaptırım gücü olmadığını, ancak siyasi açıdan büyük önem taşıdığını ve etkili olacağını anlattı. 
     Parlamento kararında yer alan koşulların AB Komisyonu önerilerinden fazla farklı olmadığı üzerinde de duran Borrell, kendi ülkesi İspanya'yı örnek göstererek, AB'ye girmek için, General Franko'nun ölümünden sonra 11 yıl beklemek durumunda kaldıklarını, AB'de bu sürecin çok yavaş işlediğini, bunun sadece Türkiye için geçerli bir unsur olarak görülmemesi gerektiğini söyledi. 
     Borrell, Türkiye'ye yapılan ziyaretlerde Diyarbakır'ın yanı sıra neden Anadolu'nun farklı bölgelerine gidilmediğini soran bir gazeteciye, ''Gitmek lazım, ama vakit olmuyor'' yanıtını verdi. 
     Bazı sorular karşısında, ''iyi yanıt veremeyeceğim iyi bir soru'' diyerek sessiz kalan Josep Borrell, Türkiye'nin iyi tanınmadığı, yeterince anlaşılmadığı üzerinde de durarak, Türkiye temasları sırasında ''dinleyeceğini ve öğreneceğini'' kaydetti. 
     Borrell, Türkiye'nin laik bir devlet olduğunu, Türk kadınının Fransızlardan önce oy hakkı elde ettiğini, Batı Avrupa'da bunları bilmeyenlerin fazla olduğunu da söyledi ve Avrupa Parlamentosu'nun, Türkiye'nin daha iyi tanınması için rol oynayacağını anlattı. 
     Ankara'da, 3 Aralık'ta Cumhurbaşkanı Ahmet Necdet Sezer, Başbakan Recep Tayyip Erdoğan, TBMM Başkanı Bülent Arınç, Dışişleri Bakanı ve Başbakan Yardımcısı Abdullah Gül ve CHP Başkanı Deniz Baykal ile görüşeceği belirtilen Borrell, 4 Aralık'ta İstanbul'a geçerek çeşitli temaslarda bulunacak ve İktisadi Kalkınma Vakfı'nın bir konferansına katılacak. 
     Borrell, 5 Aralık'ta Diyarbakır'a geçerek yerel yöneticilerle görüşecek. 
     
</TEXT>
</DOC>
