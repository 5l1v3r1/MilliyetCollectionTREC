<DOC>
<DOCNO> 297194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sondun23.html </URL>
<DATE> 2004/12/13/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
AB Dışişleri Bakanları Türkiye'yi görüşüyor 
</HEADLINE>
<TEXT>

     Üye ülkelerin dışişleri bakanlarından oluşan AB Genel İşler Konseyi, Brüksel'deki aylık olağan toplantısında Türkiye'nin durumunu görüşüyor. 
     AB Dönem Başkanı Hollanda'nın Dışişleri Bakanı Bernard Bot, toplantı öncesinde yaptığı değerlendirmede, 17 Aralık zirvesinde bir araya gelecek AB devlet ve hükümet başkanlarının Türkiye ile tam üyelik müzakerelerini başlatmak konusunda bir uzlaşmaya varacaklarını düşündüğünü söyledi. 
     Müzakerelerin başlangıç tarihi konusunda üye ülkelerin nabzını yoklamaya devam ettiğini belirten Bot, bugünkü toplantıda görüşlerin ortaya konulmasını beklediğini anlattı. 
     Kıbrıs Rum yönetimi Dışişleri Bakanı Yorgo Yakovu, Brüksel'de yaptığı açıklamada, Türkiye ile tam üyelik müzakerelerinin başlatılmasına karşı veto kullanmayı düşünmediklerini açıkladı. 
     Yakovu, Kıbrıs Rum kesiminde insanların daha ziyade vetodan yana olduklarını, ancak ''şimdilik'' bu seçeneği düşünmediklerini söyledi. Yakovu, ''AB zirvesinin sonuç bildirgesinde, Türkiye'nin Kıbrıs'a karşı yükümlülüklerinin yansıtılacağını umut ettiklerini'' de ifade etti. 
     Almanya Dışişleri Bakanı Joschka Fischer, toplantı öncesinde yaptığı açıklamada, ''Türkiye'nin kaydettiği ilerlemeler dikkate alınınca, müzakereleri başlatmak bizim menfaatimiz icabıdır'' dedi. 
     Zirvede, Türkiye'nin AB üyeliğinin değil, 10-15 yıl sürecek müzakerelerin başlangıç tarihinin kararlaştırılacağını hatırlatan Fischer, ''Bize göre hedef tam üyeliktir. Bu hedefi saptıracak her sulandırma, Türkiye'deki başarılı reform sürecinin kesilmesine yol açar'' diye konuştu. 
     
</TEXT>
</DOC>
