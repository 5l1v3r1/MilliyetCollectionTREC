<DOC>
<DOCNO> 294620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/ekonomi/eko06.html </URL>
<DATE> 2004/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve parite 1.3452'yi gördü... 
</HEADLINE>
<TEXT>


ABD tarım dışı istihdam rakamlarının beklentilerin altında gelmesi ile euro - dolar paritesi 1.3452'yle rekor kırdı. İçeride de dolar 1 milyon 400 bin sınırına geriledi 


AB taslağının yarattığı endişe ile hafta başında 1 milyon 441 bin lira seviyesini test eden dolar kuru, yabancı işlemleriyle bankalararası piyasada 1 milyon 400 bin liraya yaklaştı. Önceki gün 1 milyon 420 bin liradan kapanan dolar kuru, 15 bin liralık düşüşle 1 milyon 405 bin liraya kadar geriledi. Dolar serbest piyasada da 7 bin liralık düşüşle 1 milyon 415 bin liraya indi. 
Kurdaki hızlı gerilemede parite etkisinin yanı sıra yabancıların satışları da etkili oldu. ABD'de açıklanan tarım dışı istihdam rakamlarının beklentilerin altında gelmesi euro - dolar paritesinde euro lehine dalgalanma yarattı. Gün içinde 1.3378'i gören euro - dolar paritesi daha sonra 1.3452 seviyesine kadar çıkarak rekor kırdı. 

Bonoya alım geldi 
Kasımda enflasyonun beklentilerin altında kalmasının etkisiyle bono piyasasında ise alım geldi. Yabancıların alımıyla sabah saatlerinde yüzde 23.50 seviyelerinden işlem gören gösterge bononun faizi yüzde 22.87 seviyesine geriledi. 


</TEXT>
</DOC>
