<DOC>
<DOCNO> 298678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/yazar/civaoglu.html </URL>
<DATE> 2004/12/18/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Aslanın midesinden 
</HEADLINE>
<TEXT>


AB'den müzakere tarihi "aslanın ağzından, hatta ağzından da değil midesinden çıkarılıp alındı..." 
Gerçekten zordu. 
Bunun kanıtını en iyi, Fransız Liberation gazetesindeki tam sayfa yayımlanan manşet veriyor 
"AVRUPA DEVRİMİ" La revolution Française. 
Türkiye'ye tam üyelik hedefiyle müzakere tarihi verilmesi Hıristiyan Avrupa'da bir zihniyet ihtilalidir. 
Türkiye, 200 yıldır Avrupalılaşmak yolunda olduğu için 17 Aralık bir "zihniyet devrimi" değil... Bir "başarı" diye algılanabilir. 
Ama Avrupa, Türkiye'yi de ilk kez artık "öteki" değil, kendi ailesinden biri olarak içine almakta. 
Kalıplar, önyargılar, hatta atasözleri parçalanma sürecinde. 

Tarihe tanıklık 
Gazeteci için "Tarih tanıklarıdır. Tarihin müsveddesini gazeteci yazar" denir. 
Türkiye'nin AB serüveninde 3 kavşağın da tanığı oldum. 
1963 Ankara Anlaşması, dönemin Başbakanı İsmet İnönü tarafından imzalandığında, hukuk birinci sınıf öğrencisi ve stajyer muhabir olarak oradaydım. 
Özal'ın öngörüsüyle AB'ye tam üyelik başvurusu için Ali Bozer'in Brüksel başvurusunda da... 
Ve 3. aşama... Tam üyelik için müzakere tarihinin alındığı 17 Aralık'ta Brüksel'deyim. 
"Tarihin müsveddesini" yazmak iddiası değil ama bu "tanıklık" güzel. 
Fakat bu sonuçtaki "güzelliğe" karşın, hayli zorlu "sancılara" da tanık olduk son 24 saatte... 

Geç açılan paraşüt 
Dün Türkiye'nin AB üyeliği, yere çakılmaya birkaç metre kala açılan paraşüt gibi bir uzlaşmayla kurtuldu. 
Erdoğan, sonucu açıklarken böyle bir psikoloji yansıtıyordu. 
BBC, dün Kıbrıs krizinin en yoğun saatlerinde şöyle bir yorum yapmıştı 
"Sadece 19. paragrafın birkaç satırına takılmak yerine, Ankara, büyük resmi görebilmelidir..." 
Türkiye ise, hadiseyi böyle görenlere, "çirkin bir lekenin, büyük resmin değerini nasıl yok edeceğini" anlatmaya çalışıyordu. 
İşte dün "en uzun gece"den sonra "en gergin saatlerin" kısa anlatımı... 
Her an kopma riskini taşıyan yüksek gerilim hattı gibi saatler yaşandı. 

Ada krizi 
Evet... Türkiye dış politikasının 1974'ten bu yana "otomatik pilotu" gibi olan Kıbrıs, gene bir patlama yaptı. 
Türkiye ve AB, 17 Aralık için kamuoylarına bu denli angaje olmasalardı, görüşmeler kopabilirdi. 
Ama... 
Artık dönüşü olmayan bir noktaya gelinmişti. 
"Kopma" iki taraf için de skandal olurdu. 
Türkiye, uzun vadeli politikalarını AB'ye endekslemişti... AB'nin de, ABD ve Hindistan Çin gibi büyüklükler karşısında dengeyi Türkiye ile kurabilmek hedefinden tutunuz, Türkiye üzerinden İslam coğrafyasını kazanarak, kökten dinci terörü göğüslemeye kadar uzanan vizyonu, 17 Aralık'la örtüşmüştü. 
Kıbrıs'ın bu tarihi buluşmayı engellemesi vahim bir yanlışlık olurdu. 
Kıbrıs Rum Kesimi de daha fazla direnemezdi... Gerilemeliydi. 
Türkiye, AB sürecinden koparsa, Kuzey'le bütünleşmek artık hayallerde kalırdı. 
Tarih, kartlarını dağıtırken, kimseye "artı" şans tanımamıştı. 
Bütün tarafların kazanması için karılmış ve dağıtılmış kartları sağduyuyla oynamak kaçınılmazdı. 
Başbakan Erdoğan da zaten dün akşam basın toplantısında uçmuyordu. 
Bir soruya, "herkesin kazandığı bir sonuç" diyordu. 
Türkiye, "zorlu" bir oyunda kaybetmedi. 
"AB'nin eşiğinden adım attı... Bundan sonraki yol daha da çetin... 
Fakat yörüngeye oturdu..." 
Hayırlı olsun. 
Bazı duyarlı konular da bir başka yazıda... 
Güzel güne limon sıkmayayım. 



</TEXT>
</DOC>
