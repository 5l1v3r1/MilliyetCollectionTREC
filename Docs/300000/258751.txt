<DOC>
<DOCNO> 258751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/soneko16.html </URL>
<DATE> 2004/07/28/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Ekonomiyi 4 il döndürüyor... 
</HEADLINE>
<TEXT>

     Ekonomik faaliyetlerinin hacmine bağlı olarak gelir ve kurumlar vergisinin daha yüksek gelir düzeyindeki kalabalık nüfusuyla da KDV, ÖTV gibi dolaylı vergilerin büyük bölümünün elde edildiği dört büyük ilin toplam vergi pastasındaki payı, yılın ilk yarısında yüzde 81.9 düzeyinde gerçekleşti. Vergi pastasında 77 ilin payı ise yüzde 18.1'de kaldı. 
     Maliye Bakanlığı'nın verilerine göre, anılan dönemde vergi pastasının yarıya yakınını tek başına İstanbul gerçekleştirdi. Maliye Bakanlığı'nın verilerine göre ocak- haziran döneminde 39 katrilyon 839 trilyon lira olan toplam vergi tahsilatının yüzde 43.1 oranındaki 17 katrilyon 177 trilyon liralık bölümü, bu ildeki mükellef ve tüketcilerden sağlandı. Altı ayda 6 katrilyon 773 trilyon lira vergi toplanan Kocaeli, vergi pastasının yüzde 17'sini gerçekleştirdi. Ankara 5 katrilyon 156 trilyonla toplam vergi gelirinin yüzde 12.9'unu, İzmir de 3 katrilyon 529 trilyonla yüzde 8.9'unu yarattı. Altı ayda toplam 32 katrilyon 635 trilyon lira vergi toplanan bu dört ilin pastadaki toplam payı yüzde 81.9'a ulaştı. 
     Diğer 77 ilden toplanan toplam vergi ise 7 katrilyon 204 trilyon lira oldu. Söz konusu 77 ilin toplam vergi 
     gelirine katkısı yüzde 18.1 düzeyinde kaldı. Bunlar içinde en fazla vergi ödeyen iller 1 katrilyon 42 trilyonla Bursa, 522 trilyonla İçel, 387 trilyonla Antalya, 365 trilyonla Tekirdağ, 303 trilyonla Adana oldu. Bu arada Bayburt'un 4 trilyon, Ardahan, Kilis, Tunceli ve Gümüşhane'nin 6'şar trilyon, Hakkari ve Iğdır'ın 7'şer trilyon lirayla en az vergi geliri elde edilen iller olduğu belirlendi. Vergi gelirinin yüzde 0.3 oranındaki 115 trilyon liralık bir bölümü ise merkezden toplandı. 
     
     TAHSİLAT ORANINDA KOCAELİ BİRİNCİ 
     İlk yarıda toplanan verginin aynı dönemde tahakkuk eden tutara oranında ise Kocaeli yüzde 91.6 ile brinci sırada yer aldı. Tahsilatın tahakkuka oranında Kocaeli'yi yüzde 84'le Kırıkkale, yüzde 81.9'la Aksaray, yüzde 80.7 ile İstanbul, yüzde 80.5'le Ankara izledi. Söz konusu oran İzmir ve İçel'de yüzde 79.5, Tunceli'de yüzde 78.4, Tekirdağ'da yüzde 77.3, Niğde'de yüzde 76.5, Rize'de yüzde 74.4, Bursa'da 
     yüzde 72.6, Diyarbakır'da yüzde 72.5, Zonguldak'ta yüzde 72.1, Van'da yüzde 71.9, Edirne'de yüzde 71.4, Hatay'da yüzde 71.3, Kütahya'da yüzde 70.9, Siirt'te yüzde 70.8, Isparta'da yüzde 70.4 düzeyinde gerçekleşti. Vergi tahsilatının tahakkuka oranı en düşük illerin başında ise yüzde 27.9'la Iğdır, yüzde 32.1'le Sakarya, yüzde 39'la Düzce, yüzde 42 ile Yozgat geldi. Bunların dışında 6 ilde daha tahsilat tahakkuk oranının yüzde 50'nin altında kaldığı dikkati çekti. Söz konusu oran 20 ilde yüzde 50-60, 31 ilde yüzde 60-70, 15 ilde yüzde 70-80 arasında, sadece 5 ilde yüzde 80'in üzerinde gerçekleşti. 
     
</TEXT>
</DOC>
