<DOC>
<DOCNO> 265529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sontur26.html </URL>
<DATE> 2004/08/22/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
TBB Başkanı Özok Yargıtay Başkanı hakkındaki iddialar yargısız infaz 
</HEADLINE>
<TEXT>

     Türkiye Barolar Birliği Başkanı Özdemir Özok, ''Yargıtay Başkanı hakkındaki suçlamalar kendi yanında çalışan insanların densiz girişimlerinden başka bir şey değildir'' dedi. 
     Türkiye Barolar Birliği'nce Abant'ta düzenlenen ''Çocuk Hakları'' toplantısına katılmak üzere Bolu'da bulunan Özdemir Özok, Boludağı Natura Tesisleri'nde bölge baro başkanları ile bir araya geldi. 
     Yargıtay Başkanı Eraslan Özkaya hakkındaki iddialara ilişkin gazetecilere açıklamalarda bulunan Özok, Özkaya hakkında ortaya atılan iddiaları ''yargısız infaz'' olarak nitelendirerek, ''Özkaya'nın mafya ile ilişki içerisinde olduğu suçlamaları kendisi ile birlikte çalışan insanların densiz girişimlerinden başka bir şey değildir'' dedi. 
     Son günlerde gazetelerde ''pehlivan tefrikaları gibi yer alan haberlerin yargısız infazdan başka bir şey olmadığını'' söyleyen Özok, ''Kurumlar yıpratılmaya çalışılıyor. Özkaya'nın mafya ile işbirliği içerisinde olduğunu düşünmek mümkün değil. Mafya, yargıdan uzak tutulmalı. Mafyanın adalet mekanizması içerisine sızması bile düşünülemez. Mafyanın yargıyla birlikte adlandırılması akla gelebilecek bir durum değildir'' diye konuştu. 
     Yargıtay Başkanı Eraslan Özkaya'nın 6 Eylül'de yapılacak olan adli yılın açılış konuşmasını yapması gerektiğini söyleyen Özok, şunları kaydetti 
     ''Bu konuşmayı sayın başkan mutlaka kendisi yapmalı, bu konuşma inanıyorum ki yargıyı rahatlatacaktır. Bugün Karabük, Bartın, Yalova, Sakarya, Kocaeli, Bolu, Düzce ve İstanbul baro başkanları ile gerçekleştirdiğimiz toplantıda, yeni adli yılda yapılması gereken konular ele alınacak. Abant'taki toplantıda ise çocuk hakları ve takip edilmesi gereken gelişmeler konuşulacak.'' 
     
</TEXT>
</DOC>
