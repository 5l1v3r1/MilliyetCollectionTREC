<DOC>
<DOCNO> 296315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sontur09.html </URL>
<DATE> 2004/12/09/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Töre cinayetinden kaçan Ayşe Gökalp'in kardeşi Biz Ayşe'yi sildik 
</HEADLINE>
<TEXT>

     
     Turaç TOP- Taylan YILDIRIM İZMİR, DHA 
     

ANTALYA'da töre cinayetine kurban gitmekten korktuğu için "Evden kaçınca babam ve kardeşim öldürmek için peşime düştü'' diyerek savcılığa başvuran Ayşe Gökalp'in, İzmir'in Menemen İlçesi'nde oturan aile fertleri tepki gösterdi. Genç kadının babası Sinan Altundal, "Kesinlikle öldürmek gibi bir düşüncem yok. Evlatlıktan reddetmedim ama ederim. Gelsin kocasıyla barışsın, ben karışmam'' dedi. Ayşe'nin terkettiği eşi Abdullah Gökalp de "Kapım açık kendisini hala seviyorum'' derken, lisede okuyan kardeşi Resul Altundal da, "Onunla ilgili tüm defterleri kapattık. Biz Ayşe'yi sildik'' diye konuştu. 
     Töre cinayetine kurban gideceğini söyleyince bir anda Türkiye'nin gündemine oturan Ayşe Gökalp'in İzmir Mememen'de oturan ailesi ve eşine DHA muhabirleri ulaştı. Gökalp'in babası 44 yaşındaki Sinan Altundal, bazı kişilerin kızının aklını çeldiğini öne sürdü. 
     
     "KIZIM YÜZÜNDEN DAMADIMI DÖVDÜM'' 
     Daha önce fırıncılık yapan ve şu anda işsiz olan 7 çocuk babası Altundal, töre cinayeti peşinde olmadıklarını söyledi. Kızının lüks bir hayat istediğini ileri süren Sinan Altundal, şunları söyledi 
     "Ayşe, 13 yaşındayken kocasıyla evlenmek için evden kaçtı. Daha sonra baktık olmuyor. Evlenmek istediğini söyleyince yaşını büyüttük, imza vererek resmi nikah yaptırdık. Nikahtan sonra Manisa'ya taşındılar. Aradan biraz zaman geçti, ilk çocuğu olduktan sonra Beni dövüyorlar' diyerek eve geldi. Kızımın söylediklerine bakarak damadımı bile dövdük. Ondan sonra da damadımızı da yanımıza alıp birlikte oturduk. Ama kızımın istediği lüks bir yaşamdı. Onun için üç kez evden kaçtı. Her seferinde birkaç gün kayboluyor sonra buluyorduk. Bu dördüncü kaçışı. Yurt dışına gitmeyi aklına koymuştu. O evden kaçınca utancımızdan İstanbul'a taşındık. İş bulamayınca birsüre önce geri döndük. Kendisi biz İstanbul'dayken burada bir çocuğa takılmış. Bizim Memenen'e döndüğümüzü duyunca ortadan kaybolmuş. Aslında burada öldürmek gibi birşey kesinlikle sözkonusu yok. Evlatlıktan reddetmedim ama ederim. Ama gelir kocasıyla barışır, anlaşır ben ona da karışmam. Ben kocasına Beni karıştırmayın ne yaparsanız yapın' dedim. Benim derdim kızımla değil. Kızımın kafasına lüks yaşamı, Avrupayı sokanı arıyorum.'' 
     
     "GELSİN, HALA SEVİYORUM'' 
     Menemen'de kahvecilik yapan Ayşe Gökalp'in eşi 31 yaşındaki Abdullah Gökalp de eşini dövdüğü iddialarını kabul etmedi. Abdullah Gökalp, "Benim çocuklarım var. Eşimi de halen seviyorum. Kendisi geldiği zaman tekrar birlikte yaşamayı kabul ediyorum'' dedi. 
     Eşini kesinlikle dövmediğini, ara sıar tartıştıklarını söyleyen Abdullah Gökalp, "Ayşe 1.5 yıl ortadan kaybolunca içimden kötü şeyler geçti. Hatta televizyon programlarını çıkıp kendisini arayacaktım. Gazetelerde fotoğrafını görünce içim rahatladı. Çocuklarımın hayatından endişe ediyordum. Sağ olduklarını gördüğüm için sevindim. Kapım açık gelsin. Onu hala seviyorum'' dedi. 
     
     "BOYNUMUZU BÜKÜK BIRAKTI'' 
     Ayşe Gökalp'in, babasıyla birlikte kendisini öldüreceğinden korktuğunu söylediği Menemen Endüstri Meslek Lisesi ikinci sınıfında okuyan kardeşi Resül Altundal da ablasının yalan söylediğini öne sürdü. Daha önce İzmir Narlıdere'de oturduklarını, ablası ve eniştesinin burada tanışıp birbirlerini severek evlendiğini söyleyen Resül Altundal, "Biz daha sonra Menemen'e taşındık. İki çocukları oldu. Aralarında bizim gördüğümüz bir problem yoktu. Ancak duyduğumuza göre kocasına ev hanımlığı yapmıyormuş. Bu da dayağı beraberinde getiriyormuş'' dedi. 
     Ablası Ayşe'nin evden kaçtığını bildiklerini ancak kaçış nedenini bilmediklerini söyleyen Resul Altundal, "Biz aile olarak ablam Ayşe ile ilgili tüm defterleri kapattık. Biz Ayşe'yi sildik. Bizim onu öldürmek gibi bir amacımız ve planımız yok. Kendisi yalan söylüyor. Onu biz artık kabul etmiyoruz. Ama bizim boynumuzu bükük bıraktı'' diye konuştu. 
     
     CANLI YAYINDA BULUŞTULAR 
     Antalya'da savcılığa başvurup, "Evden kaçınca babam ve kardeşim öldürmek için peşime düştü'' diyen Ayşe Gökalp, kendisini töreye kurban etmek istediğini öne sürdüğü babası Sinan Altundal ile televizyonda canlı telefon bağlantısında buluştu. Dün akşam Kanal D Ana Haber Bülteni'nde babası ile yüzleşen iki çocuk annesi Ayşe Gökalp, ailesinin kendisini affetmesini dileyip, "Sen beni zorla evlendirdin. Ne olur baba beni affet. Benim cahilliğime ver. Ben kötü birşey yapmadım. Ailemin gururunu ve namusunu etkileyecek birşey yapmadım. Sadece iyi bir iş bulup çocuklarıma bakmak istiyorum'' dedi. 
     Telefon bağlantısında kızını öldürmek gibi amacı olmadığını tekrarlayan baba Sinan Altundal ise, "Seni affediyorum. Ben senin için herşeyi yaptım. Senin için çalışıp çocuklarına baktım. O da yetmedi gerektiğinde kocanı bile dövdüm. Ben kötü bir baba değilim. Tek isteğim, hiçbirşey olmamış gibi evine dönüp eşinle istediğin hayatı yaşaman. Benim seni öldürmek gibi bir amacım asla olmadı. Seni zorla evlendirmedim. Bu kişiye kaçan sendin'' dedi. 
     Ayşe Gökalp, babasının ısrarlarına rağmen geri dönmeyeceğini, eşinden boşanmak istediğini söyledi. 
     
</TEXT>
</DOC>
