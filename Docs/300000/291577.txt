<DOC>
<DOCNO> 291577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonyas14.html </URL>
<DATE> 2004/11/23/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
70'lik dede örgü örüyor... 
</HEADLINE>
<TEXT>

     Konya'nın Beyşehir İlçesi'nde yaklaşık 50 yıl önce çobanlık yaparken el örgüsünü öğrenen 70 yaşındaki Abdullah Aydın, eşiyle birlikte çorap, kazak ve şapka örüyor. 
     AA muhabirinin aldığı bilgiye göre, Yeni Mahalle Erenler Caddesi'nde yaşayan Abdullah Aydın 70 , yaklaşık 50 yıl önce çobanlık yaparken merak sardığı el örgüsünü yakınlarının yardımıyla kısa zamanda öğrendi. 
     Hayvanları otlatırken zaman geçirmek için kendisine çorap ören Aydın, aradan geçen sürede örgü örmeyi daha da geliştirdi. 
     Yaşı ilerleyince artık evinde eşiyle birlikte çorap, kazak ve şapka örmeye başladığını anlatan Aydın, ''Günümüzde kadınlar erkeklerin yaptığı her işe el attı. Ben de kadınların işini elinden alıyorum. Örgü, göründüğü kadar zor iş değil'' dedi. 
     Aydın, eşiyle birlikte örgü ördüğünü görenlerin şaşkınlıklarını gizleyemediğini vurgulayarak, ''Görenler bir tane de kendine istiyor. Komşularımıza ve yakınlarımıza belli ücret karşılığında yünden çorap, kazak ya da şapka örebiliyorum. Bundan çok büyük zevk alıyorum'' diye konuştu. 
     Aydın, bir çorabı, şapka ya da atkıyı 1 günde, kazağı ise 5 günde örüp bitirebildiğini belirterek, ''Emekli olup da zaman geçiremeyen erkeklere örgüyü tavsiye ediyorum'' dedi. 
     
</TEXT>
</DOC>
