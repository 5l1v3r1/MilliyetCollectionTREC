<DOC>
<DOCNO> 283274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/ekonomi/eko01.html </URL>
<DATE> 2004/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom borsada Fener'e fark atıyor 
</HEADLINE>
<TEXT>


Süper Lig'de Fenerbahçe önde giderken, borsada Galatasaray açık ara öne geçti. Galatasaray hisseleri bu yıl yüzde 132.3 prim yaparken, Fenerbahçe hisseleri ise yüzde 9.7 zarar ettirdi 

EKONOMİ SERVİSİ 

Şampiyonluğun iki favori takımından lig lideri Fenerbahçe, yeşil sahalardaki başarısını borsada gösteremiyor. Ligde en yakın takipçisi Galatasaray'ın 3 puan önünde bulunan Fenerbahçe, borsadaki getiride sarı kırmızılıların yanına bile yaklaşamıyor. Galatasaray hafta sonu Trabzonspor'u 1 - 0 yenerek ikinci sıraya otururken, Galatasaray hissedarı da dün yüzde 18.35 kazanç sağladı ve hisselerin fiyatı 93 bin 500 liraya yükseldi. Hisselerin değeri yılbaşından bu yana yüzde 132.29 arttı. Bu yıl 20 Şubat'ta halka açılan Fenerbahçe hisseleri ise dün itibariyle yüzde 9.7 zarar ettirdi. Galatasaray hisselerinin 20 Şubat'tan bu yana değer artışı ise yüzde 54.54 olarak gerçekleşti. 
Öte yandan, 2003 - 2004 futbol sezonunda Fenerbahçe hasılat, Galatasaray ise izleyici sayısında birinci oldu. Devlet Bakanı Mehmet Ali Şahin, CHP İstanbul Milletvekili Kemal Kılıçdaroğlu'nun konuyla ilgili soru önergesini yanıtladı. Şahin'in verdiği bilgilere göre, geçen sezonda, toplanan hasılat tutarlarında Fenerbahçe'nin rakiplerine yaklaşık 6 kat fark attığı belirlendi. 6.3 trilyon lira hasılatla ilk sırada yer alan Fenerbahçe'yi, 1.2 trilyonla Beşiktaş ve 1 trilyonla Galatasaray izledi. 

Hasılatta Fener, seyircide GS 
Ancak, seyirci sayılarına bakıldığında ise Galatasaray ilk sırada yer aldı. Geçen sezon Galatasaray'ın evinde oynadığı 17 maçı toplam 758 bin 301 seyirci izlerken, Fenerbahçe'nin maçlarına 423 bin 183, Beşiktaş'ın maçlarına da 191 bin 62 kişi geldi. 


</TEXT>
</DOC>
