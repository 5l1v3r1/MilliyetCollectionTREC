<DOC>
<DOCNO> 255961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sontur18.html </URL>
<DATE> 2004/07/16/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Tecavüz girişimi iddiasını cep telefonu kayıtları çözecek... 
</HEADLINE>
<TEXT>

     Eskişehir'de üniversite öğrencisine tecavüz girişiminde bulunduğu iddiasıyla yargılanan gencin suçsuz olup olmadığını, mağdurenin cep telefonu kayıtları ortaya çıkaracak. 
     Ağır Ceza Mahkemesi'nde görülen davanın duruşmasında tutuklu sanık Nurullah E. 24 ve mağdure G.A. 18 hazır bulundu. Mahkeme heyeti, savcının iddianameyi okumasının ardından Nurullah E'den savunma yapmasını istedi. 
     Nurullah E, olay gecesi işe gitmek için bisikletiyle saat 22.45'te evden ayrıldığını, ancak mağdure G.A'ya saldırarak tecavüz girişiminde bulunan kişinin kendisi olmadığını söyledi. 
     G.A. ise doğum yeri Aydın'a gitmek için Anadolu Üniversitesi Yunusemre Yerleşkesi önünde beklediği sırada, Nurullah E'nin önce yanına gelerek sözlü tacizde bulunduğunu belirterek, uyarılarına rağmen uzaklaşmayan sanığın daha sonra kendisine saldırdığını ve tecavüz girişiminde bulunduğunu öne sürdü. 
     Bir süre yerde boğuştuğu sanık Nurullah E'yi ısırıp kurtulduğu sırada cep telefonundan 155 Polis İmdat telefon hattını aradığını ve yardım istediğini ifade eden G.A, olay sırasında yoldan geçen polis aracını gören Nurullah E'nin korkarak bisikletiyle olay yerinden kaçtığını bildirdi. 
     Mahkeme heyeti olay gecesi G.A'nın cep telefonundan polisi ne zaman aradığının ve 155 Polis İmdat Hattı kayıtlarının tespit edilmesi için duruşmayı erteledi. 
     Geçen ay meydana gelen olayda, Nurullah E, üniversite öğrencisi G.A'ya tecavüz girişiminde bulunduğu iddiasıyla bisikletiyle kaçarken yakalanmıştı. 
     
</TEXT>
</DOC>
