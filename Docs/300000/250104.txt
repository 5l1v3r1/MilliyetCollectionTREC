<DOC>
<DOCNO> 250104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/guncel/axgun01.html </URL>
<DATE> 2004/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenden 2 soruya itiraz geldi 
</HEADLINE>
<TEXT>


ÖSS'de yanlış olduğunu iddia ettiği 2 sorunun iptali için dava açan öğretmen Apan, 'Kimyam bozuluyor' diyerek de 5 milyar liralık tazminat talebinde bulundu 

İSTANBUL Milliyet 

Antalya'da 38 yıllık coğrafya öğretmeni Elgin Apan, Öğrenci Seçme Sınavı'nda ÖSS 2 coğrafya sorusunda yanlışlık olduğunu savunarak, soruların iptali ve YÖK'ün 5 milyar liralık manevi tazminat cezasına çarptırılması talebiyle dava açtı. 
Apan'ın yanlış olduğunu iddia ettiği coğrafya bölümündeki "Baraj çevrelerinin ağaçlandırılmasının temel amacı aşağıdakilerden hangisidir " sorusu tartışmaya yol açtı. Apan, Antalya İdare Mahkemesi'nde açtığı davada 68. sorunun doğru şıkkında, haritada bulunmasına rağmen Çanakkale'nin yer almadığını belirtti. 
Apan, 76. soruda da "doğru" cevabı olarak kabul edilen "A" şıkkında, "Erozyonu yavaşlatarak barajın ömrünü uzatmak" ifadesinin yer aldığını, bunun yanlış olduğunu ifade etti. Apan, "Baraj çevresinin ağaçlandırılması ile 'A' seçeneği dışındaki tüm seçenekler gerçekleşir. Bir tek 'A' gerçekleşmez. Erozyonu yavaşlatıp barajın ekonomik ömrünü uzatmak için barajın su toplama havzasının ağaçlandırılması gerekir" dedi. 

'Sinir sistemim bozuluyor' 
Apan, soruları iptalinin yanı sıra "sinir sistemim ve vücut kimyam bozuluyor" diyerek YÖK hakkında 5 milyar liralık manevi tazminat talebinde de bulundu. 
Ankara Üniversitesi Dil Tarih Coğrafya Fakültesi Coğrafya Bölüm Başkanı Prof. Dr. Ali Özçağlar da, sorunun tartışmalı olduğunu ve 3 doğru cevabının bulunduğunu iddia etti. Bazı öğretmenler ise Apan'ın aksine soruda ve cevabında hiçbir sorun olmadığını söyledi. 

İşte tartışılan soru 
Baraj çevrelerinin ağaçlandırılmasının temel amacı aşağıdakilerden hangisidir 
A Erozyonu yavaşlatarak barajın ömrünü uzatmak 
B Yeni orman alanları kazanmak 
C Baraj çevresinde yaban hayatını zenginleştirmek 
D Baraj çevresine yerleşmeyi önlemek 
E Çevreyi güzelleştirmek 

Coğrafyacılar 'barajda' bölündü 

Uğur Dershanesi Coğrafya Bölüm Başkanı Gülay Hasdemir Soruda ve cevabında hiçbir sorun yok. Baraj çevresini ağaçlandırırsak o çevreden olacak erazyonu azaltır, barajın ömrünü uzatabiliriz. Bütün akarsuyun su toplama havzasının ağaçlandırılması daha geniş kapsamlı, daha büyük bir önlem. Fen Bilimleri Merkezi Dershanesi Coğrafya Bölüm Başkanı Zafer Erbağcı Erozyon nedeniyle barajların toprakla dolması sonucu o barajın kuruluş amacından çıkması söz konusu oluyor. Burada temel amaç sorulmuş. Erozyonu yavaşlatarak barajın ömrünü uzatmak. Çünkü orta ölçekli bir baraj en az 10 - 15 yıl kullanıldığına göre, pek ekonomikliği kalmamış oluyor. Bunu engelllemek için de çevresinde ağaçlandırma çalışmaları yapılması gerekiyor. Soruda ve cevaplarda bir hata yok.Prof. Dr. Ali Özçağlar Soru tartışmalı. Hem 'A' hem 'E' hem de 'D' şıkları doğru. Baraj çevresinin ağaçlandırılması, lokal olarak dolmasını önler ama dolmaz. Suyun getirdiği yan malzemeyle oluşuyor. Bazen dekorasyon amaçlı güzelleştirmek için çevreyi dinlenme yeri olarak ağaçlandırıyorlar. Diğeri de baraj çevresinde yerleşmeyi önlemek. Kirlenmeyi önlemek için baraj çevresinde yapılaşmaya müsaade yok. 

</TEXT>
</DOC>
