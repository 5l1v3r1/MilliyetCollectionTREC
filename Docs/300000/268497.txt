<DOC>
<DOCNO> 268497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonspo11.html </URL>
<DATE> 2004/09/02/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Demirören, Beşiktaş taraftarına umut verdi... 
</HEADLINE>
<TEXT>

     Beşiktaş Kulübü Başkanı Yıldırım Demirören, ''Sabredeceğiz, bekleyeceğiz, inanacağız ve hak ettiğimiz mutlulukları, coşkuları hep birlikte yaşayacağız'' dedi. 
     Yıldırım Demirören, Beşiktaş Kulübü'nün resmi yayın organı Beşiktaş Dergisi'nin eylül sayısında taraftarlara yönelik yazısında umut dolu mesajlar verdi. 
     Demirören, ''Beşiktaşımız'ın çok önemli özelliği 'emeğin' takımı olmasıdır. Bizler her başarımıza emek vererek ulaşmışızdır. Yine öyle olmasından kuşkunuz olmasın. Sabredeceğiz, bekleyeceğiz, inanacağız ve hak ettiğimiz mutlulukları, coşkuları hep birlikte yaşayacağız'' diye konuştu. 
     
     ''TARAFTAR DESTEĞİ BİZLER İÇİN EN ÖNEMLİ GÜÇ'' 
     Başkan Demirören, Beşiktaş'ı dünya kulübü yapmak için yola çıktıklarını, Beşiktaş için kaybedecekleri bir dakika bile olmadığını düşünerek, üç ay gibi kısa bir sürede önemli çalışmalar yaptıklarını vurgulayıp, şunları kaydetti 
     ''Bu yolda elbette ki sıkıntılarımız, zor günlerimiz olacaktır. Sizlerin bu zor günleri bizlerle paylaşıyor olmanız, desteğinizi her zaman hissediyor olmamız bizler için en önemli güç.'' 
     
     ''TAŞLARIN YERİNE OTURMASI BİRAZ ZAMAN ALACAK'' 
     Kulüp başkanı Yıldırım Demirören, şöyle devam etti 
     ''Türkiye'nin en iyi futbol takımını kurduk. Dünyanın en iyi teknik direktörlerinden birisi olan Vicente Del Bosque'yi takımımızın başına getirdik. Taşların yerine oturması biraz zaman alacaktır. Sizlerin desteği ile futbol takımımız hedeflediğimiz bütün başarılara ulaşacaktır. Bizim, takımımıza olan güvenimiz tamdır.'' 
     
     ''HEP BİRLİKTE KULÜBÜMÜZE, TAKIMIMIZA DESTEK VERİN'' 
     Yenilenen BJK İnönü Stadı ve Akatlar Spor Kompleksi'nin, Avrupalı rakipleriyle yarışacak düzeye gelmesine çok az bir süre kaldığını anlatan Demirören, şunları kaydetti 
     ''Evimizde oynayacağımız maçlarımızın bir şölen havasında geçmesi için çalışmalarımızı titizlikle yürütüyoruz. Beşiktaşlı olmanın, tribüne gelmenin keyfini çok daha yoğun olarak yaşayacaksınız. BJK İnönü Stadımız'daki maçlarımıza tüm taraftarlarımızın ailece katılmalarını istiyorum. Bayan taraftarlarımızı, çocuklarımızı da maçlarımızda görmeyi arzuluyorum. Gelin, hep birlikte kulübümüze, takımımıza destek verin.'' 
     
</TEXT>
</DOC>
