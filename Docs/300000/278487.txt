<DOC>
<DOCNO> 278487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sontur36.html </URL>
<DATE> 2004/10/08/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Yeraltında kurulan korku imparatorluğu Sedat Peker 
</HEADLINE>
<TEXT>

     İstanbul Emniyet Müdürlüğü, Sedat Peker ve adamlarının ''uzun yıllar kendilerine ya da başkalarına haksız çıkar sağlamak için örgütlendiğini'', ''gasp amaçlı adam kaçırma'', ''ölümle tehdit'', ''ihaleye fesat karıştırmak'' gibi 10 ayrı eyleme karıştığını bildirdi. 
     
     EYLEMLER 

     Ayhan Buran, yakalanan şahısların katıldıkları eylemleri de şöyle açıkladı 
     ''24 ve 25 Şubat 2004 tarihinde bir şahsın kaçırılarak alıkonulması ve gasp amaçlı darp edilmesi. 
     28 Nisan 2004 tarihinde bir kişiye silah teşhiri ve ölümle tehdit edilmesi. Bu yıl içerisinde Balıkesir Bengiler Köyü'nde faaliyet gösteren maden ocağının işletme ruhsatı sahibinin ölümle tehdit edilerek, işyerine el konulması. 
     Ümraniye'de faaliyet gösteren bir fabrikanın sahibinin 2003 yılı içerisinde ölümle tehdit edilerek, fabrika hisselerinin ele geçirilmesi. 
     Geçen yıl içerisinde yine bir işadamı ile Bulgar ortağı arasındaki ihtilafın çıkar karşılığı çözülmesi, zorla para talep edilmesi. 
     Sivas'ta 2003 yılında belediye tarafından açılan altyapı ihalesine fesat karıştırılmaya teşebbüs edilmesi. 
     Şanlıurfa'da silahlı çatışmaya karışan bir şahsa yardımcı olunarak, olayın içeriğinin değiştirilmesi ve şahsın isminin örtbas edilmesi suretiyle adli mercilerin yanıltılması. 
     İstanbul Büyükşehir Belediyesi'ne ait hayvanat bahçesinin geçen yılki ihalesine fesat karıştırılmaya teşebbüs edilmesi. 
     Şile'de, 28 Ağustos 2004 günü bir şahsın kaçırılarak darp edilmesi. 
     Kadıköy'de 7 Ağustos 2004 günü bir kişinin darp edilmesi.'' 
     
     ÖZEL KIRMIZI TELEFONLAR 

     Grubuyla birlikte gözaltına alınan Sedat Peker'in, aralarında 2 bürokratın da bulunduğu 20 kişiye sadece kendisi ile yapacakları görüşmelerde kullanılmak üzere cep telefonları gönderdiği ortaya çıktı. 
     Peker'in, polisin dinlemesinden kurtulmak amacıyla telefonları sahte kimliklerle aldırdığı belirlendi. Bu kişilerin, Peker kendilerini aradığı zaman kullandıkları bu telefonlarla Peker'i aramalarının da yasak olduğu öne sürüldü. Peker'in dinlemeden kurtulmak için bu yönteme başvurduğu kaydedildi. 
     
     ÖRGÜT BAZI İŞADAMLARINI TEHDİT ETMİŞ 

     Örgütün gerçekleştirdiği eylemlerse, bazı işadamlarının kaçırılıp, darp edilerek ölümle tehdit edilmesi, işyerlerine el konması ve ihaleye fesat karıştırma gibi suçlar bulunuyor. 
     operasyonlarda Peker’e ait üç video kaset ele geçirildi. Emniyetten bir yetkilinin anlatımına göre, polisleri şaşırtan üç kasette şunlar yer alıyor 
     
     1. KASETTE DAYAK 

     Ele geçirilen birinci kasette, yaptığı şikayetle operasyonun başlamasına neden olan ve ismi gizli tutulan mağdurun, öldüresiye dövülmesi yer aldı. Bir yetkili, dayak sırasında bazı avukatlarının da Peker’in yanında olduğunu söyledi. 
     Belli bir mekanda, belli bir açıya yerleştirilmiş gizli bir kameradan çekildiği belirlenen görüntülerde, Peker’in bir alacak konusuyla ilgili olarak evine getirdiği kişiyi önce adamlarına dövdürdüğü, ardından uzun süre kendisinin dövdüğü görülüyor. 
     Bu görüntülerdeki mağdurun daha sonra hastanede ölümle pençeleştiğini de aktaran bir emniyet yetkilisi, Sadece bu olaydan dolayı, en az beş yıl hapis cezası alabilir’ görüşünü dile getirdi. 
     
     2. KASETTE SADAKAT TESTİ 

     İkinci kasette ise ormanda avlanan Peker’in sadakat testi’ amacıyla, bir adamının kolunu çakmakla yaktığı, diğerinin kolunu ise av bıçağı ile kestikten sonra parmağıyla kanın tadına baktığı görülüyor. Bu sırada bazı kişiler de, Babaya dokunan eller kırılır’ diye slogan atıyor. 
     
     3. KASETTE GÖKHAN ÖZEN 

     Bu kasette, Sedat Peker’in kendisi için çektirdiği bir tür klip yer alıyor. Kasette, menejerinin kız kardeşine laf attığı gerekçesiyle bir kuaförü dövdürdüğü ve tehdit ettiği için halen cezaevinde olan ünlü popçu Gökhan Özen’in seslendirdiği Mangal Yürekli Adam’ şarkısına eşlik eden Peker’in, zaman zaman da oynadığı görülüyor. Kaset, Peker’in trilyonluk malikanesinde çekildi. 
     Emniyet yetkilileri Peker’in adamlarına çektirdiği bu kasette, ellerinde değil ruhsat ile, güvenlik kuvvetleri haricindekilerin bulundurmalarının bile yasak olduğu’ bazı silahların bulunduğunu vurguladılar. 
     
     6 YARGI MENSUBU MERCEK ALTINDA 

     İddialar arasında Peker’in yargı mensuplarıyla olan ilişkileri de var. Peker’in, biri savcı 6 yargı mensubunu Ankara’da bir arkadaşının restoranında zaman zaman ağırladığı ve bu yargı mensuplarının yürüyen davalara müdahale etmesinin istendiği iddiaları üzerine Hakimler ve Savcılar Yüksek Kurulu inceleme başlattı. 
     Soruşturmaya bazı üst düzey askerlerin de dahil olduğu iddiası 
     Sedat Peker'e yönelik soruşturmaya, bazı üst düzey asker ve polislerin de dahil olduğu iddia ediliyor. 
     Peker'le bağlantısı tespit edilen İstanbul Emniyet Müdürlüğü'nde görevli iki başkomiser ve başka illerde görevli bazı emniyet müdürleriyle ilgili olarak soruşturma başlatılması için harekete geçildi. 
     
     VEKİL VE BAŞKAN ADLARI DA ORTAYA ÇIKTI 

     Sedat Peker ve adamlarına yönelik operasyonda yapılan takibe ünlü işadamlarının yanısıra milletvekilleri, belediye başkanları ve bürokratlar da takıldı. Peker’in evinde bazı belediye başkanlarıyla her gün denilebilecek kadar sık, eski ve yeni bazı milletvekili ve bürokratlarla da aylık olarak görüştüğü anlaşıldı. Peker’in Karadeniz kökenli bazı ünlü isimlerle de biraraya geldiği öğrenildi. 
     
     EKEN'E 'PARA YARDIMI' İDDİASI 

     Sedat Peker'in Susurluk Davası'ndan hüküm giyen emekli yarbay Korkut Eken'e cezaevindeyken 2 milyon dolar para yardımı yaptığı iddia edildi. Peker'in dinlenen telefon görüşmelerinden birinde, "Korkut Ağabey'e dünyanın parasını verdim. Cezaevi müdürüne talimat verdik. Sürekli ilgilendiler. Daha ne yapalım" dediği iddia edildi. 
     
     FUTBOL DÜNYASINDA DA İSMİ VAR 

     Peker'in futbolcu menajeri Olgun Aydın vasıtasıyla da futbol dünyasına müdahalelerde bulunduğu iddia edildi. Olgun Aydın'ın bir dönem Fenerbahçe Şükrü Saraçoğlu Stadı'nın reklam panolarını kiralama işini aldığı da öne sürüldü. Ayrıca futbolcu transferlerinde Peker'in talimatına göre hareket ettiği iddia edildi. 
     ELE GEÇEN SİLAH VE MALZEMELER 
     Organize Suçlar Şube Müdürü Buran, yakalanan kişilerin üzerlerinde, ev ve işyerlerinde yaptıkları aramalarda ise 2 adet ruhsatsız tabanca, 15 adet ruhsatlı tabanca, 1 adet ruhsatsız av tüfeği, 4 adet ruhsatlı av tüfeği, bu silahlara ait çok sayıda şarjör ve mermiler, 1 adet hafif çelik yelek, 978 adet CD ve kaset, 6 adet bilgisayar, 38 adet cep telefonu, 3 adet telsiz, 2 adet oto sireni, örgütsel amaçlı kullanılan çok sayıda otomobil, çok miktarda döviz ve ziynet eşyası, 2 kişinin bizzat örgüt lideri tarafından darp edilmiş halde sorgulandığını gösteren CD görüntüleri, aynı görüntülerin daha geniş yer aldığı video kaset, 1 adet GSM frekans engelleyici, 1 adet içerisinde ses ve görüntü düzeneği bulunan ve yakın mesafedeki başka alıcılara aktarma amacıyla frekans sistemi donatılı özel olarak dizayn edilmiş evrak çantası, 1 adet kalem şeklinde mikrofon, 2adet kılıç, 1 adet kama ele geçirildiğini bildirdi. 
     
     EMNİYET SÖZCÜSÜ NE BEN SÖYLEYEBİLİRİM .. 

     Emniyet Genel Müdür Yardımcısı ve Emniyet Genel Müdürlüğü Sözcüsü Ramazan Er, Türkiye Cumhuriyeti'nde hiçbir kamu görevlisinin suç işleme imtiyazı bulunmadığını, suça karışanlara da müsamaha edilmediğini söyledi. 
     Ramazan Er, Sedat Peker'in ve suç örgütünün yakalanmasıyla ilgili bir soruya, İstanbul Emniyet Müdürlüğü'nün aldığı bir duyum çerçevesinde çıkar amaçlı suç örgütü oluşturmak fiilini düzenleyen 4422 sayılı yasa kapsamında bir operasyon gerçekleştirildiğini kaydetti. 
     Operasyon kapsamında 6'sı ruhsatlı, 5'i ruhsatsız olmak üzere 11 silah ile birlikte belge ve bulguların ele geçirildiğini vurgulayan Er, elde edilen malzemenin ekspertiz raporlarının tamamlanmasının ardından adli makamlara gönderileceğini kaydetti. 
     Er, Peker ve adamlarının bugün ya da yarın mahkemeye sevkedilileceğini söyledi. 
     Er, bir başka soru üzerine Türkiye Cumhuriyeti'nde hiçbir kamu görevlisinin suç işleme imtiyazının bulunmadığını ifade ederek, ''Eğer suç işleyen kamu görevlisi olursa müsamaha görmeden hakkında adli ve idari soruşturma yapılır'' dedi. 
     Sedat Peker operasyonu sırasında hangi kamu kuruluşlarından görevlilerinin adının çıktığının sorulması üzerine de Er, ''Hazırlık soruşturması sürüyor. 4422 sayılı yasaya göre ne ben konuşabilirim ne siz yazabilirsiz. Aksi takdirde suç işlenmiş olur'' dedi. 

     
</TEXT>
</DOC>
