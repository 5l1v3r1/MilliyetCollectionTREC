<DOC>
<DOCNO> 264195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur42.html </URL>
<DATE> 2004/08/17/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Sakarya'da fırtına nedeniyle cami minaresi yıkıldı 
</HEADLINE>
<TEXT>

     Şiddetli yağış ve fırtına, yurtta hasara neden oldu. 
     AA muhabirinin aldığı bilgiye göre, Sakarya'nın Hendek İlçesi'nde, Yenimesken Camii'nin minaresi, fırtına nedeniyle yıkıldı. Olayda ölen ya da yaralanan olmadı. 
     İlçede, zemin katlardaki bazı ev ve işyerlerini su bastığı, fırtınanın Adapazarı'nda ağaçları devirdiği, enerji hatlarındaki arıza nedeniyle ilçe merkezinde elektrik kesintisi yaşandığı bildirildi. 
     Melen Çayı ile Çamdağı Deresi'nin taşması sonucu su baskınına uğrayan Ortaköy Beldesi'ndeki sel sularının çekildiği belirtildi. 
     Kriz Merkezi'nden yapılan açıklamada, Köy Hizmetleri İl Müdürlüğü ve DSİ 32. Bölge Müdürlüğü'ne bağlı ekiplerin taşan derelerin yatağında çalışma yaptığı kaydedildi. 
     Önceki gün şiddetli yağış sırasında su baskınına uğrayan Sakarya Devlet Hastanesi'ndeki temizleme çalışmalarının tamamlandığı ve polikliniklerin açıldığı bildirildi. 
     
     ÇİLİMLİ'DE DOLU, TÜTÜN TARLALARINA ZARAR VERDİ 
     Düzce'nin Çilimli İlçesi'nde dün etkili olan dolunun, tarım ürünlerine zarar verdiği bildirildi. 
     AA muhabirinin edindiği bilgiye göre, dün akşam saatlerinde etkili olan dolu, yaklaşık 10 bin metrekarelik ekili tütün arazisinin zarar görmesine neden oldu. 
     Bazı evlerin camlarının kıran dolunun, Doğu Anadolu'dan fındık toplamak için gelen işçilerin kaldıkları çadırlara da hasar verdiği öğrenildi. 
     Meydana gelen zararlar için, Hasar Tespit Komisyonu oluşturulacağı bildirildi. 
     
     DÜZCE'DE YAĞIŞLAR, FINDIK ÜRETİCİSİNİ OLUMSUZ ETKİLEDİ 
     Yağışlar, Batı Karadeniz bölgesinde fındık üreticisini olumsuz etkiledi. 
     AA muhabirinin görüştüğü bahçe sahipleri, yağışlar nedeniyle fındıkların dallarından döküldüğünü belirttiler. 
     Hava koşulları nedeniyle bir haftadır toplayamadıkları fındıklarını yerden toplamak zorunda kalacaklarını bildiren üreticiler, ''Fındık toplama sezonu, hava şartları nedeniyle bir hafta ileriye attı'' dediler. 
     
</TEXT>
</DOC>
