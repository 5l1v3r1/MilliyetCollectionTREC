<DOC>
<DOCNO> 255747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sonyas04.html </URL>
<DATE> 2004/07/15/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Doğal afetler geçen yıl 70 bin can aldı 
</HEADLINE>
<TEXT>

     Birleşmiş Milletler BM tarafından yayınlanan bir rapora göre, geçen yıl dünyada meydana gelen 700 civarındaki doğal afet yüzünden 70 binden fazla insan hayatını kaybetti. 
     BM çatısı altında faaliyet gösteren Afetleri Azaltmak İçin Uluslararası Strateji Ajansı UN ISDR tarafından hazırlanan ''Riskle Yaşamak Afet Azaltma Girişimlerine Küresel Bakış'' isimli raporda, geçen yıl meydana gelen deprem, sel ve fırtına gibi doğal felaketlerin sebep olduğu maddi kayıpların ise 65 milyar doları bulduğu kaydedildi. 
     70 bin insanın ölümüne sebep olan felaketlerden çeşitli şekillerde etkilenen insan sayısının en az 600 milyonu bulduğu belirtilen raporda, bu sayının savaşlardan etkilenen insan sayısından en az 7 kat fazla olduğuna dikkat çekildi. 
     Afetlere maruz kalan toplumların bu afetlerin sebep olduğu zararları hafifletmek için nasıl davranmaları ve neler yapmaları gerektiği konusunda 100 değişik örnek ve yöntemin ele alındığı raporla ilgili basın toplantısı yapan, BM Genel Sekreteri Kofi Annan'ın insani yardımlardan sorumlu yardımcısı Jan Egeland, insanlığın dünyaya olumsuz etkisi yüzünden sayıları her geçen gün artan doğal afetlerin çok daha yıkıcı hale geldiğini ifade etti. 
     Egeland, Japonya'nın Kobe şehrinde meydana gelen depremin 10. yıldönümü olan Ocak ayında Kobe'de afetlerin etkilerinin azaltılması konusunda bir konferans düzenleneceğini ve konunun daha geniş bir çerçevede tartışılacağını da söyledi. 
     
</TEXT>
</DOC>
