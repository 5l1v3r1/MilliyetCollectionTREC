<DOC>
<DOCNO> 251187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/siyaset/axsiy02.html </URL>
<DATE> 2004/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerle randevu yok 
</HEADLINE>
<TEXT>


ABD ile TSK arasında 'tezkere' ve 'çuval' krizi nedeniyle esen soğuk rüzg rlar, Bush'un ziyaretine de yansıdı. Bush'un temaslarına askeri yetkililer katılmayacak 

UTKU ÇAKIRÖZER BARKIN ŞIK Ankara 


ABD yönetiminin Irak operasyonu öncesi Ankara'ya yaptığı tüm resmi ziyaretlerde görüşmek için ısrar ettiği Genelkurmay Başkanlığı yetkilileri, Başkan George Bush'un ziyaret programında yer almayacak. Bush'un ABD'nin askeri talepleri ve PKK'nın tasfiyesi konularını görüşeceği Ankara'daki temaslarında hiçbir askeri yetkili bulunmayacak. Eski Başkan Bill Clinton'un 5 yıl önceki ziyaretinde Çankaya Köşkü'ndeki yemeğe dönemin Genelkurmay Başkanı Org. Hüseyin Kıvrıkoğlu da katılmıştı. 

Krize neden olmuştu 
Irak operasyonuna ilişkin 1 Mart tezkeresinin TBMM'de reddedilmesinin arından Wolfowitz'in "Türkiye'de askerler kendilerinden beklenen güçlü liderliği gösteremedi" açıklaması TSK'nın tepkisini çekti. Bu açıklamadan birkaç ay sonra Süleymaniye'deki Türk özel kuvvetlerine ABD askerlerinin baskın düzenleyerek başlarına çuval geçirmesi, iki ülke arasında krize neden oldu. Genelkurmay Başkanı Özkök, olayı "Maalesef Türk ve ABD Silahlı Kuvvetleri arasındaki en büyük güven bunalımı" diye değerlendirdi. 
Bush'un Cumhurbaşkanı Sezer ve Başbakan Erdoğan'la görüşmelerine Powell ve Güvenlik Danışmanı Condoleezza Rice'la Dışişleri yetkilileri katılacak. ABD Savunma Bakanlığı ve Genelkurmay Başkanlığı'nın üst düzey yetkilileri doğrudan İstanbul'a geçecek. 
ABD'nin küresel askeri gücünü yeniden yapılandırma çalışması kapsamında Türkiye'den İncirlik Üssü ile ilgili yeni taleplerde bulunduğu bir döneme denk gelen ziyarette, Washington'a soğuk bakan askerin görüşmeler için 'gönüllü olmadığı' öne sürüldü. 


</TEXT>
</DOC>
