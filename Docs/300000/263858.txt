<DOC>
<DOCNO> 263858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sonspo18.html </URL>
<DATE> 2004/08/16/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
İbrahim Toraman Özel maçta Belarus'u yeneceğimize inanıyorum 
</HEADLINE>
<TEXT>

     A Milli Futbol Takımı, Belarus ile çarşamba günü yapacağı hazırlık maçı için İstanbul'da toplanırken, milliler karşılaşmayı kazanacaklarına inandıklarını ifade ettiler. 
     Millilerden İbrahim Toraman, Belarus ile özel bir maç yapacaklarını ve takım olarak bu karşılaşmada iyi şeyler yapmak istediklerini ifade ederek, ''Eleme grubu maçları öncesinde oynayacağımız hazırlık karşılaşmaları çok önemli. İyi oynayıp, zorlu maçlarımıza kadar hazır olmak istiyoruz. Özel maçta Belarus'u yeneceğimize inanıyorum'' dedi. 
     Ender Turacı ise ikinci kez milli takıma çağrılmaktan dolayı mutlu olduğunu ifade ederek, ''Geçtiğimiz maçta sakatlığım nedeniyle oynayamamıştım. İnşallah bu kez forma giyerim'' diye konuşurken, Belarus maçı için ise şunları söyledi 
     ''Özel maç da olsa kolay bir karşılaşma yok. Bütün maçlar zor. Ama biz de iyi bir takımız, kazanmak için oynayacağız. Bunu başaracağımıza da inanıyorum.'' Hakan Ünsal da Belarus maçında galibiyet için sahaya çıkacaklarını vurgularken, teknik direktör Ersun Yanal'ın isteklerini maçta yansıtmaya çalışacaklarını kaydetti. 
     
     ÖNDER ''YEDEK KALMAM HOCANIN TAKDİRİ'' 
     Fenerbahçe'de hazırlık maçlarında ortaya koyduğu futbolla dikkat çeken, ama ligde ilk 11'de forma şansı bulamayan Önder Turacı, ''Yedek kalmam hocanın takdiri, saygı duyarım'' dedi. 
     Yedek kalmanın bütün futbolcuları üzeceğini vurgulayan Önder, ''Sahada olmakla yedek kalmak arasında büyük fark var. Ben çalışmamı en iyi şekilde sürdürüyorum. Sabredeceğim, nerede rekabet varsa başarı orada vardır. Bir gün ben de ilk 11'de forma giymek isterim'' diye konuştu. 
     Önder, Fenerbahçe formasını Samsunspor maçında ilk kez giyen Alex için de ''Çok teknik bir oyuncu. Takıma yararlı olacağına inanıyorum. Çok güzel paslar atıyor. Brezilya Milli Takımı kaptanı, kalitesi ortada'' diyerek takım arkadaşını övdü. 
     
     İBRAHİM ''DAHA İLK İKİ MAÇI OYNADIK'' 
     Beşiktaş'ın yıldız futbolcusu İbrahim Toraman, ligde oynadıkları 2 maçta da berabere kalmalarının fazla önemli olmadığını ima ederek, ''Daha ilk iki maçımızı oynadık, bir galibiyet seri yakalamamız lazım'' dedi. 
     Gençlerbirliği karşısında iyi bir futbol oynamadıklarını itiraf eden İbrahim, ancak takım olarak iyi mücadele ettiklerini kaydederek, ''10 kişi kaldık ve rakip beraberliği yakaladı. Daha sezon başındayız, dün galip de gelebilirdik, ama olmadı. Artık bir galibiyet serisi yakalamak istiyoruz'' şeklinde konuştu. 
     
</TEXT>
</DOC>
