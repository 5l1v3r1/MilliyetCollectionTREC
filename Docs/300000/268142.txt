<DOC>
<DOCNO> 268142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/soneko21.html </URL>
<DATE> 2004/09/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
ABD'nin 6 aylık ham petrol faturası 59 milyar dolar 
</HEADLINE>
<TEXT>

     ABD'nin ham petrol ithalatı için ödediği fatura hızla kabarıyor. Varil fiyatının 40 dolar düzeyini aşmadığı yılın ilk altı ayında bile, ABD ham petrol ithalatı için 59 milyar dolar ödedi. 
     ABD İstatistik Bürosu'nun verilerine göre, ABD bu yılın ilk altı ayında 1.9 milyar varil ham petrol ithal etti. Bu dönemde ham petrolün ortalama varil fiyatı 31.12 dolara geldi. ABD bu ithalat için toplam 59.2 milyar dolar ödedi. 
     ABD'nin bu yılın ocak-haziran dönemindeki ham petrol ithalatı miktar olarak geçen yılın aynı dönemine göre yüzde 7.6 artış gösterdi. Aynı dönemde ham petrolün ortalama varil 
     fiyatı yüzde 15.3 oranında artış gösterdi. Böylece, altı aylık ham petrol ithalatında değer olarak yüzde 23.2'lik artış gerçekleşti. ABD, geçen yılın ocak-haziran döneminde varili ortalama 27.18 dolardan 1 milyar 769 milyon varil ham petrol ithal etmiş, bunun için de 48.1 milyar dolar ödemişti. 
     
     YILLIK FATURA 120 MİLYAR DOLARI GEÇEBİLİR 
     ABD, yılın ikinci yarısında, ilk yarıya göre daha fazla ham petrol ithal ediyor. ABD, bu yılın ikinci yarısında geçen yılki kadar ham petrol ithal etse ve bunun için variline ilk yarıdaki kadar ödeme yapsa bile, yıllık ithalat 120 milyar dolara yaklaşacak. Ancak, ham petrol fiyatlarının 
     hazirandan itibaren hızla artışa geçtiği ve dönem dönem 40 doların üzerine çıktığı gözönüne alındığında, ABD'nin ham petrol ithalatı için bu yıl ödeyeceği faturanın 120 milyar doların oldukça üzerine çıkmasına kesin gözüyle bakılıyor. 
     
</TEXT>
</DOC>
