<DOC>
<DOCNO> 294335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/spor/spo04.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Anahtar teslimi 
</HEADLINE>
<TEXT>


Trabzonspor Başkanı Atay Aktuğ ısrarla takımın başına istediği Şenol Güneş'e, göreve gelmesi halinde, kulübün tüm birimlerini bağlayacak ve şube sorumluluğunu kaldıracak 


3 yıllık sözleşme 
TRABZONSPOR Başkanı Atay Aktuğ'un ikna etmeye çalıştığı Şenol Güneş'e geniş yetkiler verilmesi gündeme geldi. Aktuğ'un, tüm teknik birimleri birbirine bağlamak istediği, burada çalışacak isimleri belirlemesini teklif edeceği Güneş'e de, futbol şube sorumluluğunu kaldırarak, kendisine bağlanmasını önereceği bildirildi. Altyapı ve Futbolcu İzleme Komitesi'nin de Şenol Güneş'e bağlı olarak çalışmasını öneren Başkan'ın, en az 3 yıllık sözleşmeyi imzalamaya hazır olduğu ifade edildi. 

Transfer sözü 
AKTUĞ'UN, Güneş'in, sağlık kurulu, masör, malzemeci alınması veya gönderilmesi, mentör kullanımında da tam yetkili olmasını isteyeceği, listesine göre talep edeceği transferleri yapma sözünü vereceği öğrenildi. Devre arasında iki - üç futbolcuyu alabileceklerini Güneş'e ileten Başkan'ın, kadroda istemediği isimlerin de gönderilmesine ses çıkarmayacaklarını ifade ettiği kaydedildi. Şenol Güneş tüm yardımcılarını, yeni prim ve ceza sistemini de kendi istediği gibi belirleyebilecek. 

Hoca çekingen 
YÖNETİMİN tamamının "Olur" verdiği, camianın da onay verdiği Şenol Güneş'in ise teklife tedbirli yaklaştığı belirtildi. Güneş'in özellikle kongre öncesinde göreve gelmesi halinde, yeni gelecek yönetim tarafından sahiplenmeyeceği endişesini taşıdığı vurgulandı. Güneş'in, başarılı grafiğin, kendi döneminde bozulması halinde, adayların kongre malzemesi olmaktan çekindiği de ifade edildi. Bu arada bu transferin gerçekleşmemesi halinde, Mircea Lucescu'da ısrar edileceği öğrenildi. 

Kamp başladı 

Ç.RİZE maçının hazırlıklarını sürdüren Bordo - Mavili takım dün akşam kampa girdi. Bu arada yarınki maçın biletleri de kale arkası 5 milyon, maraton tribünü 10 milyon, numaralı kapalı tribün 20 milyon lira olarak belirlendi. Yönetim, bilet alacaklara indirimli forma ve eşofman takımı vereceğini duyurdu. 

'Kartal da istiyor' 

GALATASARAY'IN transferini düşündüğü İbrahim Yattara'ya, Beşiktaş'ın da talip olduğu öğrenildi. Trabzon'daki yakın arkadaşlarına, Siyah - Beyazlı kulüpten teklif aldığını doğrulayan Yattara'ya, "Trabzon'da kazandığın paranın 3 - 4 katını veririz" önerisi götürüldüğü de ileri sürüldü. Gineli futbolcu çevresine, "Burada zaten çok az paraya oynuyorum. Eğer Trabzonspor, bu kulüplerden biriyle anlaşırsa giderim" diye konuştuğu bildirildi. Yattara'nın Trabzonspor'dan yıllık 200 bin dolar aldığı ve bu paranın yükseltilmesini istediği öğrenildi. 


</TEXT>
</DOC>
