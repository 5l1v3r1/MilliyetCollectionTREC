<DOC>
<DOCNO> 294894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/yasam/axyas01.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldüler yine yetmedi 
</HEADLINE>
<TEXT>


2 aracın ezdiği Toksoy çiftini öldüren sürücüyü bulmak için, 1.5 yıl sonra otopsi kararı alındı 

GÜLAY FIRAT İstanbul 

Bundan 1.5 yıl önce Levent'te yolu geçmeye çalışırken can veren Toksoy çiftinin mezarları, kazada kusur oranını tespit için açılacak. 
Şenol ve 5 aylık hamile eşi Şeniz Toksoy, Çırağan Oteli personel balosu dönüşünde, Şubat 2003'te 2 otomobilin üst üste çarpması sonucu can verdi. Çiftin sağır ve dilsiz küçük kızları Doğa'yı 8 yapayalnız bırakan kazanın ardından açılan davadaki son gelişme, acılı aileyi ikinci kez yıktı. 

Kazılar bahçede 
Mahkeme, hangi aracın ölüme sebebiyet verdiğinin tespiti için, Adli Tıp Kurumu'nun talebini haklı buldu. Şenol ve Şeniz Toksoy'un, Ordu'nun Tikince köyündeki evlerinin bahçesinde bulunan mezarları, 27 Aralık'ta açılacak. Kazadan sonra otopsi yapılmadığını belirten aile Avukatı Vuslat Sümen ile ağabey Erol Toksoy, karara, "Bu bizim hatamız değil, kararla aile ikinci kez evlat acısı çekecek" diyerek isyan etti. Sanıklar Fermani Özgür Altun ve Faruk Ürge, tutuksuz yargılanıyor. 

Küçük Doğa duyuyor 

Toksoy çiftinin sağır ve dilsiz kızları Doğa'nın tedavisi sürüyor. Amca Erol Toksoy, "Geçen yıl özel kulaklıklarla duyması sağlandı. Şimdi sesleri tanıyıp konuşmaya başladı. Ama anne ve babasının neden gelmediğini sorup ağladığında içim yanıyor" diyor. 


</TEXT>
</DOC>
