<DOC>
<DOCNO> 278743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sontur08.html </URL>
<DATE> 2004/10/09/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İkizler 3.5 yıl arayla doğdu 
</HEADLINE>
<TEXT>

     İbrahim OKUMAMIŞ ANTALYA, DHA 

ANTALYA'da tüp bebek yöntemiyle 3.5 yıl önce doğan Havvanur Sima'nın çift yumurta ikizi Habib Mücahit, dün dünyaya geldi. Yıllar önce tüp bebek tedavisi olan çift o zaman saklanmış embriyonun kullanılmasıyla yeniden tedavi olmadan ve daha ucuza ikinci çocuk sahibi olurken, üçüncü embriyoları ise halen dondurulmuş olarak bekliyor. 
     Özel Antalya Tüp Bebek ve Kadın Sağlığı Merkezi'nde tüp bebek yöntemiyle döllenen çift yumurta ikizi embriyolar 3.5 yıl arayla doğdu. Emine-Mehmet Abay çifti 4 yılı aşkın süre önce merkeze başvurdu. Tedavi sonucunda döllenen çift yumurta ikizi embriyolardan ilki 3,5 yıl önce dünyaya getirildi. Diğer dondorulmuş embriyo ise merkezde bulunan özel ortamda saklandı. Aile yeniden bebek sahibi olmak istediğinde yeniden tüp bebek yöntemi kullanılmasına gerek kalmadan dondurulmuş embriyodan hamilelik gerçekleşti. 
     
     TEKER TEKER DOĞDULAR 

     Merkezin sorumlusu Dr. Kemal Özgür, annenin ikiz bebek hamileliği için riskli olduğunun belirlenmesi üzerine bu yöntemin denendiğini belirtti. Dr. Özgür, "Biz hem bir riski ortadan kaldırdık, hem de aynı anda dünyaya gelmeleri halinde aileye getirecekleri külfeti engelledik'' dedi. 
     Sağlıklı embriyoların kimsayallar ve sıvı azot içinde eksi 90 derecede dondurulduğunu anlatan Dr. Özgür, şunları söyledi "Bu yöntemde annenin yumurta verdiği yaş önemli. Bu olayda anne yumurta verdiğinde 27 yaşındaydı. Yani şu an doğan bebek annenin 4 yıl önceki biyolojik şartlarını taşıyor. 40 yaşından sonra gebelik riskli, ama bu yöntemde yumurta önce alındığı için risk ortadan kalkmış oluyor. Kanserli bir bayan tedavi görmeden önce yumurta verip embriyonsunu dondurtabilir ve tedavisinden sonra aynı embriyoyla anne olabilir. Bu sistemin aileye maliyeti normal tüp bebeğin üçte bir fiyatı. Yani tüp bebek 3 bin dolara mal olurken bu sistem 1000 dolara mal ediliyor.'' Tüp bebek tedavisiyle dünyaya gelen ve hayli mutlu olan 31 yaşındaki Mehmet ve 31 yaşındaki Emine Abay, 3.5 yaşındaki kızları Havvanur Sima ve yine tüp bebek tedavisiyle dünyaya gelen kardeşi Habib Mücahit'le birlikte mutlu bir aile tablosu oluşturdu. 4 yıl sonra ikinci çocuğunu dünyaya getiren Emine Abay, çok mutlu olduğunu, ancak üçüncü çocuğu eşi istemesine rağmen kendisinin düşünmediğini belirtti. Baba Mehmet Abay ise çocuk sahibi olmak için 9 yıl beklediklerini, ikiz bebeklerinin aralıkla dünyaya getirildiğini belirtti. 

     
</TEXT>
</DOC>
