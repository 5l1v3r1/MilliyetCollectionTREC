<DOC>
<DOCNO> 265513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sontur10.html </URL>
<DATE> 2004/08/22/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Hac kesin kayıtları başlıyor... 
</HEADLINE>
<TEXT>

     Kura sonucu bu yıl hacca gitmeye hak kazanan hacı adaylarının kesin kayıtları yarın başlıyor. 
     Alınan bilgiye göre, hacca gidecek olan hacı adaylarının kesin kayıtları, Diyanet İşleri Başkanlığı ile başkanlığın denetim ve gözetimi altında hac organizasyonu düzenlemek üzere sözleşme imzalayan A grubu seyahat acentelerince, 23 Ağustos-10 Eylül 2004 tarihleri arasında gerçekleştirilecek. 
     Kontenjanın dolmaması halinde, yedeklerin kesin kayıtları 13-24 Eylül 2004 tarihleri arasında yedek sıra numarasına göre yapılacak. 
     Kesin kayıtlar, Türkiye'ye tanınan 70 bin kişilik hac kontenjanı çerçevesinde yapılacak ve Suudi Arabistan'ın ek kontenjan vermesi halinde, yedeklerin sırasıyla kesin kayıtları gerçekleştirilecek. 
     Öte yandan, 2005 yılında hacca gitmek için 217 bin 38 kişi ön kayıt yaptırmıştı. Son 25 yılın rekor başvurusunda, 8 bin 220 kayıt mükerrer olurken, 208 bin 818 kişi kura çekmeye hak kazanmıştı. 
     
</TEXT>
</DOC>
