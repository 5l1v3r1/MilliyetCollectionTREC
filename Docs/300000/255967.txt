<DOC>
<DOCNO> 255967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sontur24.html </URL>
<DATE> 2004/07/16/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Kaçırdığı çocuğu 12 gün sandıkta sakladı... 
</HEADLINE>
<TEXT>

     Ankara'nın Polatlı İlçesi'nde kaybolan ve 12 gündür aranan bir çocuk, komşusu tarafından kaçırılarak sandık içerisinde saklanmış bulundu. 
     Alınan bilgiye göre, Polatlı'da oturan T. ailesinin 4 yaşındaki kızları C.T, 12 gün önce evlerinin bahçesinde oynarken ortadan kayboldu. Aile tarafından minik C.T'yi bulmak için başlatılan çalışmalardan sonuç alınamayınca, durum güvenlik güçlerine bildirildi. Güvenlik güçleri de C.T'yi bulmak için başlattıkları çalışmalardan sonuç alamadı. Kaybolan C.T'nin babası Y.T ve kardeşleri, komşuları Meryem Y'nin evine misafirlik için gittiler. Evin yatak odasında bulunan çeyiz sandığından değişik sesler gelmesi üzerine baba Y.T, söz konusu sandığı açtı. Sandıkta 12 gündür kayıp olan kızı C.T'yi, el ve kollarının bağlanmış şekilde buldu. Baba Y.T, kızı C.T'yi el ve kollarındaki ipleri çözerek, hastaneye kaldırdı. Hastane yetkilileri, C.T'nin sağlık durumunun iyi olduğunu bildirdiler. 
     Kızına kavuşmanın mutluluğunu yaşayan baba Y.T, ''Kızımı uzaklarda arıyordum. Organ mafyası tarafından kaçırıldığını düşündüğüm kızımı 5 adım ötedeki komşumun sandığında bulmak beni şoke etti. Ancak kızıma kavuştuğum için mutluyum'' diye konuştu. 
     Bu arada, minik C.T'yi kaçırarak evindeki sandıkta saklayan 4 çocuk annesi Meryem Y, polis tarafından gözaltına alındı. Yetkililer, kadının psikolojik sorunları bulunduğunu kaydettiler. Meryem Y'nin eşinin ise Haymana'da çobanlık yaptığı öğrenildi. 
     
</TEXT>
</DOC>
