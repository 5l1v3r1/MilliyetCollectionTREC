<DOC>
<DOCNO> 290589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/yasam/ayas.html </URL>
<DATE> 2004/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm, refüjü aşıp üstlerine düştü .. 
</HEADLINE>
<TEXT>


Aşırı hızda kontrolden çıkıp refüjü aşan kamyonet, karşı yönden gelen otomobilin üzerine düştü. Korkunç kazada biri öğretmen 3 kişi öldü 

HALUK ATALAY İstanbul 

Eyüp'te aşırı hız nedeniyle kontrolden çıkan bir kamyonet, 3 can aldı. Adnan Menderes Bulvarı Anıt Mezar karşısında dün 09.00 sıralarında, Soylu Alışveriş Merkezleri'ne ait Yaşar Tiryaki yönetimindeki kamyonet, Aksaray istikametine giderken aşırı hız sonucu kontrolden çıktı. Kamyonet, önündeki İETT otobüsüne çarptıktan sonra, orta refüje yöneldi. Refüje çarparak havalanan araç, karşı yöne geçerek, İlhan Yıldız'ın kullandığı otomobilin üzerine düştü. Kazada Tiryaki, aynı şirkette çalışan arkadaşı Perihan Seydioğlu ve karşı yönde giden otomobilde bulunan öğretmen Emine Bayar, can verdi. Otomobilde bulunan öğretmenler İlhan Yıldız, Zeliha Ünver, Saadet Kırmış da yaralandı. 
Sıkışan Ünver ve Kırmış'ı otomobilden çıkarmayı başaran vatandaşlar, hastaneye kaldırdı. 
Yıldız da hastaneye götürüldü. Öğretmenlerin hayati tehlikesinin bulunmadığı bildirildi. 
Beden eğitimi öğretmeni eşinin yaralandığını öğrenen Feyza Yıldız, hastaneye koştu. Kazadan 10 dakika önce otomobilde olduğunu belirten Yıldız, "Okulda toplantı vardı. Kocam, arkadaşlarını evlerinden alarak, okula götürüyordu. Ben de aynı otomobildeydim. 10 dakika önce Edirnekapı'da beni bıraktılar. Sonra kaza olmuş" dedi. Eyüp Belediye Başkan Yardımcısı Osman Elevli'nin kardeşi olduğu öğrenilen Bayar'ın ölümü, öğretmen arkadaşlarını yasa boğdu. Bayar'ın bugün toprağa verileceği belirtildi. 


</TEXT>
</DOC>
