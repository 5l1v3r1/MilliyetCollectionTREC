<DOC>
<DOCNO> 278134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sontur06.html </URL>
<DATE> 2004/10/07/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Turistler, yağmur altında denize girdiler 
</HEADLINE>
<TEXT>

     Muğla-Antalya DHA 
MUĞLA'nın Fethiye İlçesi'nde, yağmur turistlerin deniz keyfini etkilemedi. Aralıklarla süren yağmur, bazı turistleri kaçırırken, kimileri de yağmur altında denize girdi. 
     Ölüdeniz'e öğle saatlerinde artan yağmur sırasında plajlar bir anda boşaldı. Yüzde 70 doluluk yaşanan Ölüdeniz'de, sabah parçalı bulutlu havada plaja giden turistler, yağmurla sığınacak yer aradı. Turistler konakladıkları otel-motellerin barlarına geçip bol bol içi tüketti. Kimi turistler de yağış sırasında denizde yüzmeyi tercih etti. Hava sıcaklığının 25 dereceye düştüğü ilçede, turistler 27 derece civarında olan deniz suyunda ısındı. Turistler, yağmur altında denizde yüzmenin tadını çıkardı. Bazı turistler ise şemsiye ve saçak altlarına sığınarak yağmurun dinmesini bekledi. 
     
     Antalya'da yağmura yakalandılar 

     TÜRK turizminin gözde kenti Antalya'da dün yağan yoğun yağmur hayatı olumsuz etkiledi. Yağmura yazlık kıyafetleriyle hazırlıksız yakalanan Antalyalılar kadar, yabancı turistler de ilginç görüntüler oluşturdu. Mini etekli turistler, şemsiye altında yürüdü. 
     Yaz sezonunu geride bırakan turizm kenti Antalya, kış aylarına merhaba' dedi. Dün sabah saatlerinde başlayan kış sezonun ilk yağmuru, kent merkezindeki trafiği felç etti. Dün başlayan ve 3 gün sürmesi beklenen yağış nedeniyle yayalar, caddelerde yürürken zor anlar yaşadı. 
     Yağmura hazırlıksız bir şekilde yazlık kıyafetleriyle yakalanan Antalyalılar, şemsiyelerle korunmaya çalıştı. Cumhuriyet Meydanı ve Kalekapısı mevkiindeki tarihi yerleri gezen turistler de yağmurdan nasibini aldı. Yazlık tişörtler ve mini eteklerle gezintiye çıkan turistler, ellerine geçirdikleri şemsiyelerle caddede yürürken, ilginç görüntüler ortaya çıktı. 
     Yağmura rağmen tatillerine mola vermeyen ve tarihi yerleri gezen turistler, yağışın yoğunlaştığı anlarda kapalı mekanlara girdi. Turistlerin yanı sıra yağmura aniden yakalanan bir inşaat işçisi, kum eleğini başının üzerine koyarak korunmaya çalıştı. 
     Antalya Havalimanı Meteoroloji Meydan Müdürü İlhan Bağcı, üst seviyelerde Balkanlar'dan gelen serin havanın etkisiyle, Akdeniz Bölgesi'nde beklenen yağışın gerçekleştiğini söyledi. Akdeniz Bölgesi'nin mevsim normallerindeki yağışlı periyoda girdiğini belirten Bağcı, "Yağış gök gürültülü ve sağanak şeklinde hafta sonuna kadar devam edecek. Daha sonra doğu yönüne kayacak'' dedi. 
     
</TEXT>
</DOC>
