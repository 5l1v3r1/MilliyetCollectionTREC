<DOC>
<DOCNO> 273097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sondun10.html </URL>
<DATE> 2004/09/19/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
İran'dan UAEA'ya uranyum resti 
</HEADLINE>
<TEXT>

     İran Ulusal Yüksek Güvenlik Konseyi UYGK Genel Sekreteri Hüccetülislam Hasan Ruhani, Uluslararası Atom Enerjisi Ajansı'nın UAEA ''İran'ın uranyum zenginleştirme ilgili tüm faaliyetlerini durdurmasına'' ilişkin kararını kabul etmeyeceklerini söyledi. 
     İran'ın nükleer programıyla ilgili görüşmeleri yürüten Ruhani, bugün düzenlediği basın toplantısında, ''Bizden uranyum zenginleştirmeyle ilgili faaliyetlerimizi askıya almamazı isteyen karar kabul edilemez ve biz böyle bir yükümlülüğü kabul etmeyeceğiz'' dedi. 
     Ruhani şöyle konuştu 
     ''Askıya alma bir yükümlülük değildir ve tamamen gönüllü olarak yapılır. Biz askıya alma kararımızı Avrupa ülkeleri ile yaptığımız siyasi uzlaşma sonucu aldık, çıkarılmış herhangi bir kararla değil. Askıya alma konusunda bir çözüm yolu bulunacaksa, bu bir bildiriyle değil, yapılacak görüşmeler sonucunda ortaya çıkacaktır.'' İran'ın geçen yıl güven inşa etmek amacıyla uranyum zenginleştirme çalışmalarını askıya aldığını belirten Ruhani, ancak bugün koşulların geçen yıla göre değiştiğini, Nükleer Silahların Yayılmasını Önleme Anlaşması'nın NPT Ek Protokolü'nü imzaladıklarını ve bu protokol çerçevesinde hareket ettiklerini, ayrıca İran'ın nükleer faaliyetleri konusunda belirsizlik kalmadığını kaydetti. 
     İran'ın nükleer dosyasının BM Güvenlik Konseyi'ne gönderilmesi için sebep bulunmadığını, dosyanın konseye siyasi değil hukuki gerekçelerle gönderilebileceğini belirten Ruhani şöyle dedi 
     ''İran'ın nükleer dosyasının BM Güvenlik Konseyi'ne gönderilmesi halinde ek protokülü uygulamayacağız. Meclisin hükümeti NPT'den çıkmaya zorlayacağına da düşünüyorum. NPT kapsamında nükleer dosyamızla ilgili uluslararası tahkime gidilmesi öngörülmesine rağmen, şimdilik gündemimizde böyle bir konu yoktur.'' ABD'nin İran'ın nükleer dosyasını BM Güvenlik Konseyi'ne götürme çabalarının başarısız olduğunu, başkent Tahran'ın güneydoğusundaki Parçin askeri tesisinin nükleer silah çalışmalarında kullanılabileceği iddialarını doğrulayamadığını söyleyen Ruhani, ''ABD'nin İran aleyhine gösterdiği çabaların uluslararası hukuk açısından kınanması gerekmektedir ve bunlar diplomatik anlamda kabul edilemez davranışlardır. Parçin'deki tesis konusunda ajansa bilgi verdik'' dedi. 
     NTP'nin Ek Protokolü, nükleer tesislerin önceden haber vermeden denetlenmesine imkan veriyor. UAEA yönetim kurulunda dün oybirliğiyle kabul edilen kararda, İran'ın uranyum zenginleştirmeyle ilgili tüm faaliyetlerini derhal durdurması, UAEA ile imzaladığı nükleer güvenlik anlaşmalarına riayet etmesi ve UAEA başkanının gelecek kasım ayı sonunda yapılacak yönetim kurulu toplantısına nihai karar alabilecek şekilde bir rapor sunması öngörülüyor. 
     
</TEXT>
</DOC>
