<DOC>
<DOCNO> 271448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sontur01.html </URL>
<DATE> 2004/09/13/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Ders zili bugün çalıyor 
</HEADLINE>
<TEXT>

     İlköğretim ve ortaöğretim okulları, üç aylık yaz tatilinin ardından bugün açılıyor. 
     İlköğretim okullarına bu yıl yeni kayıt yaptıran 1 milyona yakın çocuk dahil toplam 14 milyon ilköğretim ve lise öğrencisi ile 550 bin öğretmen bugün dersbaşı yapacak. 
     2004-2005 eğitim-öğretim yılının açılışı, Başbakan Recep Tayyip Erdoğan'ın da katılımıyla Şanlıurfa'da törenle gerçekleştirilecek. 
     
     İlköğretim haftası kutlanacak 

     Okulların açılması ve 13-17 eylül tarihleri arasında kutlanacak 'ilköğretim haftası' dolayısıyla illerde de törenler ve çeşitli etkinlikler düzenlenecek. 
     Ankara'da da Anıtkabir ziyaret edilerek, Yüce Önder Atatürk'ün kabrine çelenk konulacak. Her ilde, seçilecek bir ilköğretim ve anaokulunda tören düzenlenecek. İlköğretim haftasının anlam ve önemini belirten konuşmalar yapılacak ve sekizinci sınıf öğrencisi bir grup, birinci sınıf öğrencisine 'Okula hoş geldiniz' çiçeği sunacak. 

     
</TEXT>
</DOC>
