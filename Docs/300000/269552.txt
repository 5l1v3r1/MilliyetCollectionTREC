<DOC>
<DOCNO> 269552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sontur37.html </URL>
<DATE> 2004/09/06/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
THY rötarları önlemek için 2 yedek uçak bulunduracak... 
</HEADLINE>
<TEXT>

     Türk Hava Yolları THY , rötarları en aza indirmek için 2 uçağı yedek olarak filosunda bulundurma kararı aldığını açıkladı. 
     THY'den yapılan yazılı açıklamada, Türkiye'nin de içinde bulunduğu Avrupa hava trafiğinin 2004 yılında tahminlerin üzerinde büyüdüğü, ortalama yüzde 5 olarak tahmin edilen hava taşımacılığının, bu yılın ilk yarısı itibariyle bütün iyimser tahminleri aşarak yüzde 20'ler seviyesine çıktığı kaydedildi. 
     Oysa 11 Eylül saldırısı ile derin bunalıma giren havayolu sektöründe uçak siparişlerinde kontratların iptal edildiği belirtilen açıklamada, Irak Savaşı'nın sona ermesi ve Uzakdoğu kaynaklı SARS tehdidinin azalmasıyla birlikte 2003'ün ortalarından itibaren uluslararası hava taşımacılığında büyük bir artış görüldüğü vurgulandı. 
     Havayolu sektöründeki büyümenin sadece bölgede ve Avrupa'da değil, Amerika ve Asya'da tahminlerin üzerinde olduğuna işaret edilen açıklamada, hava trafiğindeki artışın, uçakların iniş kalkışlarında zaman zaman 1 saate varan gecikmelere neden olduğu kaydedildi. 
     Açıklamada, Antalya Havalimanı'na 1 günde iniş yapan uçak sayısının 580 gibi çok yüksek bir rakama ulaştığı, bunun da 18 saatlik çalışma süresi dikkate alındığında dakikada 32 uçağın iniş yapması anlamına geldiği vurgulandı. 
     
     ''AYNI FİLOYLA YÜZDE 25 DAHA FAZLA YOLCU TAŞINIYOR'' 
     THY açıklamasında, Türkiye'de artan yolcu talebine paralel olarak uçak filosunun büyütülmesinin de kaçınılmaz olduğu belirtilerek, şu bilgilere yer verildi 
     ''Son 10 yılda THY'nin uçak filosu aynı kalırken, yolcu sayısı sürekli arttı ve artan yolcu talebi aynı filo yapısıyla karşılanmaya çalışıldı. Uçak kiralamada karşılaşılan sorunlar ve RJ'lerin teknik bakımları, kaçınamayacağımız bir zorunluluk olarak gündeme geldi ve filomuz eksildi. 
     Üstelik 2003'ün sonlarından itibaren özel havayolu firmaları iç hatlarda uçuşa başladı ve pazarda yüzde 30 civarında pay sahibi oldu. Şimdiden Türk Hava Yolları, filodaki eksikliklere karşın, geçen yılki rakamlara göre yüzde 25 daha fazla yolcu taşımış bulunuyor. Bu oran 1 milyon ilave yolcu sayısına tekabül ediyor.'' 
     
     ''YOLCU SAYISINDAKİ ARTIŞ YÜZDE 60'' 
     THY'nin giderek büyüyen yolcu talebini absorbe etmek için filoyu takviye etmeye yöneldiği ve kiralanan uçaklarla toplam uçak sayısının 70'e ulaştığı belirtilen açıklamada, ''Günde 350 sefer yapan THY'nin günlük taşıdığı yolcu sayısı 45 bin civarında. Yılın ilk 6 ayında seyahat eden 6.5 milyon yolcunun yüzde 75'i THY, yüzde 25'i ise özel havayolu firmaları tarafından taşındı. Toplam yolcu sayısındaki artış yüzde 60 civarında seyretmekte'' denildi. 
     THY'de artan rötarlara ilişkin de bilgi verilen açıklamada, rötarların birden fazla nedeni bulunduğu, ancak önleyici bütün tedbirlerin alındığı kaydedildi. 
     Açıklamada, şöyle denildi 
     ''Yükselen yolcu hareketi ve artan hava trafiği, havalimanlarının altyapı yetersizliklerini ortaya çıkarmış bulunuyor. Güvenlik aramaları uzun kuyruklara yol açıyor, yetersiz salon ve kapılar yığılmaları artırıyor, personel eksikliği, pasaport işlemlerini geciktiriyor, hava trafiğindeki artış uçakların iniş ve kalkışlarında zaman zaman 1 saate varan gecikmelere neden oluyor. 
     Her tip uçağın inişine uygun olmayan havalimanları, frekans kabiliyetini azaltmakta ve alternatif seçenekleri sınırlamaktadır. Bütün bu etkenlere, yoğun sezonda havalimanları ekipmanlarının bakımı, pist, apron inşaatları eklenmiştir. Yine havaalanlarındaki yoğunluk ve check-in işlemlerinde karşılaşılan zorlukların önemli bir kısmı, artan güvenlik önlemlerinden kaynaklanmaktadır. 
     THY, ilk kez rötarları en aza indirmek amacıyla iki uçağı yedek olarak filosunda bulundurma kararı aldı. Herhangi bir sebeple seferlerde bir gecikme olması durumunda, yedek uçakları sefere koyacak.'' Geçen ay ön anlaşması yapılan 51 uçak siparişiyle Avrupa'nın en büyük ve en güçlü filolarından birine sahip olmanın hedeflendiği belirtilen açıklamada, ''Küresel hava taşımacılığında trendi yakından takip ediyoruz ve büyüme perspektifine sahibiz. Hedefimiz sadece Avrupa'nın ve dünyanın önde gelen havayolu olmak değil, aynı zamanda Sabiha Gökçen'den yükselecek Teknik Bakım üssüyle bölgede endüstrinin lideri olmaktır'' denildi. 
     
</TEXT>
</DOC>
