<DOC>
<DOCNO> 299181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonsiy20.html </URL>
<DATE> 2004/12/20/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Baykal Başbakan'ın söyledikleri hala resmi gerçeklerle örtüşmüyor 
</HEADLINE>
<TEXT>

     CHP Genel Başkanı Deniz Baykal, Başbakan Recep Tayyip Erdoğan'ın AB konusunda yaptığı değerlendirmelerin resmi gerçeklerle örtüşmediğini iddia etti. 
     Baykal, Başbakan Recep Tayyip Erdoğan'ın TBMM Genel Kurulu'nda yaptığı konuşmanın ardından, sataşma olduğu gerekçesiyle yeniden söz istedi. 
     Birleşimi yöneten TBMM Başkanı Arınç'ın söz vermesi üzerine kürsüye gelen Baykal, iktidarı ve muhalefetiyle ilk kez AB gibi Türkiye için hayati önem taşıyan bir konuyu Başbakan ve muhalefet partisinin genel başkanı olarak karşılıklı konuşma imkanı bulduklarını bildirerek, ''Herkes burada milletin gözü önünde ne biliyorsa söylemelidir'' dedi. 
     Başbakan Erdoğan'ın bu konunun çok konuşulmasından şikayetçi olduğunu öne süren Baykal, bu durumu anlayamadığını ifade etti. Baykal, şunları söyledi 
     ''Başbakan konunun anlaşılması için Dışişleri Bakanlığı'nın sitesi var, orada okuyun diyor. Ne benim, ne arkadaşlarımın bu konuda bir sıkıntısı yok. Bu şikayet şahsi bir şikayet değil. Sorun Türkiye'nin bu konuda gerçekleri bilememesi... 
     Yaptığım açıklamalarla ilgili yanlış tercüme var diyorlar. Bu büyük bir talihsizliktir. Söylediklerimizin bir tanesinin bile yanlışlığı ortaya konamamıştır. Ama sayın Başbakan'ı dinleyince bir umutsuzluğa kapıldım. Başbakan'ın söyledikleri hala resmi gerçeklerle örtüşmüyor. Başbakan raporda yer alan ucu açık tanımlarının fasıllarla ilgili olduğunu zannediyor. Bu tam bir yanılgıdır. Tanım fasıllarla ilgili değil, müzakerelerin özü ile ilgilidir. 
     Serbest dolaşımla ilgili olarak da karşılıklı mutabakatla bu kısıtlanmanın sağlanacağı kanısında olan Başbakan'ın söylediklerinin gerçekle ilgisi yoktur. Ne yazık ki bu süreç Başbakan'ın bu yanlış bilgilerle ve birçok konudan habersiz olduğu bir ortamda yürütülmüştür. Yazıklar olsun Türkiye'ye...'' Deniz Baykal, Başbakan Erdoğan'ın, müzakerelerin başlaması için Güney Kıbrıs Rum Yönetimi'nin tanınması şartının, ''Kıbrıs'ı tanıma'' anlamına gelmeyeceği yolunda açıklamalarda bulunduğunu ifade ederek, ''Anlaşılan sayın Başbakan bu tanımayı gerçekleştirecek. Sayın Başbakan madem bu tanıma değil, niye orada imzalamadınız'' diye sordu. 
     
     ''İKİNCİ SINIF ÜLKE OLMAYI REDDEDİYORUZ'' 
     Başbakan Erdoğan'ın, CHP ve kendisi ile ilgili olarak İkinci sınıf ülke olmayı kabul ediyorlar anlamına gelen değerlendirmelerde bulunduğunu söyleyen Baykal, sözlerini şöyle tamamladı 
     ''Bunu kesinlikle reddediyor ve iade ediyoruz. Bu itham CHP ve onun genel başkanına yapılmaz. Biz Türkiye'yi birinci sınıf ülke yapma mücadelesini veren bir geleneğin devamıyız. Ama o ihtimal ortada ve altında sizin imzanız var. 
     Sayın Başbakan Brüksel'de bir gazetecinin tam üyelikle ilgili sorusuna 10 yıl sonra kim öle kim kala diye yanıt vermiştir. Diplomatik sorunları bu mantıkla aşmak mümkün değildir. Bu düşünceyle yola çıkarsanız bunun vebalinden de kurtulamazsınız.'' 
     
</TEXT>
</DOC>
