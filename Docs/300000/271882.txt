<DOC>
<DOCNO> 271882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/magazin/amag.html </URL>
<DATE> 2004/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanal D'nin gövde gösterisi 
</HEADLINE>
<TEXT>


Yeni yayın dönemine haberi, dizisi, filmi, yarışması, eğlence ve sabah programlarıyla bomba gibi giren Kanal D'nin gecesine 3 bin davetli katıldı 

Deniz Altuntaş 

Yeni dizileri ve programlarıyla iddialı olan Kanal D, yeni yayın dönemini önceki akşam tanıttı. Doğan Medya Grup Başkanı Mehmet Ali Yalçındağ, Kanal D İcra Kurulu Başkanı Arzuhan Yalçındağ ile Kanal D Genel Müdürü Murat Saygı'nın ev sahipliğini yaptığı Laila'daki geceye yaklaşık 3000 seçkin davetli katıldı. Doğan Holding Yönetim Kurulu Başkanı Aydın Doğan'ın da eşi Sema Doğan'la katıldığı gecenin müziğini Enbe Orkestrası yaptı. Enbe Orkestrası'nın sahneye davet ettiği Kanal D'nin yıldızları, orkestranın çaldığı müzik eşliğinde, Kanal D şarkısını söyledi. 

"Naz'ı ben seçtim" 

Yeni dizisi 'Haziran Gecesi'nin yayımlandığı geceyi Laila'da geçiren Özcan Deniz, rol arkadaşı Naz Elmas'tan etkilenip etkilenmediği sorusunu, "Etkileniyorum. Dünyanın en güzel yüzlerinden birisi. Naz, 200 güzel gözlü kız arasından seçildi. Ben seçtim. Bizim aramızda arkadaşlıktan başka ilişki yok. Dizide bir aşk sunuyoruz. Aramızdaki dostluğu siz öyle algılıyor olabilirsiniz. Bu çok normal. Bu her işte başımıza geliyor. Hayata dair hiçbir zaman iddialı konuşamayız" diyerek yanıtladı. Naz Elmas ise "Özcan hem çok başarılı hem çok yetenekli, hem yakışıklı bir oyuncu. Biz arkadaşız. Özcan'dan çok etkileniyorum. Onunla oynayacağımı tahmin etmiyordum. Özcan'ı beğeniyordum" diye konuştu. 

Rol icabı 'hamile' 

"Kınalı Kar'ın Nazar"ı Özlem Conker, yeni sezonda dizide ikinci kez anne olacağını söyledi. Conker, "Dizide üçüncü senemizi Nazar'ın hamileliğiyle açacağız. Ali Öğretmen'in çocuğunu doğuracak" dedi. 

Sabahların yeni yıldızı 

Bir dönem ekranların en ünlü 'Sabah Şekerleri'nden Ece Erken, Seda Sayan'dan boşalan Kanal D'nin sabah kuşağında yakında "Ece Erken'le Sabahlar"ı sunacak. 

Seda şans dağıtacak 

Sevgilisi Gökhan Şükür ve menajeri Stelyo Pipis'le Laila'ya gelen Seda Sayan, "Seda'yla Şans Kapısı" adlı yarışma programında seyircileri ödüle boğacağını söyledi. Sayan, "Bol ödül dağıtacağım eskiden olduğu gibi yine muhtaçlara yardım edeceğim" diye konuştu. 

Artık ödülü 1 trilyon 

"Kim 500 Milyar İster"in yerine yeni sezonda "Kenan Işık'la Kasa"yı sunacak Kenan Işık, yeni yarışmada ödülün 1 trilyona kadar çıkacağını açıkladı. 14 yıllık sakalını "Emret Bakanım" dizisi için kesen Işık, "Ödüller 100 milyar lirayla başlayıp her hafta katlanacak" diye konuştu. 

Kanal D'nin 'habercileri' 

Kanal D'nin ana haber spikeri Sonay Dikkaya, eşi Ufuk Yıldırım'la katıldığı gecede meslektaşı Aslıgün Atasagun'la bol bol sohbet etti. 

Sırtı açık, ağzı kapalı 

Gamze Özçelik, geceye 'Serseri' dizisinde birlikte rol aldığı Okan Yalabık'la geldi. Özçelik ve Yalabık, başlangıçta basından kaçtı. Özçelik, "Avukatım yasak koydu. Basında fazla gözükmemem lazım. Çünkü bazı davalarım var" dedi. 

Tony ile aşk dansı 

'Omuz Omuza' dizisinde rol alan Pınar Altuğ, Kanal D'nin gecesine sevgilisi Tony Teodoridis'le katıldı. Altuğ ile sevgilisi gece boyunca Enbe'nin çaldığı müzikle coşup dans etti. 

'Gelinlik istiyorum' 

Giydiği kıyafetle Laila'daki gecenin en dikkat çeken ismi olan 'Kampüsistan' dizisinin yıldızı Tuğçe Kazaz, Sezen Aksu'nun henüz oğlu Mithatcan Özer için kendisini istemeye gelmemesine rağmen gelinlik giymek istediğini söyledi. Kazaz, "Her genç kız gibi ben de evlenmeyi çok istiyorum ama daha hazır değilim. Sadece nişan yapılacak. Nişanlanma kararını ortak aldık" dedi. 


</TEXT>
</DOC>
