<DOC>
<DOCNO> 283395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun40.html </URL>
<DATE> 2004/10/26/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
İrancell anlaşması mecliste 
</HEADLINE>
<TEXT>

     İran hükümeti, İrancell anlaşmasıyla ilgili taslağı meclise sundu. 
     İRNA'nın haberine göre, Enformasyon Teknolojisi ve Telekomünikasyon Bakanı Ahmed Motemedi, İrancell anlaşması taslağının bugün meclise sunulduğunu söyledi. Motemedi, ''Mecliste hakim olan ortama bakılırsa İrancell şirketiyle yapılması öngörülen anlaşmanın onaylanacağını sanıyorum'' dedi. 
     Anlaşma konusunda bir bahane yaratılmasını beklemediklerini, milletvekillerinin anlaşmaya ilişkin şüphelerini gidermeye ve bazı değişiklikler yapmaya çalıştığını söyleyen Motemedi, ''Söz konusu değişiklikler söylendiği gibiyse Türkleri bu anlaşmanın nihai sonuca ulaşması konusunda ikna edebileceğiz'' diye konuştu. 
     Motemedi, milletvekillerinin anlaşmada ne tür değişiklikler istediğine açıklık getirmedi. 
     Anlaşmanın onaylanmaması durumunda, ülke bütçesinde açık meydana geleceğini ve Türk şirketine tazminat ödemek zorunda kalacaklarını söyleyen Motemedi, anlaşmanın onaylanması durumunda SIM kart fiyatlarının 1.5 milyon riyale yaklaşık 175 dolar düşeceğini kaydetti. 
     İran'da şu anda SIM kart fiyatları yaklaşık 1,050 dolar civarında seyrediyor. 
     İran'da muhafazakar Anayasayı Koruyucular Konseyi AKK , geçen ay Türk şirketi Tepe-Akfen-Ventures TAV ve Türkcell'in de hissesinin bulunduğu İrancell'le ilgili anlaşmaların meclisin onayını aldıktan sonra uygulanacağına ilişkin meclisin kabul ettiği yasayı onaylamıştı. 
     
</TEXT>
</DOC>
