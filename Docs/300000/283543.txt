<DOC>
<DOCNO> 283543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sontur24.html </URL>
<DATE> 2004/10/26/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Van'da petrol umudu artıyor... 
</HEADLINE>
<TEXT>

     Pemi Şirketi Türkiye Sorumlu Şefi, Dr. A. Niall Hoey, ''Bulgularımız, buranın bir gaz bölgesi değil, bir petrol bölgesi olduğuna işaret ediyor'' dedi. 
     Hoey, Van'a 10 kilometre uzaklıkta bulunan Erek Dağı eteklerinde başlatılan petrol arama çalışmaları kapsamında, bugün başlayan sondaj çalışmalarını izlemek üzere Van'a geldi. 
     Pemi olarak Van Petrol Bölgesi'nde 8 arama ruhsatına sahip olduklarını ifade eden Hoey, son iki yıldır bölgenin uzay fotoğraflarını değerlendirdiklerini, toprağın üzerinde jeokimyasal, yeraltında ise sismik çalışmalar yaptıklarını, çalışmalar sonucunda ilk çalışmayı bu noktada gerçekleştirdiklerini söyledi. 
     Bütün teknik analizlere ve bilgilere rağmen bu kuyunun yüksek risk içerdiğini dile getiren Hoey, ''Bu kuyunun derinliği 2 kilometredir. Burada petrol bulma şansımız yüzde 5'tir. Halihazırda petrol olduğu keşif edilen yerlerde bile petrol bulma şansı yüzde 20 civarındadır'' dedi. 
     Ekiplerin dönüşümlü olarak 24 saat boyunca aralıksız çalışma yürüttüğüne işaret eden Hoey, sondaj çalışmalarının 30 gün süreceğini kaydetti. 
     
     GAZ DEĞİL, PETROL BÖLGESİ 
     Hoey, Türk-İrlanda ortaklığı ile oluşturulan Pemi Şirketi'nin Van bölgesine yönelik iki yıldır yürüttüğü teknik çalışmalarla çeşitli bulgulara ulaştığını kaydederek, ''Bulgularımız buranın bir gaz bölgesi değil, petrol bölgesi olduğuna işaret ediyor. Bu kuyudan başarılı sonuç elde edilmesi, Van için olumlu gelişmelere yol açarken, Türkiye'nin de petrol açısından kendine yeterli olma yolunda yardımcı olacaktır'' diye konuştu. 
     Hoey kuyudan başarılı sonuç alınmaması halinde Türkiye'nin diğer bölgeleri ile bu bölgedeki çalışmalarına devam edeceklerini belirterek, bu kuyudan sonra Van'da 8 ruhsat dahilinde yeni çalışmalara başlayacaklarını bildirdi. 
     
</TEXT>
</DOC>
