<DOC>
<DOCNO> 290572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/spor/spo01.html </URL>
<DATE> 2004/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Carew'i isterdim' 
</HEADLINE>
<TEXT>


Arsenal'in ünlü golcüsü Thierry Henry, Norveçli yıldızın kendisine çok iyi bir partner olabileceğini söyledi, "Onun diriliği, fiziği benim eksiklerimi kapatabilirdi" diye konuştu 

İRFAN KURTULMUŞ 


Dagbladet'e konuştu 
BEŞİKTAŞ'IN Norveç'li ünlü yıldızı John Carew'e Arsenal'in Dünyaca ünlü golcüsü Thierry Henry'den büyük övgü geldi. Fransız futbolcu Henry, "Carew, partner olarak birlikte oynamak istediğim tipte bir oyuncu" açıklamasını yaptı. Norveç'in Dagbladet gazetesine konuşan Henry, Carew ile çok iyi bir dostlukları olduğunu, sık sık telefonda görüştüklerini söyledi. 

Vieira da hayran 
ARSENAL'İN yıldızı her kötü sonuçtan sonra Carew'i arayarak teselli ettiğini de belirtti. Henry, Carew'in diriliği, fiziği, hava toplarındaki hakimiyeti ve attığı güzel gollerle kendisi gibi bir futbol sihirbazının eksik olan yönlerini tamamladığını da kaydetti, "Patrick Vieira ile birlikte Carew'in Arsenal'a gelmesini çok isterdik" diye konuştu. 

'Dikkatli olmalıyız' 

TEKNİK Direktör Del Bosque, Çaykur Rizespor'un iyi bir sezon geçirdiğini ve dikkatli olmaları gerektiğini söyledi. İspanyol hoca düzenlediği basın toplantısında, "Defansif açıdan oldukça iyi bir takım, ofansif açıdan da iyiler. İlk sıralarda olmaları tesadüfi değil. Bireysel olarak da etkili oyuncuları var" diye konuştu. 
MİLLİ Takım'ın Ukrayna karşısında aldığı yenilgi konusundaki bir soruya Del Bosque, "O gün milli takım oyuncuları kalplerini ortaya koyarak oynadı. Çok fazla motive olmuşlardı, belki de bu zarar verici birşey oldu. Bir takım haddinden fazla kazanmayı istiyorsa, bu yarardan çok zarar verebilir" karşılığını verdi. 

Yönetimden çağrı 

SİYAH-Beyazlı taraftarların Rize maçına beklenen ilgiyi göstermemesi yönetimi harekete geçirdi. Bilet fiyatlarında bu maça yönelik olarak damping yapan Beşiktaş Kulübü, taraftara da çağrıda bulundu. Genel Sekreter Kenan Öner, "Sahamızdaki maçlarda en büyük silahımız tribünler. Bunu yıllardır gösterdiler, her kulübe örnek oldular. Gerçek Beşiktaşlılar'ı yanımızda görmek istiyoruz" dedi. 

Çalımbay iddialı 

ÇAYKUR Rizespor Teknik Direktörü Rıza Çalımbay, Beşiktaş karşısına galibiyet için çıkacaklarını söyledi. Çalımbay, ligde iyi bir hava yakaladıklarını belirterek, "Önemli olan bunu devam ettirmek. Hiçbir çekincemiz yok. Hedeflediğimiz 3 puanı almak için mücadele edeceğiz" diye konuştu. Bu arada Rizespor'da sakatlıkları süren Şener, Ersin ve Gürol'un bugünkü maçta forma giyemeyeceği öğrenildi. 

BEŞİKTAŞ - Ç.RİZESPOR 

KADROLAR 
BEŞİKTAŞ 
Ramazan 
Fatih 
Mustafa 
Emre 
İ.Toraman 
Çağdaş 
Ali Güneş 
Okan 
Ahmet 
Juanfran 
Carew 
Sergen 

Ç.RİZESPOR 
Zdravkov 
Kürşat 
Koray 
Bashir 
S.Özdemir 
Cem Baki 
Ünal 
Ahmet 
Fahri 
Zafer 
Okan 
M.Sözkesen 

STAT BJK İnönü, SAAT 19.00 
HAKEM Serdar Tatlı, TV Lig TV - Naklen 


</TEXT>
</DOC>
