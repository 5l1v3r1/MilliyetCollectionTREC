<DOC>
<DOCNO> 257688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sontur13.html </URL>
<DATE> 2004/07/23/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
İstanbul'dan bölgeye 15 ambulans ve 4 beyin cerrahı gönderildi... 
</HEADLINE>
<TEXT>

     Sakarya'da meydana gelen tren kazasının ardından İstanbul'dan bölgeye 15 ambulans gönderildiği, bunlardan 4'ünde beyin cerrahı bulunduğu bildirildi. 
     İstanbul Vali Vekili Celalettin Özdal, A.A muhabirine yaptığı açıklamada, kazanın ardından Kriz Merkezi oluşturulduğunu belirterek, sağlık ve arama kurtarma ekiplerini teyakkuza geçirdiklerini söyledi. Özdal, kazanın hemen ardından bölgeye 15 ambulas, 72 ünite kan, 13 personel ve 2 köpeğin yer aldığı 3 arama kurtarma aracı ile 23 personelli 5 itfaiye aracının hareket ettiğini kaydetti. 
     İhtiyaç duyulduğunun bildirilmesi üzerine ambulanslardan 4'ü beyin cerrahı gönderildiğini belirten Özdal, beyin cerrahlarının Bilecik ve Pamukova ekiplerinde görev yaptığını söyledi. 
     Özdal, İstanbul'a getirilecek yaralılar için de Anadolu Yakası'ndaki hastanelerin acil servislerinin hazır hale getirildiğini kaydetti. 
     Celalettin Özdal, kazada ölen ve yaralananlar hakkında henüz kendilerine isim ulaşmadığını söyledi. 
     Bu arada, İstanbul Büyükşehir Belediyesi Afet Koordinasyon Merkezi'nden yapılan açıklamada da, 4 tam teşekküllü ambulans, 4 arama kurtarma aracı, 3 ilk müdahale aracı, 1 kurtarma minibüsü, 2 kamyonet ve 10 tonluk 1 mobil vincin kaza bölgesine gönderildiği bildirildi. 
     
</TEXT>
</DOC>
