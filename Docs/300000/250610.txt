<DOC>
<DOCNO> 250610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur10.html </URL>
<DATE> 2004/06/24/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Zirve'de Hikmet Çetin'in Afganistan'daki görev süresi uzatılacak 
</HEADLINE>
<TEXT>

     Sıtkı Uluç 

NATO Genel Sekreteri'nin Afganistan'daki Kıdemli Sivil Temsilcisi Hikmet Çetin'in Temmuz ayında dolacak görev süresinin, İstanbul zirvesinde 6 ay uzatılması bekleniyor. 
     Afganistan dosyasının bir numaralı gündem maddesini oluşturacağı NATO İstanbul zirvesinin katılımcıları arasında Afganistan Devlet Başkanı Hamid Karzai ve NATO Genel Sekreteri'nin Afganistan'daki Temsilcisi Hikmet Çetin de bulunacak. 
     Eski TBMM Başkanı ve eski Dışişleri Bakanı Çetin, Afganistan'da siyasi ve askeri hedefleri olan İttifak'ın ''en üst düzey siyasi temsilcisi'' konumunda geçen yılın Kasım ayından beri görev yapıyor. 
     Çetin, NATO'nun Afganistan'daki operasyonları çerçevesinde yerel makamlarla koordinasyon ve diyalog, siyasi temaslar, komşu ülkelerle temaslar gibi alanlarda rol üstleniyor. 
     Hikmet Çetin, göreve başlamasının ardından küresel alanda çeşitli mesajlar vererek, Afganistan'da askeri başarının tek başına yeterli olmayacağını belirtti ve dünya ülkelerine sosyal ve ekonomik destek çağrısında bulundu. 
     Son olarak Brüksel'de düzenlenen bir panelde konuşan Çetin, NATO'nun Soğuk Savaş döneminde oynadığı rolü anlattıktan sonra İttifak'ın savunma alanı dışında çok önemli bir görev üstlendiğini, Afganistan'ın 23 yıl önce Sovyetler Birliği'ne karşı savaştığını, sonra iç savaşlar nedeniyle her şeyin altüst olduğunu, sadece insanların değil, umutların ve varlıkların kaybedildiğini, kadınların tümüyle toplum dışına itildiğini belirterek, dünyanın en yoksul 5 ülkesinden biri olan Afganistan'da NATO ve uluslararası kuruluşların yapmaya çalıştıklarını anlattı. 
     ''Bizim işimiz Afganistan'ı işgal etmek değil, Afgan halkına ve yönetimine, kendi ayakları üstünde durabilecek hale gelmeleri için yardımcı olmak'' diyen Hikmet Çetin, Afganistan'da normal yaşama dönebilmek için 5 alanda reform gerektiğini kaydetti ve özetle şunları söyledi 
     ''Yaklaşık 100 bin milis askerin silahlardan arındırılması, terhisi ve topluma uyumu bunlardan biri. Başlarında general dedikleri insanlarla, tanklarıyla, tüfekleriyle yıllardır savaşmışlar. Sivilleştirilmeleri, terhis edilmeleri, bunlara iş yaratılması gerekiyor. İkinci reform ulusal ordu eğitimi. Amaç 70 bin kişilik bir silahlı kuvvetler yaratmak. Henüz 8 bin asker eğitildi. Bu çalışmayı ABD yürütüyor. Polis teşkilatının oluşması lazım. Buna İtalya öncülük ediyor. Hukuk alanında reform gerekiyor. Yasalar ve hukuk elemanlarının, hakimlerin, savcıların yetiştirilmesi, bunların polisle işbirliği önem taşıyor. Narkotikle mücadele de çok önemli. Bunun öncülüğünü İngiltere yapıyor. Dünyadaki afyon üretiminin yüzde 75'i, Avrupa'dakinin yüzde 90'ı Afgan kaynaklıdır. Bu konu kısa sürede çözülemez. Seçim dönemi Eylül'de. NATO seçimlerde güvenlik desteği sağlayacak.'' Afganistan'da başarıya ulaşmanın uluslararası kurumlar için çok önemli olduğunu belirten Çetin, Soğuk Savaş'ın bitmesinden sonra huzurlu ve refah içinde bir dünya beklentisinin ve hayalinin çok kısa sürdüğünü, Körfez Savaşı, Balkanlar ve 11 Eylül ile ''Türkiye'nin çok iyi bildiği, dünyanın anlamakta güçlük çektiği terörün acımasız yüzünün ortaya çıktığını'', bugün en büyük tehdidin terörizm olduğunu, buna karşı küresel mücadele gerektiğini, düşmanın kim ve nerede olduğunun tam olarak bilinemediğini ifade etti. 
     
     İTTİFAKTAN TÜRKİYE'YE BİLİM ÖDÜLÜ 

     NATO Genel Sekreteri Jaap de Hoop Scheffer, İstanbul zirvesi sırasında düzenlenecek bir törenle NATO Özel Bilim Ödülü'nü Türkiye'ye verecek. 
     Boğaziçi Üniversitesi, İstanbul Teknik Üniversitesi ve Ortadoğu Teknik Üniversitesi, depremlerin sonuçlarını araştırma konusundaki bilimsel çalışmalarda elde ettikleri başarılar nedeniyle NATO Özel Bilim Ödülü'ne layık görüldü. 
     Genel Sekreter de Hoop Scheffer, ödülü, düzenlenecek törenle Devlet Bakanı Beşir Atalay'a sunacak. 
     
     MARMARA 

     NATO uzmanları, fay hattı üzerinde bulunan Marmara Denizi'nde, 1999 depremlerinden önce jeolojik ve fizyolojik araştırma yapılmadığını, bu konuda çok az şey bilindiğini belirterek, 2000 yılı başlarında, NATO'nun mali desteğiyle bu tür bir çalışmanın başlatıldığını ifade ediyorlar. 
     Türkiye, Fransa, İtalya ve ABD'nin ortak çalışmaları sonunda Marmara Denizi tabanının sismolojik haritasının çıkarıldığını, 8 uluslararası araştırma gemisinin bölgedeki sismik faaliyetlerin bir tablosunu çıkardığını ifade eden ittifak uzmanları, bu sayede önceden uyarılan ve bilgilendirilen yerel yetkililerin, yüksek risk bölgelerindeki binaları yeniden inşa veya güçlendirme konusunda adımlar attıklarını bildiriyorlar. 
     Söz konusu çalışmaların eş başkanlığını İstanbul Teknik Üniversitesi'nden Prof. Naci Görür ve Fransız Prof. Xavier Lepichon yapıyor. 
     
     ULUSAL GÖZLEM AĞI 

     NATO'nun bilim fonları sayesinde, Kuzey Anadolu fay hattı boyunca yer alan, en son yüksek teknolojiyle donatılmış 20 deprem kayıt istasyonuna teçhizat sağlandı. 
     NATO bilim fonları desteğiyle oluşturulan Ulusal Kuvvetli Yer Hareketi Gözlem Ağı projesi çerçevesinde mevcut bilgiler toplanarak değerlendiriliyor. 
     Projenin yönetimini, ODTÜ Afet Yönetimi Araştırma Merkezi'nden Prof. Polat Gülken ve ABD'nin Nevada Üniversitesi'nden Prof. John Anderson yürütüyor. 
     
     DEPREM RİSKİ 

     NATO yetkilileri, deprem riski taşıyan kentsel alanlarda risk analizi yapılmasının ve sonuçları hafifletmeye yönelik stratejiler geliştirilmesinin önemine değinerek, son derece yıkıcı depremler olan ve gelecekte tekrar bu tür büyüklükte depremlere maruz kalma olasılıkları bulunan Özbekistan'ın Taşkent, Kırgızistan'ın Bişkek ve Türkiye'nin İstanbul kentlerinde yürütülen çalışmalara NATO bilim fonunun katkıları üzerinde duruyorlar. 
     Geliştirilen hasar ve kayıp senaryoları sonucunda, bu kentlerin sismik risk haritalarının ve deprem yer hareketi modellerinin çıkarıldığını belirten uzmanlar, bu verilerin inşaat mühendisleri ve şehircilik uzmanları tarafından değerlendirilebildiğini ifade ediyorlar. 
     Bu proje üzerinde, Boğaziçi Üniversitesi'nden Prof. Mustafa Erdik, Özbekistan Bilimler Akademisi'nden Prof. Tursunbay Rashidov, Kırgızistan bilimler Akademisi'nden Prof. A. Turduculov ve ABD Jeolojik Araştırmalar'dan American Geological Survey Prof. Erdal Şafak yönetiminde bir ekip çalışıyor. 
     
     BİNA GÜÇLENDİRME 

     NATO bilim fonu projelerinden ''Mevcut Binaların Sismik Değerlendirmesi ve Rehabilitasyonu'' çerçevesinde, mühendislere ve ilgililere, bir binanın deprem sırasında ne derece güvenli olacağı veya ne kadar hasar göreceğine karar verebilmeleri için gereken bilgiler sağlanıyor. 
     Bu proje, Türkiye, Yunanistan, Makedonya ve ABD'nin ileri gelen üniversitelerinde, sismik değerlendirmeler konusunda çalışan araştırmacıları bir araya getirdi. Projenin Türk başkanlığını ODTÜ'den Prof. Güney Özcebe yaptı. 
     Söz konusu projeler, NATO'da Kamu Diplomasisi Bilim Bölümü Yöneticisi sıfatıyla görev yapan Dr. Deniz Beten'in koordinasyon çalışmalarıyla gerçekleşti. Genel Koordinatör Dr. Beten, kaynakların yönlendirilmesi, projelerin Türkiye'de yürütülmesi, destek bulunması ve iletişim sağlanması alanlarında önemli görevler üstlenerek başarılı sonuçlara ulaşılmasını sağladı. 
     Dr. Beten, küresel alanda ilk defa bir denizin altındaki fay hattının haritasının çıkarıldığını, bu çalışmaların sonuçlarının tüm dünya ülkelerinde değerlendirildiğini belirtti. 
     İstanbul'da, Askeri Müze'de, 27 Haziran Pazar günü öğlen saatlerinde yapılacak ödül töreninde, Dr. Beten ve projelere katılan profesörler de hazır bulunacak. 
     
</TEXT>
</DOC>
