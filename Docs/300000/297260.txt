<DOC>
<DOCNO> 297260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/soneko40.html </URL>
<DATE> 2004/12/13/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Koruma Genel Müdürü Enerji içecekleriyle ilgili karar bize ulaşmadı 
</HEADLINE>
<TEXT>

     Tarım ve Köyişleri Bakanlığı Koruma ve Kontrol Genel Müdürü Nihat Pakdil, Danıştay'ın Enerji İçecekleri tebliğiyle ilgili verdiği ''yürürlüğün durdurulması' kararının henüz bakanlığa ulaşmadığını belirterek, ''kararın ulaşması halinde, hukuki olarak ne yapılması gerekiyorsa o yapılacak'' dedi. 
     Pakdil, karar ellerine geçtikten sonra, konuyu Hukuk Müşavirliği ile değerlendireceklerini belirterek, şöyle devam etti 
     ''Olayın boyutu hukuki. Karar elimize geçtikten sonra, hukuk müşavirliğinden değerlendirme alırız. Hukuken toplatılması gerekiyorsa toplanır. Konuyu hukuk müşavirliği ile değerlendirmemiz lazım. Neyi iptal ettiler, neyi iptal etmediler bilemiyorum.'' Pakdil, söz konusu enerji içeceklerinin birçok ülkede satıldığına da işaret etti. 
     Danıştay 10. Dairesi, ''Tarım ve Köyişleri Bakanlığı ve Sağlık Bakanlığı tarafından, Resmi Gazete'nin 9 Mart 2004 tarihli sayısında yayımlanan ''Türk Gıda Kodeksi Enerji İçecekleri Tebliği''nin iptali ve halk sağlığı açısından riskli olabileceğinden öncelikle 5 c ve 5 d maddesinin dava sonuçlanıncaya kadar yürütülmesinin durdurulması'' yönünde Tüketici Hakları Derneği tarafından açılan davada, söz konusu maddelerin yürürlüğünü durdurmuştu. 
     
     AB MEVZUATINA UYUM AMAÇLI DEĞİŞİKLİK 

     Tarım ve Köyişleri Bakanlığı, 22 Mart 2002'de yayımladığı ''Türk Gıda Kodeksi- Enerji İçecekleri Tebliği''ni, firmaların şikayeti üzerine, AB mevzuatına uyumu sağlamak üzere yenilemişti. 9 Mart 2004 tarihinde yayımlanan yeni tebliğle, enerji içeceklerinin litresindeki kafein miktarı 150 mg'den 350 mg'ye çıkarılırken, diğer etkili madde miktarlarında yüzde 100 ile 120 katına varan artışlar yapıldı. 
     Önceki tebliğde enerji içeceklerinde izin verilen ''Inositol'' miktarı 100 mg L'den 200 mg L'ye, ''Glukoronolakton' miktarı 20 mg L'den 2500 mg L'ye, ''Taurin'' miktarı da 800 mg L'den 4000 mg L'ye yükseltildi. 
     Tebliğde ayrıca, daha önceki kafein sınırı olan 150 mg L'nin üzerinde kafein içeren içeceklere, etiketlerine, farklı ve dikkat çekici renkte ve büyüklükte ''yüksek kafein içerir'' uyarısının konulması zorunluluğu getirilmişti. 
     Enerji içeceklerinin insan sağlığına etkisinin tartışıldığı 2002 yılında, etiketlere konulması zorunlu hale getirilen uyarılara da etikette yer vermeye devam edilecek. 
     Buna göre, enerji içeceklerinin etiketlerinde, ''uyarı'' başlığı adı altında tüketici tarafından kolaylıkla görülebilecek şekilde şu ifade yer alıyor 
     ''Alkol ile karıştırılarak veya beraber tüketilmemelidir. Çocuklar, 18 yaş altı kişiler, yaşlılar, diabetikler, yüksek tansiyonu olanlar, gebe ve emzikli kadınlar, metabolik hastalığı olanlar, böbrek yetmezliği olanlar ile kafeine hassas kişiler için tavsiye edilmez. Sporcu içeceği değildir, yoğun fiziksel aktivite sırasında veya sonrasında tüketilmemelidir. Günlük 500 ml'den fazla tüketilmesi tavsiye edilmez.'' 

     
</TEXT>
</DOC>
