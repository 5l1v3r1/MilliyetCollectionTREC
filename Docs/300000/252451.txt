<DOC>
<DOCNO> 252451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonsiy07.html </URL>
<DATE> 2004/07/02/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Uyuşmazlık Mahkemesi'nin yapısı değişiyor... 
</HEADLINE>
<TEXT>

     Adalet Bakanlığı, Uyuşmazlık Mahkemesinin Kuruluş ve İşleyişi Hakkında Kanun'un bazı maddelerini değiştiren kanun taslağı hazırladı. 
     AA muhabirinin aldığı bilgiye göre, Adalet Bakanlığı, hazırladığı taslağı, görüşlerinin alınması amacıyla taraflara gönderdi. 
     Taslak, Uyuşmazlık Mahkemesi'ne üye seçiminde, Cumhurbaşkanı ve Hakimler ve Savcılar Yüksek Kurulu'na HSYK tanınan yetkileri kaldırıyor. 
     Buna göre, Uyuşmazlık Mahkemesi hukuk bölümüne, Yargıtay Hukuk Genel Kurulu, Danıştay Genel Kurulu ile Askeri Yüksek İdare Mahkemesi Genel Kurulu'nca ikişer asıl, ikişer yedek üye seçilecek. 
     Uyuşmazlık Mahkemesi ceza bölümüne, Yargıtay Ceza Genel Kurulu ile Askeri Yargıtay Genel Kurulu'nca kendi daire başkan ve üyeleri arasından üçer asıl, üçer yedek üye seçilecek. 
     Uyuşmazlık Mahkemesi'nin yönetimi ve temsili Başkan'a ait olacak. Başkanlığa, Anayasa Mahkemesi'nin kendi asıl ve yedek üyeleri arasından seçtiği Başkanvekili vekalet edecek. 
     Uyuşmazlık Mahkemesi Başkanlığı'na bağlı olarak Genel Sekreterlik Teşkilatı kurulacak. 
     Genel Sekreterlik Teşkilatı'nda idari ve mali işler, yazı işleri ve özel kalem müdürlükleri ile ihtiyaca göre kurulacak bürolar ve kalemler bulunacak. 
     Uyuşmazlık Mahkemesi Başkanı'nın uygun gördüğü bir raportör asli görevine ek olarak, Genel Sekreterlik görevini de yapacak. 
     Hizmetin gerektirdiği hallerde ihtiyaç duyulacak yeteri kadar personel, Uyuşmazlık Mahkemesi Başkanı'nın isteği üzerine Adalet Bakanlığı, Yargıtay ve Danıştay kadrolarından bu kurumlar tarafından ilgili mevzuat gereğince yapılacak geçici görevlendirme yoluyla temin edilecek. 
     
     MAHKEMENİN KENDİ BÜTÇESİ OLACAK 
     Uyuşmazlık Mahkemesi, genel bütçe içinde kendi bütçesi ile yönetilecek. TBMM'de bütçe ile ilgili görüşmelerde Uyuşmazlık Mahkemesi Genel Sekreteri hazır bulunacak. 
     Yürürlükteki kanuna göre, Uyuşmazlık Mahkemesi'nin giderleri Adalet Bakanlığı bütçesine eklenecek ödeneklerden karşılanıyor. 
     Uyuşmazlık Mahkemesi'nin çalışma usullerinin düzenlenmesine, idari işler ile kalem hizmetlerinin yürütülmesine, eğitim, tanıtım ve yayın faaliyetleri, genel sekreterliğin kuruluş ve görevleri ile taslakta belirtilen diğer hususlara ilişkin hükümler, Genel Kurul'un yapacağı İçtüzük ile düzenlenecek. İçtüzük, Resmi Gazete'de yayımlanacak. 
     
</TEXT>
</DOC>
