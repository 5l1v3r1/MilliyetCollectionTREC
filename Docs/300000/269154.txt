<DOC>
<DOCNO> 269154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/yasam/ayas.html </URL>
<DATE> 2004/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Formula 1'e Schumi ayarı 
</HEADLINE>
<TEXT>


Schumacher'in üst üste şampiyon oluşunun yarışlara ilgiyi azalttığını düşünen yetkililer 'reform' peşinde... 

DIŞ HABERLER SERVİSİ 

Formula 1'in patronları, uzun zamandır Alman pilot Michael Schumacher'in hakimiyetinde olan ve bu nedenle tekdüze bir hal alan yarışları, eski görkemli günlerine çevirmek için bir dizi yenilik yapmaya hazırlanıyor. Pazartesi açıklanacak reform paketiyle, Formula 1'deki diğer ekiplerin, Schumacher'in yarıştığı İtalyan Ferrari takımına karşı şansının artırılması ve yarışlara daha fazla seyirci çekilmesi amaçlanıyor. 

Yeni araçlar tasarlanacak 
Reform paketi içerisinde pitstoplarının kaldırılması, daha az aerodinamik ve daha ağır olan yeni araç modellerinin tasarlanması, küçük ama dayanıklı motorların geliştirilmesi, yarış süresince sadece bir set lasik kullanılması yer alıyor. Getirilecek yeniliklerle yarışların, eskiden olduğu gibi sadece pilotların becerisine dayalı bir hale dönmesi ümit ediliyor. 
Yarışlara yılda yaklaşık 250 milyon sterlinlik yaklaşık 672.5 trilyon TL bir bütçe ile hazırlanan Ferrari ekibi, Minardi gibi küçük takımların yaklaşık 20 milyon sterlinlik bütçeleri göz önüne alındığında rakipleri karşısında ezici bir üstünlüğe sahip. Uzmanlar, bu durumun Formula 1'in sonuçlarını daha tahmin edilebilir kıldığına dikkat çekiyorlar. 


</TEXT>
</DOC>
