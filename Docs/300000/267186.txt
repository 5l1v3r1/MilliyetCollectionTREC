<DOC>
<DOCNO> 267186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sontur08.html </URL>
<DATE> 2004/08/28/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Yaşlı baba, psikolojik sorunları olan oğlu tarafından öldürüldü 
</HEADLINE>
<TEXT>

     Zeytinburnu'nda yaşlı bir kişi, tedavi ettirmeye çalıştığı, psikolojik sorunları bulunan oğlu tarafından bıçaklanarak öldürüldü. 
     AA muhabirinin aldığı bilgiye göre, Çanakkale'nin Biga ilçesine bağlı bir köyde oturan Mustafa İver 60 , hemşire olan kızını da yanına alarak, psikolojik sorunları bulunan ve rahatsızlığı artan oğlu Erol İver'i 28 tedavisi için önceki gün İstanbul'a getirdi. 
     Erol İver, daha sonra babası ve kardeşi tarafından Bakırköy Ruh ve Sinir Hastalıkları Hastanesi'ne yatırıldı. Ardından Erol İver'in kızkardeşi, memleketine döndü. 
     Hastanede 2 gün süreyle tedavi altında tutulan Erol İver, dün akşam saatlerinde babasının isteği üzerine taburcu oldu. 
     Baba-oğul memleketlerine dönmek için gittikleri otogarda bilet bulamayınca, Veliefendi Çırpıcı Mahallesi Çayır Sokak'taki akrabalarının yanına geldi. 
     Burada yemek yedikten sonra ayrı ayrı odalarda uyuyan bu kişilerden Erol İver, saat 03.00 sıralarında mutfaktan aldığı bir bıçakla babası Mustafa İver'i çeşitli yerlerinden bıçaklayarak öldürdü. 
     Erol İver, olay sonrası binadan çıkarak yaya olarak kaçtı. 
     Polis, zanlı İver'in yakalanması için çalışma başlattı. 
     
     AKRABANIN AÇIKLAMASI... 
     Olayın meydana geldiği binanın alt katında oturan İver ailesinin akrabası Halil Pelvan, basın mensuplarının soruları üzerine, cinayet sonrası binadan çıkarken karşılaştığı Erol İver'in kendisine ''Sigara almaya gidiyorum'' dediğini söyledi. 
     Erol İver'in olay öncesi ''Bunlar beni zincire vuracaklar'' şeklinde konuştuğunu anlatan Pelvan, ''Babasını bu nedenle öldürmüş olabilir. Daha önce aralarında herhangi bir tartışma olmadı. Ama Erol, insanlara düşman gözüyle bakıyordu'' dedi. 
     Pelvan, zanlı İver'in psikolojik sorunları nedeniyle saldırganlık yaptığı için ailesi tarafından memleketinde daha önceden kapatıldığı bir odada 4 ay süreyle kaldığını, ancak buradan kaçarak İstanbul'a geldiğini ve tekrar Çanakkale'ye getirildiğini kaydetti. 
     
     ''10 YILDIR TEDAVİ GÖRÜYORDU'' 
     Halil Pelvan'ın babası İsmail Hakkı Pelvan da, öldürülen Mustafa İver'in yaklaşık 10 yıldır tedavi ettirmeye çalıştığı oğlu Erol İver'in rahatsızlığının ciddi olduğunu, fakat zaman zaman düzeldiğini belirterek, şöyle konuştu 
     ''Son olarak Erol İver'in hastalığının tekrar artması üzerine Mustafa İver, hemşire olan kızı ile birlikte Erol'u İstanbul'a getirdi. Bakırköy Ruh ve Sinir Hastalıkları Hastanesi'nde tedavisinin yapılması için gün aldılar. Erol İver, benim sözümü tutardı. Benim de yardımımla babası ve kızkardeşi onu hastaneye yatırdı.'' Erol İver'in dün babasının isteğiyle hastaneden taburcu olduğunu anlatan İsmail Hakkı Pelvan, ''Mustafa, hastanede oğluyla yeterince ilgilenilmediğini söylüyordu. Sadece iğne yapılıyormuş. Bu nedenle hastaneden ayrılmışlar. Çanakkale'ye gidemeyince de buraya geldiler. Gece ise bu olay oldu.'' Pelvan ailesinin komşusu Mehmet Dündar da, olaydan önce Mustafa İver ile bir süre sohbet ettiğini kaydederek, ''İyi bir insandı. Sigara ikram ettim, almadı. O bana sigara verdi ve 'ölüm kalım dünyası, bir sigaramı iç bari' dedi. Sohbet sonrası da 'hakkını helal et' deyip ayrıldı'' şeklinde konuştu. 
     
</TEXT>
</DOC>
