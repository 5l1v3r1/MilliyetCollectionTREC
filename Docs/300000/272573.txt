<DOC>
<DOCNO> 272573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/yazar/akyol.html </URL>
<DATE> 2004/09/17/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
PKK ve Kürt hareketi 
</HEADLINE>
<TEXT>


PKK derin bir bölünme, hatta çözülme sürecinde... Tabanda bir gevşeme, hatta erime yaşanırken, 'lider kadrosu'ndan Kani Yılmaz ve Nizamettin Taş gibi iki önemli isim de Apo'yu açıkça eleştirerek PKK çizgisinden ayrıldılar. 
Bunlar bireysel kopmalar değil. Bünyedeki çözülmenin dışarıdan göze çarpan 'büyük' işaretleri... 
İki konu dikkat çekiyor 
Ayrılanlar Apo'yu açıkça suçluyorlar. Halbuki eskiden Apo karşısında kimse gık diyemez, hemen 'infaz' edilirlerdi. Şimdi ise, hareket ciddi bir çıkmaza girdiği için Apo açıkça eleştirilebiliyor. Örgütte otorite zaafı artıyor.Örgüt eski terör gücünü de yitiriyor. Apo İmralı'dan terör emri vermiş, bunu Remzi Kartal açıklamış ama terör olayları sınırlı sayıda karakollara saldırı ve sınırlı sayıda güvenlik görevlisinin şehit edilmesinin ötesine geçememiştir. Örgüt moral çöküntüsü ve fiilen erime süreci içindedir. 

ÇÖKÜNTÜ Apo'nun öfkeli açıklamalarıyla da kanıtlanıyor. Apo "ticarete girenler"e ateş püskürüyor. Örgütü bırakarak ticarete girenlerin sayısı Avrupa'da ve Kuzey Irak'ta giderek artıyor. 
PKK'lıların çok büyük bölümü Kırmanç - Kürt olduğu halde, Kuzey Irak'a gidenlerin Kırmanç Barzani'den çok, Sorani Talabani'ye sığınmaları dikkat çekici. Bunda Talabani ile ABD'nin ilişkilerinin "daha iyi" olması rol oynadığı gibi, Barzani'nin PKK'yı rakip - tehdit gibi görmesinin de rolü vardır. 
Çözülmenin asıl sebebi, terör örgütünün 'felsefe'sinin çökmüş olmasıdır. İşte dün kahramanlık diye yücelttikleri terörü şimdi bir suç olarak birbirlerinin üzerine atıyorlar 
Apo Nizametin Taş'ı suçluyor" "On bin kişinin katilidir o..." 
Nizamettin Taş'ın cevabı "Apo'nun emriyle yaptım, özür dilerim..." 
Osman Öcalan da dün Milliyet'te arkadaşımız Namık Durukan'a yaptığı açıklamada, terör konusunda "Pişmanız, özür dileriz" diyordu. 
Eski DEP'lilerle DEHAP'- lılar terörün 'anakronik' kaldığının, örgüt içinde suçlama sebebi haline geldiğinin farkında bile değil 

TERÖRSÜZ ne yapabilirler İşte bu sorunun cevabı belirsiz 
Hareket yıllardan beri totaliter ve terörist bir ideoloji üzerinde yapılandı. Ve artık çıkmaza girdi. 
Kürt kimliğini savunanlar içinde de solcular, sağcılar, sosyal demokratlar, muhafazakarlar, liberaller var. "Kürt meselesi"nin nasıl çözülebileceği konusunda da görüşleri çok farklı. 
"Demokrasi, bireyleşme, çoğulculaşma" gibi çağdaş değerlerin gelişmesi ve piyasa ekonomisinin derinleşmesi Kürt siyasi hareketini de etkiliyor tabii işte "demir disiplinli" totaliter yapılanma çözülüyor. DEHAP çizgisindeki politikacılar bu sosyolojik çözülme sürecini görüp yeni politika ve teoriler geliştirmek yerine, 'örgüt'ün peşinden sürüklenerek onlar da 'siyaseten' tıkanıyorlar. Zaten çok sınırlı kalan oyları gerilemeye başladı bile. 
Hareketin girdiği bu uzun ve kaotik süreç yapıcı siyasetlerin gelişmesine de, çılgınca patlamalara da yol açabilir. Ama çılgınlıklar asla pişmanlıktan başka bir sonuç vermez. 



</TEXT>
</DOC>
