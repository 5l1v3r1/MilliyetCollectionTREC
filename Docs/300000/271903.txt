<DOC>
<DOCNO> 271903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/spor/bbas.html </URL>
<DATE> 2004/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Portakal ziyafeti 
</HEADLINE>
<TEXT>


12 Dev Adam, grupta galibiyet alamayan en zayıf rakibi Hollanda ile bu akşam Abdi İpekçi'de karşı karşıya gelecek. Ay-Yıldızlılar, cumartesi günü de Bosna Hersek'i İstanbul'da ağırlayacak 


Takımımız lider 
2005 Avrupa Şampiyonası Elemeleri'nde E Grubu'nda mücadele veren A Milli Basketbol Takımımız, grubundaki üçüncü maçını bu akşam Abdi İpekçi Salonu'nda 19.00'da Hollanda ile oynayacak. Grupta liderlik koltuğunu ele geçiren Ay - Yıldızlı ekibimizin henüz galibiyeti bulunmayan Hollanda ile mücadelesi NTV'den naklen yayınlanacak. 12 Dev Adam, grubundaki dördüncü maçında Bosna Hersek ile cumartesi Abdi İpekçi Salonu'nda karşı karşıya gelecek. 

Finallere kalacak 
22 Eylül'de Estonya, 25 Eylül'de de Hollanda ile rakip sahada mücadele verecek olan millilerimiz grup maçlarını tamamlayacak. 5 grupta ilk iki sırayı alan 10 ülke ile birlikte ev sahibi Sırbistan Karadağ ve 2003'ün ilk dördü Litvanya, İspanya, İtalya ve Yunanistan olmak üzere 15 ülke finallere kalacak. 16. ülke ise gruplarında ilk ikiye giremeyen 9 ülkenin üç grup oluşturaracak oynayacağı ve grup birincilerinin karşılaşacağı maçlar sonunda belirlenecek. 

İbo'ya umut ışığı 

Ülker'den şartlı izin 
NBA'İN Seattle Supersonics takımından teklif alan, ancak Ülkerspor'un 1 milyon dolar bonservis ücreti istemesiyle şaşıran İbrahim Kutluay'a umut doğdu. Yıldız oyuncu ile dün bir kez daha görüşen Ülker yönetimi, 1 milyon dolarlık bonservis ücretinden vazgeçerken, menajeri Tolga Tuğsavul'un, aynı ayarda bir oyuncu bulmasıyla izin vereceğini bildirdi. İbrahim de, NBA'e gitmek istediğini söyledi. 

Serkan yok 
A Milli Takımımız, Hollanda maçının son hazırlıklarını dün akşam Abdi İpekçi Salonu'nda yaptığı iki saat süren çalışmayla tamamladı. Belindeki sakatlığı süren ve MR'ı çekilen Serkan'ın bugün forma giyemeyeceği açıklandı. Bu arada, Milli Takımımız Hollanda'ya 1986 yılından beri yenilmiyor. Ay - Yıldızlı ekip., rakibiyle yaptığı 18 maçın 12'sini kazanmış, 5'inden yenik, 1'inden berabere ayrılmıştı. 

İşte liseli dev 

Tanjeviç'in "Temel eğitimi en gelişmiş oyuncum" dediği Cenk, Efes'te A takıma giremeden, milli formayla tanıştı 

GÖKHAN TÜRE 

"Sırayı şaşırdım" 
EFES Pilsen A takımının formasını düşlerken, kendisini bir anda A Milli Takım formasıyla sahada bulan 12 Dev Adam'ın "liseli millisi" Cenk Akyol, "Geleceğe yönelik hedeflerimde sırayı biraz şaşırdım. Ama bunu başarmamı sağlayan antrenörüm Bogdan Tanjevic'e sonsuz teşekkür borçluyum. Kendime olan güvenimin iki kat artmasını sağladı" dedi. Tanjevic'in "Fundamentali temel eğitim en gelişmiş oyuncum O. Geleceği çok parlak" diye övdüğü Cenk, "Ağabeylerimiz, bize fazlasıyla destek oluyor, arkadaşça davranıyorlar" yorumunu yaptı. 

Hedefi NBA 
SELİM Pars Koleji'nde lise son sınıfta okuyan 17 yaşındaki yıldız, antrenmanlar ve kamplardan vakit buldukça okula gitmeye çalıştığını da ifade ederek şunları söyledi "En büyük rüyama, milli formayla ulaştım. Artık ilk hedefim Efes Pilsen A takımına çıkıp, orada Euroleague'de kendimi kanıtlamak. Tabii sonra da her oyuncunun istediği gibi NBA'de yer almak istiyorum. Kendime örnek aldığım isim Harun Erdenay. Harun ağabey hem karakter, hem de oyunculuk özellikleriyle gerçekten eşi az bulunur". 


</TEXT>
</DOC>
