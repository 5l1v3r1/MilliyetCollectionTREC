<DOC>
<DOCNO> 274005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonspo13.html </URL>
<DATE> 2004/09/22/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Beşiktaş idmanını Demirören de izledi... 
</HEADLINE>
<TEXT>

     Beşiktaş, 25 Eylül Cumartesi günü Büyükşehir Belediyesi Ankaraspor ile yapacağı maçın hazırlıklarını, bu sabahki çalışmayla sürdürdü. 
     Teknik direktör Vicente Del Bosque, BJK Nevzat Demir Tesisleri'nde gerçekleştirilen çalışmanın başında yarım saatlik bölümü basın mensuplarına açık tuttu. 
     Futbolcularını iki gruba ayıran İspanyol teknik adam, İbrahim Üzülmez, Ronaldo, Ahmet Yıldırım, Okan, Ali Güneş, İbrahim Toraman ve İbrahim Akın'ı salonda çalıştırıp diğer futbolculara sahada bir süre topla yapılan bireysel çalışmaların ardından dar alanda dayanıklılık ve çabukluğu artırıcı çalışmalar yaptırdı. 
     
     İBRAHİM AKIN TAKIMLA ÇALIŞTI 

     Galatasaray maçından kalma hafif sakatlığı nedeniyle dün dinlendirilen İbrahim Akın da takımla çalışmalara başladı. 
     Genç futbolcu, salondaki grupla antrenmana çıkarken, bir süre de sahada koşu yaptı. 
     
     CAREW VE SERGEN'İN DURUMU 

     Galatasaray maçında sakatlanan ve tedavileri süren Carew ve Sergen, takımdan ayrı koşu yaparak çalışmalarını sürdürdü. 
     Her iki futbolcunun da durumlarının iyiye gittiği bildirildi. 
     Bu arada sakatlığı süren kaleci Cordoba antrenmanda yer almadı. 
     
     BAŞKAN DEMİRÖREN DE İZLEDİ 

     Beşiktaş Kulübü Başkanı Yıldırım Demirören ile asbaşkan ve futbol şube sorumlusu Kıvanç Oktay da antrenmanı izledi. 
     Saha kenarında oturarak antrenmanı izleyen yöneticiler, çay içerek sohbet ettiler. 
     Bu arada siyah-beyazlıların sabah çalışmasını İspanya'nın Marca gazetesinin muhabir ve foto muhabiri de izledi. İspanyol gazeteciler, çalışma sonunda Del Bosque, Juanfran ve Carew ile röportaj yaptı. 
     Beşiktaş, Büyükşehir Belediyesi Ankaraspor ile yapacağı lig maçının hazırlıklarını, bu akşam basına kapalı antrenmanla sürdürecek. 
     
</TEXT>
</DOC>
