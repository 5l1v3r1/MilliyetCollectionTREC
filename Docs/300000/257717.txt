<DOC>
<DOCNO> 257717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sontur42.html </URL>
<DATE> 2004/07/23/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Antalya'da lüks otomobilde öldürülen kişi 60 suçtan sabıkalı firari çıktı 
</HEADLINE>
<TEXT>

     Antalya'da lüks bir otomobilde öldürülerek sokağa atılan kişinin, İstanbul ve Bursa polisi tarafından çeşitli suçlardan dolayı arandığı ve cezaevi firarisi olduğu belirlendi. 
     AA muhabirinin aldığı bilgiye göre, Bayındır Mahallesi'nde 34 KRN 28 plakalı lüks bir otomobilde öldürülerek sokağa atılan kişinin, Bursa Yarı Açık Cezaevi'nden bir süre önce firar eden Burhan Kasapoğlu olduğu belirlendi. 
     Yapılan araştırmada, Kasapoğlu'nun hırsızlıktan dolayı cezaevine girdiği ve 60 ayrı suçtan da sabıkası olduğu bildirildi. Polis yetkilileri, Kasapoğlu'nun çeşitli suçlardan dolayı da Bursa ve İstanbul polisi tarafından arandığının ortaya çıktığını kaydettiler. 
     Yetkililer, cinayetin kesin nedeninin henüz belirlenemediğini kaydederek, çaldıkları malzemeyi veya bölgeyi paylaşamayan grup üyeleri arasında çıkan tartışma sonucu Kasapoğlu'nun öldürülmüş olabileceği üzerinde duruyor. 
     Polis, cinayetten sonra aynı otomobille olay yerinden kaçan zanlıların aranmasına devam edildiğini bildirdi. 
     Antalya Devlet Hastanesi morgunda cesedine otopsi yapılan Kasapoğlu'nun, başına ve boğazına isabet eden 4 kurşun yarası sonucu öldüğü belirlendi. 
     Görgü tanıkları, polise, BMW marka otomobilde 25-30 yaşlarındaki bir sürücünün, otomobilde bulunan 2 kişi tarafından tabancayla vurularak sokağa atıldığını bildirmişti. 
     
</TEXT>
</DOC>
