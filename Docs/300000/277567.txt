<DOC>
<DOCNO> 277567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sonyas05.html </URL>
<DATE> 2004/10/05/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Gençler soyundu, ünlüler kapandı 
</HEADLINE>
<TEXT>

     Oben KIRDÖK DHA 
ADANA'da düzenlenen 2'nci Çukurova Sanayi ve Ticaret Fuarı, ünlü mankenlerin katıldığı bir defileye ev sahipliği yaptı. Defilede çeşitli markalardaki iç çamaşırı ve mayolar, moda dünyasının genç mankenleri tarafından tanıtılırken, Nefise Karatay, Asuman Kruse ve Ebru Destan gibi ünlü modeller daha kapalı giysilerle podyuma çıktı. 
     Fuar konser alanındaki defilede, Nefise Karatay, Asuman Krause, Ebru Destan, Gizem Özdilli, Nihan Akkuş ve Yeliz Çalışkan gibi ünlü isimlerin yanı sıra, moda dünyasının çiçeği burnunda mankenleri de görev aldı. Adanalıların büyük ilgi gösterdiği defilede, giyim firmalarının Sonbahar-Kış kreasyonları ile iç çamaşırı, mayo ve uyku kıyafetleri tanıtıldı. 
     Yaklaşık 1.5 saat süren defilede, mankenler güzellikleri ve zerafetiyle alkış alırken, elbiseler ikinci planda kaldı. Özellikle Gizem Özdilli podyuma çıktığında, Adanalılar yoğun tezahüratta bulundu. Öte yandan Karatay, Krause, Destan, Özdilli gibi ünlü mankenlerin kapalı giysilerle podyuma çıktığı defilede, iç çamaşırı ve mayoları genç mankenler giydi. Tanınmış mankenler mini etekten öteye gitmezken, yeni yetenekler cesaret isteyen ürünleri tanıtmaktan çekinmedi. Ünlü isimleri yalnızca kışlık giysiler, spor kıyafetleri ve pijamalarla gören Adanalılar hayal kırıklığına uğradı. 
     Halka açık defilede, alandaki sandalyeler dolunca, jandarma ve özel güvenlik görevlileri defileyi ayakta izlemek isteyenleri içeri almadı. İçerideki bin izleyici defileyi oturarak izlerken, yaklaşık 2 bin kişi, barikatın arkasından mankenleri görmeye çalıştı. Fuar organizatörleri, izdihama yol açmamak için ayakta izleyici almadıklarını söylerken, Adanalılar, yılda bir kaç kez görebildikleri mankenlerin defilesini, barikat ardından izlemek zorunda kalmalarına tepki gösterdi. 
     
</TEXT>
</DOC>
