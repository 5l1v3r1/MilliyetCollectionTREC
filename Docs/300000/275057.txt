<DOC>
<DOCNO> 275057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/soneko05.html </URL>
<DATE> 2004/09/26/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Seç, beğen, al... 
</HEADLINE>
<TEXT>

     Maliye Bakanlığı, kişi başına milli geliri bin 500 doları aşmayan iller ile kalkınmada öncelikli yörelerde yatırım yapacak işadamlarına, kendilerine bedelsiz olarak verilecek hazine arazileri için çok sayıda seçenek sundu. 
     Maliye Bakanlığı Milli Emlak Genel Müdürlüğü, en az 10 kişiye, asgari 5 yıl istihdam sağlayacak olan yatırımcıya bedava Hazine arazisi uygulaması bulunan ilde, yatırıma uygun araziler için envanter çalışması yaptırdı. 
     Bu çalışmada her ilin Milli Emlak Müdürlükleri, kendi bölgelerindeki yatırıma uygun boş Hazine arazilerini tek tek belirledi. Bu listeler daha sonra Milli Emlak Genel Müdürlüğü'ne gönderildi. Genel Müdürlük de, yatırımcılara çeşitli alternatifler sunan bu listeleri il ve ilçeler bazında internet sitesinde yayımladı. 
     
     908 FABRİKA ALANI 

     Maliyeciler, bu çalışmada ilde işadamlarının yatırım yapmalarına uygun 908 adet Hazine arazisi tespit etti. 
     Yatırımcıya en fazla seçenek sunulan iller Samsun, Siirt, Erzurum, Bayburt, Çorum ve Kahramanmaraş olarak sıralandı. 
     Samsun'da, yatırımcılara Bafra, Çarşamba, Salıpazarı, Ladik, Tekkeköy, Kavak ve Vezirköprü'de 77 Hazine arazisi önerilirken, 66 parça Hazine arazisini yatırımcılara sunan Siirt'deki yatırım alanları da merkez, Kurtalan, Şirvan, Baykan, Eruh ve Pervari olarak saptandı. 
     Yatırımcılara 59 ayrı Hazine arazisi gösterilen Erzurum'da ise bu yerlerin tümü merkezde yeraldı. 
     Bu arada, daha önce çıkarılan ve kalkınmada öncelikli yörelerde yatırımcılara bedelsiz Hazine arazisi devrine imkan veren yasanın da uygulamada olduğu son 1 yıl içinde, 51.2 trilyon liralık yatırım öngören, bin 245 kişiye istihdam sağlayacak olan yatırımcılara 45 adet hazine arazisi bedelsiz olarak tahsis edildi. 
     Maliye Bakanlığı, belirlenen Hazine arazisini birden fazla talep gelmesi halinde, bunlar arasında en çok işçi çalıştıracak yatırıma öncelik veriyor. Her 2 yatırımda da aynı sayıda işçi çalıştırılacak ise bu durumda, yatırım tutarı en yüksek olan proje tercih ediliyor. 
     Listelerde yeralmayan bir taşınmazın yatırımcı tarafından talep edilmesi halinde ise bu durum değerlendirmeye alınıyor ve ona göre bir yanıt veriliyor. 

     
</TEXT>
</DOC>
