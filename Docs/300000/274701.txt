<DOC>
<DOCNO> 274701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonyas26.html </URL>
<DATE> 2004/09/24/ </DATE>
<TIME> 21.38 </TIME>
<AUTHOR>  </AUTHOR>
<HEADLINE>
Silivri'de toplu nikah töreni... 
</HEADLINE>
<TEXT>

     Silivri Belediyesi'nin, AK Parti Silivri Kadın Kolları'nın katkılarıyla düzenlediği toplu nikah töreninde, 25 nikahsız çiftin nikahı kıyıldı. 
     Eski Garden Restoran'daki törende, 13 çiftin nikahını İstanbul Büyükşehir Belediye Başkanı Kadir Topbaş kıydı. 
     Topbaş, bir kısmı çocuklarıyla nikaha gelen çiftleri işaret ederek, ''Buradaki çocuklardan bazıları, 'ben, annemle babamın evlendiğini gördüm' diyecek. Sizler burada mutluluğunuza mutluluk katacaksınız'' dedi. 
     Törende 12 çiftin nikahı ise Silivri Belediye Başkanı Hüseyin Turan tarafından kıyıldı. 
     Çiftlere, İstanbul Büyükşehir Belediyesi'nce 500'er milyon lira ve çeşitli kurumlarca çeyrek altın hediye edildi. 
     Bu arada, törene katılacağı bildirilen Devlet Bakanı Güldal Akşit'in, başka bir programı nedeniyle etkinliğe katılamadığı öğrenildi. 
     
</TEXT>
</DOC>
