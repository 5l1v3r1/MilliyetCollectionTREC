<DOC>
<DOCNO> 276116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/yasam/axyas01.html </URL>
<DATE> 2004/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadının 'hızı' erkeği yenecek 
</HEADLINE>
<TEXT>


İngiliz bilim adamları, kadın atletlerin bundan 150 yıl sonra 100 metre yarışında erkekleri geçeceğini belirledi 

DIŞ HABERLER SERVİSİ 

Oxford Üniversitesi'nden Andrew Tatem liderliğinde bir grup bilim adamı, 1900 yılından bu yana Olimpiyatlar'da yarışan kadın ve erkek 100 metre koşucularının derecelerini inceledi. Sonuç, şaşırtıcı bir iddiayı ortaya çıkardı. 
Tatem ve ekibi, son 100 yılda erkek ve kadın atletlerin performanslarında artış olduğunu, ancak kadınların erkeklere göre daha çok gelişim gösterdiğini belirledi. 

"2156'da geçerler" 
Tatem, Olimpiyatlar'da 100 metrede altın madalya kazanan Yulia Nesterenko'nun 10.93 saniyelik derecesiyle, aynı dalda birinci olan erkek meslektaşı Justin Gatlin'in 9.85'lük derecesi arasında 1.08 saniyelik fark bulunduğunu hatırlattı. 
Tatem ve ekibi, farkın 2008 Olimpiyatları'nda 1 - 1.1 saniye arasına düşeceğini, en erken 2064, en geç 2088 Olimpiyatları'na kadar kapanacağını hesapladı. 
Ekip, 2156 Olimpiyatları'nda, kadın atletlerin 8.079 saniye, erkeklerin ise 8.098 saniyelik bir derece yapmasını tahmin ediyor. Uzmanlar, doping kullanımı, hava ve zemin koşulları gibi dış etkenlerin araştırma kapsamına alınmadığını belirtti. 




</TEXT>
</DOC>
