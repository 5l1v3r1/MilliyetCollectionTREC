<DOC>
<DOCNO> 259120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sontur39.html </URL>
<DATE> 2004/07/29/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Türkiye'nin ilk opera sanatçısı Semiha Berksoy kalp ameliyatı geçirdi 
</HEADLINE>
<TEXT>

     Türkiye'nin ilk opera sanatçısı Semiha Berksoy, Memorial Hastanesi'nde kalp ameliyatı oldu. 
     İki gün önce geçirdiği ameliyat sonrası basının karşısına çıkan Berksoy, çok iyi olduğunu ve önümüzdeki aylarda yapılacak Viyana Bienali'ne gitmeyi planladığını söyledi. 
     Basın mensuplarına poz verirken bir arya da söyleyen Berksoy, ''Ben mesleğime aşığım. Gece gündüz mesleğimle meşgulüm'' diye konuştu. 
     Berksoy'un ameliyatını yapan Memorial Hastanesi Kalp ve Damar Cerrahisi Bölüm Başkanı Prof. Dr. Bingür Sönmez de Berksoy'un 1997 yılında bypass operasyonu geçirdiğini belirterek, bu ameliyatında da kireçlendiği tespit edilen kalp kapakçığının değiştirildiğini bildirdi. 
     Berksoy'un kendine geldiğinde kızından ilk istediği şeyin makyaj malzemeleri ve aynası olduğunu anlatan Prof. Dr. Sönmez, ''Kendisi 94 yaşında. Yaşını göz önüne alarak, hafta sonuna kadar kendisini yoğun bakımda tutacağız. Ama durumu gayet iyi'' diye konuştu. 
     
</TEXT>
</DOC>
