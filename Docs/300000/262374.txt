<DOC>
<DOCNO> 262374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sondun39.html </URL>
<DATE> 2004/08/11/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Pakistan'da tutuklanan Türklerden birinin kimliği belli oldu 
</HEADLINE>
<TEXT>

     Pakistan'ın Lahor kentinde, terör örgütü El Kaide ile bağlantılı oldukları iddiasıyla geçen hafta sonu tutuklanan dört Türkten birinin kimliğinin Yılmaz Mehmet olarak açıklandığı bildirildi. 
     Pakistan güvenlik servislerinden adını açıklamak istemeyen üst düzey bir yetkili, ''Halid'' kod adıyla tanınan Yılmaz Mehmet'in Afganistan'da ABD'ye karşı Taliban saflarında savaştığının düşünüldüğünü söyledi. 
     Yılmaz Mehmet ile bir başka Türkün Pakistan'ın Afganistan sınırındaki aşiret bölgelerine sızmayı başardığını ve yıl başında, Lahor'a gittiklerini belirten yetkili, bu kişilerin Lahor'da, haziran ayında uçakla buraya gelen diğer iki Türk ile buluştuklarını kaydetti. 
     Türklerin sorgusunun sürdüğünü belirten yetkili, El Kaide üyesi olduğundan şüphelenilen Mehmet'in geçen ay Lahor yakınlarında yakalanan Tanzanyalı Ahmed Halfan Geylani ve Lahor'da yakalanan Pakistanlı Naim Nur Han ile yakın temasta bulunduğunu ifade etti. 
     25 Temmuz'da Pakistan'ın Gucarat kentinde tutuklanan Geylani, ABD tarafından, 1998'de ABD'nin Tanzanya ve Kenya büyükelçiliklerine düzenlenen saldırılarla ilgili olmakla suçlanmıştı. 
     
</TEXT>
</DOC>
