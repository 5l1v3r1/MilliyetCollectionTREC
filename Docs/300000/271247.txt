<DOC>
<DOCNO> 271247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/guncel/agun.html </URL>
<DATE> 2004/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Olcay'ın umudu sönüp gitmesin 
</HEADLINE>
<TEXT>


12 yaşındaki Olcay Tosun, ÇYDD'ye mektup yazıp ailesinin yoksulluğunu anlattı, okuyup öğretmen olabilmek için yardım istedi. Ancak derneğin yardım edebilmesi için bir veli gerek 

Şükran Pakkan 

Umut, 12 yaşındaki bir kız çocuğunun, babasının "Paramız yok, okula gidemezsin" sözlerine, bir yol bulabilme düşüncesiyle karşı çıkabilmektir. Umudun bu hik yedeki adı Olcay Tosun. Tek isteği babasına destek olunması. Tek fotoğrafı, bir de Çağdaş Yaşamı Destekleme Derneği'ne ÇYDD yazdığı mektubu var. "Benim hayalim okumak, ablamın ve kardeşimin de. Babamınki de bizi okutmak. Annemin hayali de süt veren bir hayvanının olması" diyor. 
Olcay mektubu 2 ay önce derneğe gönderdiğinde, 35 yaşındaki annesinin hayalini bu cümleyle yazmıştı. Mektubu gönderdikten bir ay sonra, annesi, bahçede patates toplarken fenalaşıp yaşamını yitirdi. 

Hep takdir alıyor 
Olcay'ın yazdığına göre, Aksaray'ın Doğantarla kasabasında yaşayan Tosun ailesinin 6 çocuğu var. En büyükleri 18 yaşında. Engelli olduğundan çalışamıyor. Olcay'ın 17 yaşındaki ablası Erzincan'daki meslek lisesinde burslu okuyor. Diğer kardeşleri de şimdilik ilköğretim okullarında. Olcay, okulda her dönem takdir alıyor. Ancak baba, artık okul masraflarına yetişemiyor. Evlerinde, yatak, buzdolabı yok. 
Olcay, annesini kaybetmeden önce yazdığı mektubunda şöyle diyor "Babam, serbest meslek sahibi, yani seyyar satıcı. Annem ev hanımı... Kışı zor geçiriyoruz. Defterlerimi, kalemleri zor denkleştiriyorum... 

'Hayalim gerçekleşmeyecek' 
Şu anda hayalimdeki tek şey lise ve sonra da öğretmen olup kasabama dönmek. Biliyorum ki hayallerim gerçekleşmeyecek. Babam beni okutamayacak. Ben de size başvuruyorum. Abimin durumu biraz kötü. Küçükken havale geçirmiş. Okuyup yazmasını da bilmiyor. Ortaokulu bitirdiği halde 30'a kadar sayıyor. Çünkü bu onun elinde değil. Kafası almıyormuş. Lütfen hayalimin gerçekleşmesi için bize yardım edin... Akrabalarımız da kendilerini zor geçindiriyorlar." 
Olcay böyle yazıyor ama ÇYDD, bu yıl Olcay'a yardım edemeyecek. Onun, "Anadolu'da bir kızım olsun, öğretmen olsun" diyen yardımsever bir veliye ihtiyacı var. 


</TEXT>
</DOC>
