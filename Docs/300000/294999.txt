<DOC>
<DOCNO> 294999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sontur10.html </URL>
<DATE> 2004/12/05/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Menderes'teki gasp cinayetinde tanıdıklar üzerinde duruluyor... 
</HEADLINE>
<TEXT>

     İzmir'in Menderes İlçesi'nde, 5 gün önce, 3 çocuk annesi Şükran Batan'ın boğazının kesilerek öldürülmesi ve ziynet eşyalarının gasp edilmesi olayıyla ilgili soruşturmayı sürdüren polis, gaspçıların 2 kişi oldukları ve kurbanları tarafından tanındıkları ihtimali üzerinde duruyor. 
     Alınan bilgiye göre, olayla ilgili soruşturmayı sürdüren Asayiş Şube Müdürlüğü Cinayet Büro Amirliği dedektifleri, gaspçıların, Batan'ın evine zorlanmadan girdiklerini belirledi. 
     Polis, evde yaptığı incelemede, yatak odasındaki 3 kilidi bulunan çelik kasanın alt bölümünün zorlama olmadan açıldığını, içinde para bulunan üst bölümünün ise açılamadığını tespit etti. Öldürülen kadının oto galericiliği yapan eşi Mehmet Ali Batan'ın ifadesinde, çelik kasanın sürekli kilitli olduğu ve 3 anahtarların da yanında bulunduğunu söylemesi üzerine polis, 2 kilidin, ''çoğaltılan anahtarla'' açıldığı ihtimali üzerinde durmaya başladı. 
     
     SENARYO 
     Polisin, en az 2 kişi oldukları tahmin edilen ve evde para bulunduğunu bilen zanlıların, ziyaret bahanesiyle eve girdikleri, birinin Şükran Batan'ı oyalarken diğerinin çoğaltılmış anahtarla kasayı açmaya çalıştığı, durumu fark ederek müdahale eden kadını mutfak bıçağıyla öldürdükleri, kasaya açamamaları üzerine de ziynet eşyalarını alarak kaçtıkları senaryosu üzerinde durarak, soruşturmayı bu yönde sürdürdüğü öğrenildi. 
     Cinayetin, mutfaktaki 4'lü sette eksik olan bıçakla işlendiğini belirleyen polis, evde çok sayıda kişiye ait parmak izi belirlerken, sabıkalı kişilerin izleriyle yaptığı karşılaştırmada bir sonuca ulaşamadı. 
     Polis, kasanın anahtarlarını çoğaltabilecek kadar aileye yakın olan kişilerle ilgili bilgi toplamaya başladı. 
     Menderes 157 Sokak'ta 5 gün önce, Şükran Batan evinde boğazı kesilerek öldürülmüş halde bulunmuştu. Zanlıların, evde bulunan çelik kasayı açamadıkları, kadına ait 11 bilezik ve 4 yüzüğü aldıkları belirlenmişti. 
     
</TEXT>
</DOC>
