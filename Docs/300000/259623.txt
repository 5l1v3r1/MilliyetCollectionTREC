<DOC>
<DOCNO> 259623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/dunya/adun.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Papa, 'cadı avı' başlattı 
</HEADLINE>
<TEXT>


Katolik dünyasının lideri, yayımladığı bildiriyle, feministlerin cinsiyet eşitliği mücadelesinin aile yapısını tahrip ettiğini ileri sürdü ve Kilise'yi feminizm akımıyla savaşmaya çağırdı 

DIŞ HABERLER SERVİSİ 


Katolik dünyasının ruhani lideri Papa II. Jean Paul, dün yayımlanan bir bildiriyle, Katolik Kilisesi'nin liderlerini, kadın ve erkeğin temelde eşit olduğunu savunan feminist ideolojilere karşı savaşmaya çağırdı. 
Guardian gazetesinin haberine göre, "Kilise ve Dünyadaki Erkek ve Kadınların İşbirliği" başlıklı 37 sayfalık bildiride, modern feminizmin güç ve cinsiyet eşitliği için verdiği mücadelenin, geleneksel aile kavramına zarar verdiği ve eşcinsel evliliklerinin normal sayıldığı bir ortam yarattığı iddia edildi. 
Papa'nın görevde bulunduğu süre içerisinde kadının rolüne ilişkin yayımlanan bu 3'üncü bildiride, feministler, kadın ve erkek arasındaki biyolojik farklılığı "bulanıklaştırmakla" suçlandı. Bildiride, cinsiyetin feminist düşüncelerin etkisiyle günümüzde fiziksel bir farklılıktan ibaret sayıldığı, bunun da anne ve babadan oluşan aile kavramı üzerinde soru işaretleri oluşturduğu belirtildi. Bildiride, cinsiyet farklılığına bu türden yaklaşımlar nedeniyle, homoseksüellikle heteroseksüelliğin eşit sayılmaya başlandığı kaydedildi. 
Papa II. Jean Paul'ün Baş Teoloji Sözcüsü Alman Kardinal Joseph Ratzringer tarafından imzalanan bildiride, günümüzde kadınların, kariyerlerini geliştirme adına, annelik görevlerini ihmal ettiği belirtildi. Ratzringer, aile yapısındaki bu bozulmada hükümetlerin sosyal politikalarının da etkili olduğunu kaydederek yetkilileri, çalışan kadınların aile sorumluluklarını reddetmeyeceği koşullar yaratmaya çağırdı. Bildiride, kadınlara iş hayatında erkeklerle eşit haklar verilmesi ve saygı gösterilmesi vurgulanırken, cinsiyet farklılığının unutulmaması gerektiğine dikkat çekildi. 
Papa, daha önce yaptığı açıklamalarda da, feminizmin kadının annelik görevlerini yerine getirmesine zarar veren bir düşünce akımı olduğunu söylemişti. 

Köktendincilik 
BBC'ye konuşan Londra'daki Goldsmiths Koleji öğretim üyelerinden Angela Phillips, Vatikan'ın feminizme yönlendirdiği suçlamaların, dini köktenciliğe dönüşün bir işareti olduğunu savundu. Eski toplumun bir parçası olan yapıların, sosyal değişimlere uyum sağlayamadığını söyleyen Phillips, bu yapıların "kadınların değiştirmeye çalıştığı mevcut düzeni yeniden kurmaya çalıştıklarını" sağladığını belirtti. 
Uluslararası Kadın Mülteci Hareketi'nin kurucusu Erin Pizzey ise, rahiplerine evlenme izni vermeyen Katolik Kilisesi'nin, bu türden açıklamalar yapacak bir konumda olmadığını belirtti. 


</TEXT>
</DOC>
