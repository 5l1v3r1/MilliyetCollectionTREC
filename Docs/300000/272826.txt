<DOC>
<DOCNO> 272826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/spor/axspo03.html </URL>
<DATE> 2004/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Florya'da derbi dopingi 
</HEADLINE>
<TEXT>


Galatasaray Yönetimi, Beşiktaş derbisi öncesinde futbolculara 2 milyon dolar dağıtarak moral depoladı. Teknik Direktör Hagi de Kartal'ı yıkmak için özel önlem paketleri hazırladı 

ERHAN TELLİ 


Sürpriz gelişme 
GALATASARAY Yönetimi, derbiye bir gün kala futbolcularının yeni sezon alacaklarının ilk taksitini dağıtarak, adeta doping yaptı. Sarı - Kırmızılı yönetimin önceki akşam yapılan antrenmandan sonra, futbolcuların toplam 2 milyon doları bulan alacaklarını tek tek dağıttığı öğrenildi. Sürpriz jest futbolcuların moralini yerine getirirken, ödeme disiplinine kavuşulması da yüzleri güldürdü. 

Hagi çalışıyor 
TEKNİK Direktör Hagi ise kapalı kapılar ardında Beşiktaş'ın oyun sistemini çözmek için yoğun mesai harcıyor. Ezeli rakibin, Bodo Glimt ile oynadığı maçı izleyen Rumen teknik adam, özellikle Carew'in yedek kulübesinde oturmasıyla şok oldu. Hagi, bu sürpriz kararı Del Bosque'nin, sadece kendi maçlarına odaklanmasına ve galibiyeti bu kadar çok istemesine bağladı. 

Yıldızlara önlem 
HAGİ'NİN, kritik derbide başta Carew olmak üzere forma giymesi durumunda Okan Buruk ve Sergen ile İbrahim Akın için özel önlemler aldıracağı öğrenildi. Genç teknik adamın, oyuncularına Samsunspor maçında Krita'nın attığı golü izletip, rakibe bu boşlukların bırakılmamasını istediği bildirildi. Beşiktaş sınavında Ergün ile Conceiçao'ya özel görevlerin verilmesi planlanıyor. 

Ergun Gürsoy şaşırttı 

Galatasaray İkinci Başkanı, favorinin Beşiktaş olduğunu söyledi, İnönü'de tel örgüsüz oynayabileceklerini belirtti 

'Her yerde böyle' 
GALATASARAY İkinci Başkanı Ergun Gürsoy, Beşiktaş derbisi öncesinde ilginç açıklamalar yaptı. Gürsoy, kritik 90 dakikanın favorisinin ev sahibi Beşiktaş olduğunu dile getirdi. Yeni İnönü Stadı'nda seyircilerin zemine yaklaşması olayını da yorumlayan tecrübeli yönetici, "Dünyada tüm ülkelerde tel örgü kaldırıldı. Tribünler de sahaya yakın. Bu çok normal" dedi. 

'Seyirci kucaklasın' 
GÜRSOY, Türkiye'de de bu uygulamanın başlaması gerektiğine dikkat çekti. Galatasaray İkinci Başkanı şunları söyledi "Biz kendimize büyük takım diyorsak, tel örgüsüz, sahaya yakın tribünlerin önünde oynama alışkanlığı kazanmamız gerekiyor. Seyircilerin futbolu kucaklaması lazım. Holiganizmin çok olduğu İngiltere de bile seyirciyle ilgili sorun olmuyor." 

Saatleri kurdular 

AVRUPA'NIN ünlü kulüpleri, NBA Ligi'nin bazı takımları ve çeşitli sporculara özel olarak saat üreten "Calcio-Swiss", ezeli rakipler Fenerbahçe ve Galatasaray'ı aynı çatı altında buluşturdu. Firma, Türkiye'de satışa sunulacak Fenerbahçe ve Galatasaray taraftar saatlerini Swissotel'te tanıttı. Toplantıya Galatasaray'dan Turgay Kıran, Fenerbahçe'den ise Fenerium'un Genel Müdürü Tuğrul Akas katıldı. 

Anlamlı mesaj 

Kardeşlik çağrısı 
FUTBOL Federasyonu Başkanı Levent Bıçakçı, Fenerbahçe ve Galatasaray takımlarının kaptanları Ümit Özat ile Bülent Korkmaz, bugün başlayacak "FIFA Dünya Fair Play Günü" etkinlikleri öncesinde basın toplantısı düzenleyip Fair - Play çağrısında bulundu. Bıçakçı, yapılan toplantıda, "Fair - Play sadece saha içinde centilmence mücadele etmek değildir. Fair - Play bir aydınlanmadır. Ahlaki bir bilinçlenmedir" ifadelerini kullandı. 

Küçük Metin dünyaya geldi 

GALATASARAY'DA Teknik Direktör Hagi'nin yardımcılığı görevini sürdüren eski futbolculardan Metin Yıldız Büyük Metin bu kez erkek babası oldu. İki kızı bulunan Metin hoca, minik yavruya Metin Ege adını verdi. Milliyet Spor Servisi olarak küçük Metin'e sağlıklı ömür, Yıldız ailesine de hep birlikte mutlu bir yaşam dileriz. 

Bodyguardlar evde kaldı 

BEŞİKTAŞ ile geçtiğimiz sezon İnönü Stadı'nda oynanan maçta çıkan olayların tekrarlanmasını istemeyen Galatasaray'ın, derbiye götürmek için özel bir güvenlik şirketinden 5 bodyguard kiraladığı öğrenildi. Sarı - Kırmızılılar, emniyetten verilen güvence ve Beşiktaş'ın ricası üzerine bu planından vazgeçti. 


</TEXT>
</DOC>
