<DOC>
<DOCNO> 272777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/dunya/axdun01.html </URL>
<DATE> 2004/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bush'u yine seçersek dünya bizi suçlar' 
</HEADLINE>
<TEXT>


ABD Başkanı Bush'un seçimlerdeki Demokrat rakibi John F. Kerry'nin kardeşi Diana Kerry Milliyet'e konuştu 

YASEMİN ÇONGAR Washington 


Diana Kerry, hem ağabeyi Senatör John Kerry'nin ateşli destekçisi hem de Başkan George W. Bush'un dünyadaki Amerikan imajına zarar verdiğine inanan ve bunun düzeltilmesi için çalışan bir tür gönüllü diplomat. 
"Kerry Yanlısı Yurtdışındaki Amerikalılar" adlı, Türkiye dahil 100 ülkede örgütlü kampanyanın yöneticisi olan kardeş Kerry'ye göre, dünyanın dört yanındaki 5 milyondan fazla ABD'linin 2 Kasım'da oy kullanması "kritik önemde, zira yurtdışındaki seçmenler Bush'un dünyaya etkisinin doğrudan tanıkları." 
"Bush'u yeniden seçersek, dünyada oluşan olumsuz hissiyatın yükü bütün Amerikalıların omzuna biner" diyen Diana Kerry, sandıktaki tercihi şöyle tanımlıyor "Son 4 yılda yapılanların, Amerikalıların gerçek yüzünü yansıtmadığını oyumuzla dünyaya gösterebiliriz." 
Görünümü ve üslubuyla son derece doğal, ses tonu ve fikirleriyle son derece kendinden emin bir hava yansıtan Kerry ile Demokrat Kadınlar Klubü'nde buluştuğumuzda, üstlendiği "siyasi - diplomatik" misyonun sadece kan bağından kaynaklanmadığını anlıyorum. 1970'lerde İran'da tarih ve İngilizce dersleri veren, daha sonra Paris, Bangkok ve Cakarta'da toplam 30 yıl hocalık yapan Diana Kerry tam bir "dünyalı". İran'da yaşarken sık sık Türkiye'ye gittiğini, Kapadokya'yı, Akdeniz kıyısını ve İstanbul'u iyi bildiğini anlatan Kerry, ağabeyinin, birçok müttefikle olduğu gibi Türkiye ile de çok yakın işbirliği yapacağı kanısında. Diana Kerry, Ermeni soykırımı tezi gibi spesifik konulara girmeksizin, ağabeyinin "Türkiye'nin öneminin bilincinde davranacağından emin" konuşuyor. 




</TEXT>
</DOC>
