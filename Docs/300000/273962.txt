<DOC>
<DOCNO> 273962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/soneko39.html </URL>
<DATE> 2004/09/22/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Babacan Yeni ekonomik program yapısal reform odaklı olacak... 
</HEADLINE>
<TEXT>

     Devlet Bakanı Ali Babacan, Yeni 3 yıllık Ekonomik Programı, 1 Ekim-1 Aralık tarihleri arasında AB yetkililerine teslim edeceklerini söyledi. 
     Yeni programı 17 Aralık'tan önce açıklamış olacaklarına işaret eden Babacan, ''yeni program, AB'den gelecek herhangi bir maddi kaynağa odaklı olmayacak. Program, yapısal reform odaklı olacak'' dedi. 
     Babacan, Hollanda Büyükelçiliği ve Türkiye Genç İşadamları tarafından ortaklaşa düzenlenen, ''Fırsatlar ülkesi Türkiye'' konulu seminerin açılışında yaptığı konuşmada, yeni ekonomik program çerçevesinde temel hedeflerinin, 'enflasyonu tek rakama düşürmek ve bu düşüşü sürdürmek olduğunu' kaydetti. 
     Babacan, 'petroldeki fiyat artışı ve olası faiz artışı' gibi kötü senaryo durumunda bile, borç stokunu düşürücü bir programın söz konusu olduğunu söyledi. 
     
     SÜRDÜRÜLEBİLİR BÜYÜME HEDEFİ 
     Büyüme hedefini makul bir seviyede koyacaklarını bildiren Babacan, önemli olanın 1-2 yıllık yüksek büyüme olmadığını, 5, 10, 15 yıllık 'sürdürülebilir büyümeyi' temel aldıklarını söyledi. 
     Borç stokundaki düşüşle birlikte, faizlerin de düşeceği bir dönem olacağını anlatan Babacan, ''programın temel unsurları, yapısal reform odaklı olacak. Bu yapısal reformlar vergi, kayıt dışılıkla mücadele sosyal güvenlik reformları olacaktır'' dedi. 
     Sosyal güvenlik ve tarımla ilgili politikalarda ise Avrupa'nın düştüğü hataya düşmeyeceklerini ifade eden Babacan, Avrupa'nın da tarım politikalarını değiştirebileceklerini bildirdi. 
     Babacan, bankacılık konusunda önemli adımlar attıklarını, ancak atılması gereken adımlar olduğunu belirtirken, ''yeni ekonomik program, AB'den gelecek herhangi bir maddi kaynağa odaklı olmayacak. Dökme suyla değirmen dönmez. Bir defada gelecek sınırlı fonlara bağlı olmayacak'' dedi. 
     
</TEXT>
</DOC>
