<DOC>
<DOCNO> 268075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sondun07.html </URL>
<DATE> 2004/09/01/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
ABD... Cheney'nin eşcinsel kızı seçim gündeminde... 
</HEADLINE>
<TEXT>

     Deniz Arslan AA 

ABD'de başkanlık seçimiyle birlikte yapılacak seçimde, Cumhuriyetçi Parti'den Illinois eyaleti senatörü olmayı hedefleyen Alan Keyes, ABD Başkan Yardımcısı Dick Cheney'nin büyük kızı Mary için, eşcinsel olduğu gerekçesiyle ''bencil hedonist'' nitelemesini kullandı. 
     ABD'nin Cumhuriyetçi Partili eski başkan adaylarından Keyes, Sirius uydu radyosunda yayınlanan bir programa katılarak, ''evlilik için eşcinselliği uygun bir zemin olarak kucaklarsak, çocuk doğurmayı dışlayan, bencil hedonizm temeline dayalı bir evlilik durumunun mümkün olduğunu söylemiş oluyoruz'' dedi. 
     Dick Cheney'nin eşcinsel kızı Mary Cheney'yi de eşcinsel bir hedonistler arasında sayıp saymadığı sorulan Keyes, ''Tanımda var. Elbette Mary de öyle'' diye konuştu. Yunanca ''hedon'' haz kelimesinden gelen hedonizm, ''yaşamın amacı hazdır'' felsefesini savunuyor. 
     Mary Cheney'nin eşcinselliği, daha önce olmadığı kadar ABD başkanlık yarışında gündeme giriyor. ABD Başkanı George W. Bush'un eşcinsel evlilikleri anayasayla yasaklama önerisine karşın, ABD Başkan Yardımcısı Dick Cheney, ilk kez kızının eşcinselliğine vurgu yaparak, kendisinin bu konuda Başkan Bush'tan ayrı görüşte olduğunu söylemişti. Cheney, insanların istedikleri seçimi yapmakta özgür olduğunu belirterek, eşcinsel evliliklere karşı olmadığını ifade etmişti. 
     Cumhuriyetçi Parti'nin böylece, akılcı bir taktik kullanarak, Başkan Bush vasıtasıyla, eşcinsel evliliğe soğuk bakan muhafazakar kesimi yanına çekmeye çalıştığı, Cheney vasıtasıyla da eşcinsel oylara göz kırptığı yorumu yapılıyor. 

     
</TEXT>
</DOC>
