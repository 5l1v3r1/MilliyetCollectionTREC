<DOC>
<DOCNO> 293539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sontur18.html </URL>
<DATE> 2004/11/30/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Hakem, futbolcunun hayatını kurtardı 
</HEADLINE>
<TEXT>

     Kastamonu'da 1. Amatör Küme Futbol Ligi'nde oynanan bir karşılaşmanın hakemi, maç sırasında girdiği ikili mücadele sonucu dili nefes borusunu tıkayan bir futbolcuya müdahale ederek nefes almasını sağladı. 
     Kastamonu'nun Bozkurt İlçesi'nde, pazar günü oynanan 1. Amatör Küme takımlarından Bozkurt Belediyespor - Cidespor karşılaşmasının 70. dakikasında, Bozkurt Belediyespor kalecisi Murat ile Cidespor takım kaptanı Mehmet Çelik, bir hava topuna müdahale sırasında çarpıştı. 
     Yere düşen Çelik'in nefes alamadığını fark eden hakem Coşkun Özkara, hemen futbolcuya müdahale etti. Hakem Coşkun Özkara, dili nefes borusunu tıkayan Çelik'in, yaptığı müdahaleyle nefes almasını sağladı. 
     Profesyonel liglerde de maç yöneten ancak bazı haftalarda Kastamonu Amatör Ligi'ndeki maçlarda da görev alan hakem Coşkun Özkara, AA muhabirine, olayı şöyle anlattı 
     ''Bozkurt kalecisi Murat ile Mehmet Çelik bir anda çarpıştı. Mehmet Çelik yere düştü, oyun devam ettiği için önce olayın farkına varamadık. Pozisyon bittiğinde baktım futbolcu mosmor olmuş, elini kolunu hareket ettiremiyor, dişlerini sıkıştırmış nefes alamıyordu. Sağ elimle dişlerini açtım baktım dili gözükmüyordu, dili dönmüştü. Nefes borusunu tıkayan dilini tutup çektim. Suratı moraran futbolcu nefes almaya başladı. Bu arada sağlıkçı da gelmişti. Daha sonra oyuncuyu dışarı çıkarttık.'' 

     
</TEXT>
</DOC>
