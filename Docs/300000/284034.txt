<DOC>
<DOCNO> 284034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sondun34.html </URL>
<DATE> 2004/10/28/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Irak'a destek için gitti, Zerkavi'nin adamları kaçırdı 
</HEADLINE>
<TEXT>

     Irak'ta olup bitenleri kendi gözleriyle görmek ve Irak halkına destek vermek için bu ülkeye giden, ancak aşırı dinci militan Ebu Musab Zerkavi'nin adamlarınca kaçırılan Japon gencinin akıbeti belirsizliğini koruyor. 
     Zerkavi'ye bağlı grubun Shosei Koda adlı 24 yaşındaki Japon rehinenin başının kesilmesi için verdiği sürenin bugün dolmasından sonra tüm Japonya nefesini tutmuş bulunuyor. Japon halkı, Nisan'da kaçırıldıktan sonra serbest bırakılan Japon barış eylemcileri ve solcu gazeteciler gibi bu ''duygusal ve naif'' Japon gencinin salıverilmesini bekliyor. 
     Eylemcilerin Japon askerlerinin Irak'tan çekilmesi taleplerini reddeden Başbakan Junichiro Koizumi, ''Çabalarımızı sürdürmekten başka bir şey elimizden gelmiyor'' derken, Koda'nın serbest kalmasını sağlamak için Japonya'nın Dışişleri Bakan Yardımcısı Shuzen Tanigawa, Amman'da Iraklı yetkililerle bugün bir araya geldi. 
     Bağdat'ta birkaç gün önce kaybolan ve akıbeti hakkında şimdiye dek hiçbir bilgi alınamayan Koda'nın annesi ve ağabeyi de bugün El Cezire televizyonunda gencin serbest bırakılması çağrısında bulunacaklar. 
     Zerkavi grubunun Japon gencinin başı karşılığında Irak'tan çekilmesini istediği Japon askerinin sayısı 600. Ülkenin güneydoğusundaki Şii kenti Samava'da konuşlanan Japon askerleri muharip değil. 
     
</TEXT>
</DOC>
