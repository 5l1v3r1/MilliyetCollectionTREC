<DOC>
<DOCNO> 270387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/soneko26.html </URL>
<DATE> 2004/09/09/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Volkswagen'den işçiye tehdit 
</HEADLINE>
<TEXT>

     Otomotiv sektöründe uluslararası rekabetin sertleşmesiyle, üreticilerin işçilere karşı tavırları sertleşiyor. 
     İşçilerinden 2009 yılına dek 5 yıl zamsız çalışmalarını ve haftalık çalışma saatlerinin ücretsiz 5 saat artırılmasını kabul etmelerini isteyen General Motors'a ait Opel şirketinin ardından, Volkswagen de benzer koşullar ortaya sürdü. 
     Sendikalarla toplu sözleşme görüşmelerinin başlamasına bir hafta kala Volkswagen'den yapılan açıklamada, işçilerin başta ücretlerin iki yıl için dondurulması olmak üzere şirketin taleplerini kabul etmedikleri takdirde 30 binden fazla çalışanın işini kaybedeceği uyarısı yapıldı. 
     Görüşme masasına yüzde 4 ücret zammı ve gelecek 10 yıl boyunca hiçbir çalışanın işten çıkarılmaması talepleriyle oturmaya hazırlanan işçi sendikası IG Metall ise Volkswagen'in müzakereler başlamadan önce böyle bir açıklama yapmasına sert tepki gösterdi. 
     Sendika temsilcileri, şirket açıklamasını "işçileri yıldırmaya yönelik bir tehdit ve sorumsuzca bir davranış" olarak niteledi. 
     
</TEXT>
</DOC>
