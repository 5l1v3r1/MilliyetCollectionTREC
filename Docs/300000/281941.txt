<DOC>
<DOCNO> 281941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sontur19.html </URL>
<DATE> 2004/10/20/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İzne ayrılan er, Antalya'da kayboldu... 
</HEADLINE>
<TEXT>

     Askerlik yaptığı Hatay'dan izinli olarak ayrılan er Görkem Tezcanlı'dan 5 gündür haber alınamıyor. 
     AA muhabirinin aldığı bilgiye göre, Hatay'ın Kırıkhan İlçesi'ndeki 2. Hudut Taburu Hizmet Birliği'nde askerlik yapan 27 yaşındaki Görkem Tezcanlı, vatani görevini tamamlamasına bir ay kala izne ayrıldı. 
     İstanbul'da yaşayan ailesinin yanına gitmeden önce Antalya'nın Side Beldesi'ndeki bir otelde konaklayan Tezcanlı, burada geçirdiği 5 günün ardından kardeşine elektronik posta gönderdi. 15 Ekim Cuma akşamı saat 22.30'da Antalya'dan uçakla İstanbul'a geleceğini belirten Görkem Tezcanlı, iletisinde kardeşine, ''Gecikirsem cumartesi günü görüşürüz'' şeklinde not gönderdi. 
     Baba Turgay Tezcanlı, AA muhbirine yaptığı açıklamada, oğlundan bu tarihten itibaren bir daha haber alamadıklarını kaydetti. Kartal Savcılığı'na dilekçeyle başvurduklarını, jandarma ve emniyet teşkilatına haber verdiklerini belirten Tezcanlı, ''Otel yetkilileri, oğlumuzun 15 Ekim'de tesisten ayrıldığını söylüyor. Havayolu şirketi görevlileri ise Görkem'in uçağa hiç binmediğini söylüyorlar. Aramadığımız, başvurmadığımız kimse kalmadı'' dedi. 
     Baba Tezcanlı, oğullarını 14 aydır görmediklerini belirterek, ''Annesi de ben de perişanız'' diye konuştu. 
     
</TEXT>
</DOC>
