<DOC>
<DOCNO> 289900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sontur03.html </URL>
<DATE> 2004/11/18/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Antalya'da ilk kar 
</HEADLINE>
<TEXT>

     Ali GÜLER DHA 

TURİZM kenti Antalya'nın Beydağları'na önceki gece ilk kar yağdı. Sıradağların zirvesi, bembeyaz bir görünüme büründü. Antalya kent merkezinde bayramda 25 derece olan hava sıcaklığı dün 16 dereceye düştü. 
     Yazdan kalma günleri geride bırakan ve Ramazan Bayramı'nda sel felaketiyle karşılaşan Antalya'da yılın ilk karı Beydağları'nın zirvesine yağdı. Önceki gece başlayan ve sabaha kadar yağan kar, dağın yüksek noktalarını beyazla kapladı. Kar kalınlığı ile ilgili ölçüm, Beydağları'nın zirvesine ulaşılamadığı için yapılamazken, Akseki'nin 1425 metre yükseklikteki Alacabel Yaylası'na da ilk karın yağdığı bildirildi. 
     Antalya'da yaşayanlar ise sabahleyin uyandıklarında camdan bakınca Beydağları'nı kaplayan karı gördü. 
     
     Abant ve Kartalkaya'da kar yağışı 

     ABANT ve kayak merkezi Kartalkaya, kar yağışının etkisi altına girdi. Abant ve Kartalkaya'da kar kalınlığı 2 santimetreye kadar ulaştı. Beyaza bürünen Abant tatilcileri büyüledi. 
     Kent merkezinde hava sıcaklığı 13 dereceye kadar düşerken, yüksek kesimlerde kar yağışı etkili oldu. Bin 200 rakımlı Abant ile 2 bin rakımlı Kartalkaya'da kar yağışı dün sabah saatlerinden itibaren etkisini gösterdi. Aralıklarla süren kar yağışı sonucu Kartalkaya ve Abant'da kar kalınlığı 2 santimetreye kadar ulaştı. 
     Abant'da, tatilciler kar yağışı altında göl etrafında gezintiye çıktı. Kimi tatilciler faytonlarla gezmeyi tercih etti. 
     
     Erzurum'a lapa lapa kar yağdı 

     DOĞU Anadolu'yu etkisi altına alan kötü hava koşullarının ardından Erzurum'a lapa lapa kar yağdı. 
     Soğuk ve yağışlı havanın etkili olduğu Doğu Anadolu Bölgesi'ndeki yüksek dağlara önceki gece kar yağdı. Palandöken, Allahu Ekber, Ağrı Dağları'nın karla kapanmasından sonra dün saat 15.00 sıralarında Erzurum'a lapa lap kar yağmaya başladı. Kar yağışı yaklaşık bir saat kadar sürdü. 
     
</TEXT>
</DOC>
