<DOC>
<DOCNO> 250258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonsiy10.html </URL>
<DATE> 2004/06/23/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Dışişleri Irak'ta iç çatışma çıkarsa bölge ülkelerine söz hakkı doğar 
</HEADLINE>
<TEXT>

     Dışişleri Bakanlığı Sözcüsü Namık Tan, Irak'ın toprak bütünlüğünün yolunun Iraklıların mutabakatından geçeceğini belirterek, böyle bir mutabakat sağlanamayarak iç çatışma çıkması durumunda bölge ülkelerine söz hakkı doğacağını bildirdi. 
     Dışişleri Bakanlığı'nın haftalık basın toplantısında, Irak'ta federasyon kurulması ihtimaline yönelik soru üzerine Tan, Türkiye için önemli olanın Irak'ın toprak bütünlüğü olduğunu belirtti. 
     Sözcü Tan, bu noktanın BM Güvenlik Konseyi kararlarında da vurgulandığına dikkat çekerek, şunları söyledi 
     ''Bunun yolu da Iraklıların mutabakatından geçer. Mutabakatın oluşturulması Iraklıların kendi işidir. Mutabakat oluşturulamaz ve bu bir iç çatışmaya yol açarsa böyle bir durumda bölge ülkelerinin ve uluslararası camianın söz hakkı doğar.'' Tan, bu çerçevedeki görüşlerinin bütün Iraklı yetkililer nezdinde iletildiğini belirterek, uluslararası toplumda da bu konuda mutabakat olduğunun bilindiğini kaydetti. 
     ''Irak'ın içindeki güvenlik sorunlarının bir an önce çözümlenmesi elzemdir'' diyen Tan, Irak'a en kısa zamanda barış ve huzurun hakim olmasının en büyük dilekleri olduğunu bildirdi. 
     
     IRAK'TA ÖLDÜRÜLEN TÜRK 
     Irak'ta öldürülen TIR şoförü Faysal Demir için ABD'den bilgi istenip istenmediğinin ve Demir'i öldüren Amerikalı askerlerin sarhoş olup olmadığının sorulması üzerine Tan, bu olayın ardından çeşitli ifadelerin ortaya çıktığını ve kendilerinin olup bitenleri yakından takip ettiklerini kaydetti. 
     Sözcü Tan, bu çerçevede Ankara'daki ABD Büyükelçiliği yetkilileri de olmak üzere tüm ilgililerle görüşmekte olduklarını söyleyerek, ''Gerçeklerin ortaya çıkmasının herkesin yararına olduğunu düşünüyoruz'' dedi. 
     
     GÜL'ÜN HERSH'LE KAHVALTISI 
     Tan, bir gazetede Dışişleri Bakanı ve Başbakan Yardımcısı Abdullah Gül'ün New Yorker dergisi yazarı gazeteci Seymour Hersh'le mayıs ayı sonlarında kahvaltıda bir araya geldiğine ilişkin çıkan yazının hatırlatılması üzerine, kahvaltıyı doğruladı. Hersh'in, Pulitzer ödüllü, dünya çapında bir gazeteci olduğunu hatırlatan Tan, Hersh'in böyle bir görüşme talep ettiğini ve bunun üzerine de Gül'le kahvaltıda bir araya geldiğini bildirdi. 
     Ebu Garib skandalını ortaya çıkaran New Yorker dergisi yazarı, gazeteci Seymour Hersh, son olarak, İsrail'in kuzey Irak'ta geçen yıldan beri Kürt komando birimlerini eğittiğini ve bu eğitimle İsrail'in en gizli komando birimi olan Mistaravim ile aynı kapasitede yetiştirildiğini yazmıştı. 
     
</TEXT>
</DOC>
