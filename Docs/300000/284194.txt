<DOC>
<DOCNO> 284194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur68.html </URL>
<DATE> 2004/10/28/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Fethiye'de esrar satıcılarına suç üstü yapıldı... 
</HEADLINE>
<TEXT>

     Muğla'nın Fethiye İlçesi'nde alıcı gibi davranan polislere yaklaşık 5 kilo esrar satmak isteyen kişi, çıkarıldığı nöbetçi mahkemece tutuklandı. 
     Fethiye İlçe Emniyet Müdürlüğü Kaçakçılık ve Organize Suçlar Grup Amirliği ekipleri, piyasaya yüklü miktarda esrar maddesi pazarlamaya çalıştığı belirlenen Cemalettin Gözübek'i takibe alarak kendisiyle irtibat kurdu. 
     Alıcı gibi davranan polisler, buluştukları Gözübek'e, kilosu 2 milyar liradan anlaştıkları yaklaşık 5 kilo esrarın karşılığında, önceden seri numaraları tespit edilen 10 milyar lira tutarındaki parayı verdi. 
     Gözübek, aldığı para karşılığında yaklaşık 5 kilo esrarı polise verirken suçüstü yapılarak yakalandı. Esrara el konulurken, ifadesinin ardından adliyeye sevk edilen Cemalettin Gözübek, çıkarıldığı nöbetçi mahkemece tutuklanarak, Fethiye Kapalı Cezaevi'ne konuldu. 
     
</TEXT>
</DOC>
