<DOC>
<DOCNO> 267423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sontur24.html </URL>
<DATE> 2004/08/29/ </DATE>
<TIME> 22.33 </TIME>
<AUTHOR>  </AUTHOR>
<HEADLINE>
Irak'ta yaralanan Türk şoför, ailesine kavuştu... 
</HEADLINE>
<TEXT>

     Irak'ın Necef kenti yakınlarında yükünü boşalttığı sırada uğradığı saldırıda yaralanan Türk TIR şoförü, Hatay'ın Kırıkhan İlçesi'ndeki ailesine kavuştu. 
     Çorbacı Şirketi aracılığıyla Irak'a giden bir çocuk babası İsmet Kargı 55 AA muhabirine, 17 Ağustos tarihinde Necef'te yüklerini boşaltacakları sırada ambarların dolu olduğu gerekçesiyle bekletildiklerini söyledi. 
     Yük boşaltımı için beklerken yeni tanıştığı diğer Türk şoförleriyle çay içtiklerini belirten Kargı, bu sırada nereden geldiğini bilmedikleri bombaların çevrelerine düştüğünü ifade etti. Kargı şunları anlattı 
     ''4 Türk arkadaş çay içerken etrafımıza bombalar düştü. Çeşitli yerlerimizden yaralandık. Yeni tanıştığım arkadaşlardan ikisinin olay yerinde öldüğünü gördüm. Ancak, isimlerini bilmiyorum. Tesadüfen orada tanıştık. 
     Olaydan 15 dakika sonra helikopterle gelerek beni ve yaralı diğer Türk arkadaşı Bağdat'ta bir hastaneye götürdüler. Hastanede yaklaşık 4 gün kaldım. Bu sırada ABD'de yaşayan bir Türk doktor benimle yakından ilgilendi. Hastanede kaldığım süre içinde diğer yaralı arkadaşın da öldüğünü öğrendim.'' Kargı, daha sonra Irak'taki Türkiye Büyükelçiliği ile bağlantı kurduklarını ve yetkililerin kendisini hastaneden çıkartarak Habur Gümrük Kapısı'ndan Türkiye'ye gönderdiklerini belirtti. 
     
     ''BİR DAHA ASLA GİTMEM'' 
     Kargı, Irak'ta korku dolu günler yaşadıklarını, nerede saldırıya uğrayacaklarını tahmin edemediklerini ve bu stres içinde nakliye işine devam ettiklerini vurguladı. 
     ABD askerlerinin güvenlik önlemlerinin yetersiz olduğunu anlatan Kargı, bundan sonra Irak'a gitmeyeceğini belirterek, şunları kaydetti 
     ''Borcum vardı onları ödeyebilmek için Irak'a gittim. Ancak, orada can güvenliğimizin olmadığını gördüm. Yükü boşalttığımız andan itibaren ABD'li askerler bizi korumayı bırakıyor. Bir daha asla gitmem. 
     Vücuduma gelen demir parçaları beni öldürebilir ya da tamamen sakat bırakabilirdi. Bin dolar için Irak'ta ölümle burun buruna gelmeye değmez. Her şeye rağmen, ekonomik sıkıntılarla boğuşsam bile evimde olmaktan mutluyum.'' İsmet Kargı'nın eşi Hayriye Kargı da televizyonda izlediği ölüm olayları ve saldırıların ardından kocasının sağ geleceğine inanmadığını kaydetti. 
     Hayriye Kargı, günlerce kötü haberin gelmesini beklediklerini vurgulayarak, ''Çok acılar çektik. Kendisini tekrar sağlıklı bir şekilde görünce mutluluktan havalara uçtum. Bir daha kesinlikle kocamı göndermem'' dedi. 
     Yaralı şoförün tek kızı olan Filiz Kargı da çok mutlu olduğunu, babasından bir ara umudu kestiklerini söyledi. Filiz Kargı, babasının bir daha Irak'a gitmemesini istedi. 
     
</TEXT>
</DOC>
