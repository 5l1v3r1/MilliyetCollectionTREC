<DOC>
<DOCNO> 277269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sontur49.html </URL>
<DATE> 2004/10/04/ </DATE>
<TIME> 19.52 </TIME>
<AUTHOR>  </AUTHOR>
<HEADLINE>
Oto galerisinde silahlı çatışma 2 yaralı 
</HEADLINE>
<TEXT>

     Kadıköy'de bir otomobil galerisindeki silahlı çatışmada 2 kişi yaralandı. 
     Alınan bilgiye göre, Göztepe Fahrettin Kerim Gökay Caddesi'ndeki Emir Otomotiv'e gelen silahlı 4 kişi, senet tahsilatı için geldiklerini ve işyeri sahibi Kamber Ocaklı ile görüşmek istediklerini söyledi. 
     Galeride bulunanlar ile gelen 4 kişi arasında çıkan tartışma sırasında silahlı çatışma oldu. Dışarıda da devam eden çatışmada, işyerine gelen gruptan Zekeriya Kocaman ile galeride bulunanlardan Yavuz Hacıahmetoğlu yaralandı. 
     Olayda galerideki bazı araçlar da isabet eden kurşunlarla hasar gördü. 
     Yaralılar SSK Göztepe Hastanesi'nde tedaviye alınırken, olay yerine gelen polis ekipleri, çatışmaya katıldığı gerekçesiyle bazı kişileri yakalayarak gözaltına aldı. 
     Polis yetkilileri, olay yerinde 9 milimetre çapında yaklaşık 45 adet boş kovan bulunduğunu, soruşturmanın sürdürüldüğünü kaydetti. 
     
</TEXT>
</DOC>
