<DOC>
<DOCNO> 258975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sondun31.html </URL>
<DATE> 2004/07/29/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
KKTC'de YÖK'e karşı hazırlanan öneriye onay 
</HEADLINE>
<TEXT>

     KKTC Meclis Genel Kurulu, Yüksek Öğretim Kurulu'nun YÖK KKTC üniversitelerine ön kayıtla öğrenci alımını engelleyen kararına karşı hazırlanan karar önerisini oybirliğiyle kabul etti. 
     Meclis tarafından oluşturulan özel komitenin hazırlayıp, Genel Kurul'a sunduğu karar önerisinde, YÖK kararının kaldırılması gerektiği belirtilerek, sorunun daha derin yaralar açmadan çözülmesi doğrultusunda, ilgililer girişim yapmaya davet ediliyor. 
     Cumhuriyetçi Türk Partisi CTP milletvekili Mehmet Çağlar başkanlığında CTP milletvekili Ahmet Barçın, Ulusal Birlik Partisi UBP milletvekilleri Turgay Avcı ve Hasan Taçoy ile Demokrat Parti DP milletvekili Mustafa Arabacıoğlu'ndan oluşan özel komite, Meclis Genel Kurulu'ndan alınacak onayla pazar günü Ankara'ya gidip, YÖK'ün kararının kaldırılması yönünde girişimde bulunacak. 
     
     KARAR ÖNERİSİ 
     Meclis Genel Kurulu'nda oybirliğiyle kabul edilen ''YÖK'ün KKTC Üniversitelerine Yönelik Son Kararına İlişkin Karar Önerisi'' şöyle 
     ''1- Kuzey Kıbrıs Türk Cumhuriyeti'nin ekonomik, kültürel ve sosyal yaşamında üniversitelerimiz önemli bir yer tutmaktadır. Bu üniversitelerimizin gelişmesi ve varlığı Kıbrıs sorunu nedeniyle dünyadan tecrit edilmiş bulunan halkımıza dünyayla bağ kurmasında önemli bir avantaj sağlamaktadır. 
     2- YÖK'ün 8 Temmuz 2004'te aldığı ve 20 Temmuz 2004'te KKTC'ye ilettiği karar, sorunlara çözüm zeminini sağlamamakta aksine KKTC üniversitelerini gelecek süreçte telafisi mümkün olmayan sıkıntılara sokacaktır. 
     3- Türkiye Cumhuriyeti ve KKTC arasında yıllar itibarıyla yapılmış işbirliği protokolleri çerçevesinde, KKTC yüksek öğrenim kurumlarında çeşitli hedefler öngörülmüş ve işbirliği anlaşmalarına varılmıştır. Bu anlaşmalara bağlı olarak hedeflenenlere ulaşabilmek için devamlılığın şart olduğu bir gerçekliktir. 
     4- TBMM, Türk hükümeti ve tüm kurumlarıyla işbirliği içinde, KKTC meclisi, hükümeti ve tüm kurumlarının dünyadan KKTC'ye dönük izolasyonların kaldırılması çabasının sürdürüldüğü bir aşamada, KKTC'nin varlığında önemli bir yer tutan üniversitelerimizin nevi izolasyon diye yorumlanacak böyle bir uygulamaya muhatap olması kabul edilemez. 
     5- KKTC'de öğrenim gören Türkiye Cumhuriyeti uyruklu öğrencilerin, Kıbrıs Türk halkıyla Türkiye halkı arasındaki tarihsel bağlara getirdiği pozitif olgu bir gerçekliktir. 
     Türkiye'den gelen öğrencilerimizin KKTC uyruklu öğrenci potansiyelinin de birlikte yarattığı katkıyla 3'üncü ülkelere dönük yarattığı cazibenin siyasal, ekonomik, kültürel ve sosyal avantajları bulunmaktadır. 
     6- KKTC Cumhuriyet Meclisi, Türkiye Yüksek Öğretim Kurumu'nun YÖK 8 Temmuz 2004 tarihinde aldığı, özde KKTC üniversitelerine yönelik, genelde tüm KKTC ekonomisini, sosyal ve kültürel yaşamını ve moralini derinden etkileyen kararının kaldırılması gerektiği görüşündedir. 
     KKTC Cumhuriyet Meclisi, Türkiye Büyük Millet Meclisi ile Türkiye Hükümeti ve ilgili tüm kurumlarının, YÖK'ün son kararıyla yaratılan bu sorunun aşılmasında ilgi ve desteğinin olacağı inancıyla sorunun daha derin yaralar açmadan acil olarak çözülmesi doğrultusunda tüm ilgilileri girişimler yapmaya davet eder.'' 
     
     AÇIKLAMALAR 
     Özel Komite Başkanı Mehmet Çağlar, gazetecilere yaptığı açıklamada, sorunun KKTC'deki üniversitelere yapacağı ''darbenin'', sadece üniversitelerde kalmayacağını, tüm toplumu ekonomik, sosyal ve kültürel açıdan olumsuz etkileyeceğini belirtti ve YÖK kararının gözden geçirilip, kaldırılması gerektiğini söyledi. 
     Öğrencilerin tercihlerini 4 Ağustos'a kadar yapacaklarına işaret eden Çağlar, YÖK'ün 4 Ağustos'a kadar kararından dönmesini beklediklerini ve bu çerçevede istişarelerde bulunulacağını kaydetti. 
     Türkiye'deki yetkililerin, KKTC'deki üniversitelerde okuyan öğrenci sayısının 40 bine, 45 bine çıkarılması yönünde istemleri olduğunu anımsatan Çağlar, bu hedef varken öğrenci sayısını düşürecek karar alınmasının çelişki yarattığını ifade etti. 
     Çağlar, ''Kıbrıs Türk toplumunun meclisiyle göstermiş olduğu bu iradeyle Türkiye'deki kurum ve yetkililer tarafından kararın değiştirileceğini beklemekteyiz'' dedi. 
     Komite üyesi Turgay Avcı da üniversitelerin KKTC'nin kalbi olduğunu dile getirerek, üniversitelerin yaptıkları büyük yatırımlar düşünüldüğünde YÖK'ün kararının kabul edilemez olduğunu söyledi. 
     
</TEXT>
</DOC>
