<DOC>
<DOCNO> 258060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sonspo13.html </URL>
<DATE> 2004/07/25/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Daum Bazı yöneticilerin beni istemediği izlenimine vardım... 
</HEADLINE>
<TEXT>

     Fenerbahçe Teknik Direktörü Christoph Daum, FC Köln ile yaptıkları maç sonrası yaptığı basın toplantısında, kamp öncesi yöneticilerle yapılan toplantıda bazı yöneticilerin kendisini istemediği izlenimine vardığını söyledi. 
     Daum, gazetecilerin, yönetimden hiç kimsenin maça gelmemesi üzerine sordukları bir soruya, şöyle cevap verdi 
     ''Kamp öncesi yöneticilerle bir toplantı yaptık. Bu toplantıdan hiç memnun kalmadım. Ama bu görüşmenin ayrıntılarını anlatmak istemiyorum. Aziz Yıldırım hariç bazı yöneticilerin beni istemediği izlenimine vardım. Ama bu tabii ki takıma yansımayacak. Takımın havası çok iyi.'' FC Köln maçıyla ilgili olarak oyundan çok hakemi eleştiren Daum, maç öncesi taraftarlar arasında büyük bir uyum olduğunu ifade ederek, ''Fakat karşılaşmanın orta hakemi maçı gerdi. Kariyerinde Van Hooijdonk'a sarı kart göstermek istedi. Bu nedenle de Türk taraftarlar provake edildi. Sahaya atılan şişe gerekli değildi, ama gereksiz bir sarı kartın sonucuydu'' diye konuştu. 
     Daum, FC Köln karşısında amaçlarının maçın kontrolünü ellerinde tutmak olduğunu vurgulayarak, ''Oyunun kontrolünü elinde tutma amacımıza ulaştık. FC Köln bizim kalitemizde bir takım değil. Ama kendilerini maç boyunca bizim kalitemize uymak zorunda hissettiler'' dedi. 
     Gazetecilerin Fenerbahçe'nin bugüne kadar sürekli zayıf takımlarla hazırlık maçları oynadığı yönündeki eleştirilerine Daum, şöyle yanıt verdi 
     ''Kampa başlamadan önce yapılan programda Borussia Dortmund ve Mönchengladbach ile maç yapmak için anlaşmıştık. Ancak bazı nedenlerden dolayı bu maçlar iptal oldu. Devre arasına kadar yapacağımız yoğun maç trafiği nedeniyle bu program bizim için iyi oldu.'' Hazırlık maçlarındaki oyuncu tercihlerine de değinen Alman teknik adam, ''Deniz'i oynatma nedenim bir an önce takıma uyum sağlamasıydı. Servet'in yaptığı hatalara karşı oynatma nedenim ise ona büyük bir güvenim var. Umarım futbol federasyonu yabancı oyuncu sayısını artırır ve biz de Aurelio'yu göndermeyiz. Bu da bizim lehimize olur'' diye konuştu. 
     Daum, gazetecilerin ''Volkan hatalı gol yedi. Hala kaleci konusunda endişe duyuyor musunuz '' sorusuna ise ''Endişe değil adeta dehşet yaşıyorum'' cevabını vererek sözlerini tamamladı. 
     
</TEXT>
</DOC>
