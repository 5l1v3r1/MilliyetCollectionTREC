<DOC>
<DOCNO> 277115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sondun30.html </URL>
<DATE> 2004/10/04/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Washington Times Avrupalılar, Türklerin yerleşmesinden korkuyor 
</HEADLINE>
<TEXT>

     The Washington Times gazetesi, Fransız yazar Jean Raspail'in milyonlarca göçmenin Fransız Rivierasına ulaşmasının ardından çıkan ayaklanmayı anlattığı ''Melekler Kampı'' kitabına gönderme yaparak, ''çok sayıda Avrupalı liderin, 71 milyon Müslüman Türk'ün Avrupa'da istediği yere yerleşerek, Hıristiyan medeniyetini ezmesinden endişe ettiğini'' savundu. 
     Gazetenin serbest çalışan editörlerinden Arnaud de Borchgrave, ''Çok sayıda Avrupalı lider, Türkiye'nin AB'ye girmesine karşı çıkıyor. Çünkü 71 milyon Müslüman Türk'ün Avrupa'da herhangi bir yere yerleşeceği ve Hıristiyan medeniyetini ezeceğine ikna olmuş durumdalar'' ifadesini kullandı. 
     Fransız yazar Raspail'in 1973 yılında yayımlanan ve en çok satanlar arasına giren ''Melekler Kampı'' kitabındaki gibi bir felaket senaryosuna işaret eden Borchgrave, ''bu romanın binlerce kopyasının halen satıldığını, bunun nedeninin de muhtemelen Avrupalıların, Afrika, Ortadoğu ve Güney Asya'dan gelen 20 milyon Müslüman tarafından yavaş yavaş İslamlaştırılma korkusu olduğunu'' ileri sürdü. 
     ''Ancak Türkiye'nin AB üyeliğine karşı çıkanların AB içinde azınlıkta kaldığı'' belirtilen yazıda, ''6 Ekim'de AB Komisyonu'nun raporunda Türkiye ile müzakerelerin başlaması tavsiyesinde bulunulacağı'' kaydedildi. 
     Washington Times, ''ayrıca AB'nin Aralık zirvesinde, bu onayın sonuçlandırılacağının beklendiğini'' yazdı. 
     Yazıda, ''Türkiye'nin AB'ye girmesinden sonra Tunus, Fas ve Cezayir gibi ülkelerin de Avrupa'nın kapısını çalmasından endişe edildiğini, bu ülkelerin ardından da Ukrayna ve Belarus'un gelmesinin beklendiği'' kaydedildi. Gazete, ''bazı Avrupalı diplomatların, bu durumun, çok etnili hale gelen Avusturya-Macaristan İmparatorluğu'nun çöküş dönemini hatırlattığına inandığını'' yazdı. 
     ''Melekler Kampı kitabındaki sendromun her geçen gün büyüdüğünü'' savunan Borchgrave, ''her gün yüzlerce yasadışı göçmenin Avrupa kıyılarına vardığını ve bunların çoğunluğunun Müslüman olduğunu'' iddia etti. 
     Borchgrave, ''Avrupa istihbarat kuruluşlarının en büyük güvenlik problemini 'İslami aşırılık' olarak gördüğünü'' öne sürdü ve ''Fransız güvenlik yetkililerinin kısa süre önce Fransa'da yaşayan bazı Kuzey Afrikalıların, Irak'ta ABD ile savaşmak üzere hazırlandığını tespit ettiğini'' yazdı. 
     
</TEXT>
</DOC>
