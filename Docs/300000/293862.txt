<DOC>
<DOCNO> 293862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonspo19.html </URL>
<DATE> 2004/12/01/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Diyarbakırspor, PFDK kararına itiraz etti... 
</HEADLINE>
<TEXT>

     Diyarbakırspor Kulübü Başkanı Ahmet Göksu, Profesyonel Futbol Disiplin Kurulu'nun PFDK Diyarbakırspor'a verdiği 1 maç seyircisiz oynama cezasına itiraz ederek Tahkim Kurulu'na başvurduklarını söyledi. 
     Ahmet Göksu, yaptığı açıklamada, Ankaragücü ile sahalarında yaptıkları maçta küçük çaplı bireysel olayların yaşandığını savunarak, gözlemci raporunda olayların farklı yer almasına şaşırdıklarını öne sürdü. 
     Futbolcu Recep Asıl'a verilen 2 maç oynamama cezasının daha da ilginç bir karar olduğunu ifade eden Göksu, şöyle konuştu 
     ''PFDK'nın kararına karşılık Tahkim Kurulu'na itiraz ettik. Recep, maç sonrasında hakeme top fırlatmış. Gözlemci raporunda bu yer alıyor. Hakem raporunda ise böyle birşey yok. Hakem kendisine yapılan hareketi görmüyor da gözlemci görüyor. Bunu anlayamıyoruz. 
     Beşiktaş-Fenerbahçe maçında Beşiktaşlı Emre'nin yaptığı hareketi tüm Türkiye gördü. Emre'ye verilen 2 maç oynamama cezası kaldırıldı. İtirazımız kabul edilmezse çifte standart yapılmış olacak. Biz, aleyhimizde verilen 2 cezanın da kaldırılacağına inanıyoruz.'' 
     
     SERTAN, KOŞULARA BAŞLADI 
     Öte yandan Diyarbakırspor, hafta sonunda sahasında yapacağı Konyaspor maçının hazırlıklarını sürdürüyor. Sakatlığı süren Talip çalışmada yer almazken, Sertan takımdan ayrı olarak koşu yaptı. 
     
</TEXT>
</DOC>
