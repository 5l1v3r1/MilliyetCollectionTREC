<DOC>
<DOCNO> 268006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/magazin/amag.html </URL>
<DATE> 2004/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dişi aslan' Nicole 
</HEADLINE>
<TEXT>


61. Venedik Film Festivali başlıyor. Kidman'ın, bir çocukla küvete girdiği film, 'Altın Aslan'lı festivale bu yıl damgasını vuracak .. 

Alin Taşçıyan 

İtalyan faşistlerinin, 'En iyisi, en büyüğü bizim olsun' zihniyetiyle başlattığı Venedik Film Festivali bugün 61. yılını kutluyor. 1 - 11 Eylül arasındaki festivalin yönetimini, bu yıl Türk sinemaseverlerin de tanıdığı, Yeşim Ustaoğlu'nun 'Güneşe Yolculuk' ve Derviş Zaim'in 'Çamur' adlı filmlerinin ortak yapımcısı Marco Müller devraldı. İstanbul Film Festivali'nde jüri üyeliği de yapan Müller, Türk sinemasını iyi bilen bir sinema adamı. Buna rağmen bu yıl Venedik programına giren tek bir Türk yapımı yok. 
61. festivalin programı şimdiden göz kamaştırıyor. Yarışma bölümünde dünyanın dört bir yanından usta yönetmenler ve ilginç keşifler arasında dengeli bir dağılım var. Altın Aslan'a aday 21 film arasında hemen dikkat çeken isimler şunlar 
'Paramparça Aşklar Köpekler' ve '21 Gram' ile Türkiye'de çok sevilen yönetmenler arasına giren Alejandro Gonzalez Inarritu, 'Mar Dentro İç Deniz' ile Altın Aslan'a aday. 'Ruhların Kaçışı' ile Altın Ayı alan Japon Hayao Miyazaki, 'Howl's Moving Castle Baykuş'un Hareket Eden Evi' adlı yeni filmiyle listede. François Ozon'un '8 Kadın'dan sonraki hesabı '5 x 2' Catherine Deneuve'ün rol aldığı 'Rois et reine Kral ve Kraliçe' geçen yıl Türkiye'ye konuk olan İsrailli usta Amos Gitai'nin 'Promised Land Vaat Edilmiş Ülke'si ve Mike Leigh'nin '50'li yıllarda İngiltere'de yasadışı kürtaj yapan bir kadının davasını konu aldığı 'Vera Drake', önümüzdeki günlerde sinema dünyasının gündemine oturacak. 

Jürinin işi çok zor 
Nicole Kidman'ın 10 yaşında bir oğlan çocuğunu ölen kocasının reenkarnasyonu sandığı 'Birth Doğum' ise festivalin olaylarından biri kuşkusuz. Jonathan Glazer imzalı filmde Kidman'ın çocuk oyuncuyla küvete girdiği sahne ABD'de tepkilere yol açtı. Usta yönetmen John Boorman ve deneyimli yönetmenler Wolfgang Becker, Mimmo Calopresti, Spike Lee, Duşan Makaveyev kurgucu Pietro Scalia, İngiliz sahne ve sinema divası Hellen Mirren, Çinli aktris Xu Feng ve son günlerin en parlak yıldızlarından Scarlett Johanson'dan oluşan jürinin, bu yıl işi zor olacak. 


</TEXT>
</DOC>
