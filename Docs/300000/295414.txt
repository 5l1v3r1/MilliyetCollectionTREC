<DOC>
<DOCNO> 295414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/spor/spo02.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Manchester zayıfladı 
</HEADLINE>
<TEXT>


İngiliz ekibinin bugün İstanbul'a yedeklerden kurulu bir takımla gelmesi bekleniyor. Teknik Direktör Alex Ferguson, Fenerbahçe önünde gençlere şans vereceğini açıkladı 


Nistelrooy yok 
FENERBAHÇE'NİN Şampiyonlar Ligi'ndeki rakibi Manchester United, İstanbul'a "zayıf" gelecek. Sakat olan yıldızı Van Nistelrooy'u Ada'da bırakacak olan Teknik Direktör Alex Ferguson, Fenerbahçe önünde gençleştirilmiş bir kadroya şans vereceğini söyledi. İngiliz hoca, Carling Kupası'nda Arsenal'e karşı sahaya sürdüğü yedek ağırlıklı kadronun bu maçta da oynayacağını ifade etti. 

Rooney de şüpheli 
İNGİLTERE Premier Ligi'nde geçen hafta sonu Southampton'a karşı 3 - 0 kazanan takımdan büyük bir kısım böylece İstanbul'da yedek kalacak. Şampiyonlar Ligi'nde gruptan çıkmayı garantileyen Manchester United'da Sir Alex Ferguson'un, Wayne Rooney'i de riske etmeyebileceği ve İngiltere'deki ilk maçta parlayan genç yıldızı İstanbul'a getirmeyebileceği de öğrenildi. 

'Bu oyuna gelmeyiz' 

LİGDE emin adımlarla yoluna devam eden Fenerbahçe'nin şimdiden şampiyon gibi gösterilmesi futbolcuların tepkisini çekti. Tuncay, "Takım olma yolunda büyük adımlar attık. Ancak şampiyon olmadık. Geçen yıl Beşiktaş'ın düştüğü duruma bizi de düşürmek istiyorlar. Ancak bu oyuna gelmeyeceğiz" dedi. Kaptan Ümit Özat da, "Her maça final havasında çıkmaya devam edeceğiz" diye konuştu. 


</TEXT>
</DOC>
