<DOC>
<DOCNO> 277451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/soneko27.html </URL>
<DATE> 2004/10/05/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
TİM Başkanı Kur ve cari açığı bir sonuç olarak görüyoruz... 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, kur ve cari açığı bir sonuç olarak gördüklerini söyledi. 
     Satıcı, Bilişim Kurultay'ı sonrasında gazetecilerin döviz kuru ve ekonomik program ile ilgili sorularını yanıtlarken, kur ve dış ticaret açığını meydana getiren unsurun, uygulanan para ve mali politikalar olduğunu kaydetti. 
     Para ve mali politikalar nasıl tasarlanır ve dizayn edilirse, ona göre sonuç alınacağına dikkat çeken Satıcı, cari açık gibi konuları tartışmak yerine, para ve mali politikaların tartışılması gerektiğini ifade etti. 
     Satıcı, Türkiye'de uygulanan para ve mali politikaların işsizlik, cari açık ve kurdaki değişimi ortaya çıkardığını belirterek, bu politikaların hazırlanması sırasında ekonominin bütünlüğünün göz önünde bulundurulması gerektiğini anlattı ve ''Ekonomi bir bütün olarak ele alınmazsa, dış ticaret açığı, işsizlik gibi sonuçlar meydana gelir'' dedi. 
     ''Hükümetin son dönemde yaşadığı başarıları nasıl değerlendiriyorsunuz'' şeklindeki soru üzerine de Satıcı, programın başarılı olması ile sonuçların başarılı olmasının aynı anlamı taşımadığını kaydederek, uygulanan para ve mali politikalarının kendi dizaynı içinde düşük enflasyon, borç çevirme kabiliyetini sağlayacağını söyledi. Satıcı, ''Eğer bunlar size yetiyorsa o zaman tamamını tartışmaya gerek yok. Siz bunların hepsinin birden çalışmasını istiyorsanız mutlaka oturup daha fazla gayret, emek sarfedip, daha yaratıcı olacaksınız'' diye konuştu. 
     Satıcı, ''somuta indirgendiğinde enflasyonla mücadele programı diyerek bir program uygulanırsa, enflasyon hedefine doğru gidilecek diye bir öngörü yapılırsa ve bunun arkasına para ve maliye politikalarını destekleyecek reformlar yapılması gerektiğini'' kaydederek, şöyle konuştu 
     ''Vergi reformunu, sosyal güvenlik reformunu yapamıyorsanız, piyasa ekonomisinin, serbest piyasanın çalışması için liberizasyon şartlarını yerine getirmiyorsanız, enerji piyasalarını gerektiği gibi libere edemiyorsanız bunu zihniyet devrimi olarak göremiyorsanız, program bu taraflardan eksik kalıyor. 
     Türkiye'de özelleştirme bir girdi elde etme aracı olarak görülmeye devam ediliyor, bunu hem ekonomi yönetimi hem de toplum için söylüyorum. Halbuki özelleştirme diye kastettiğimiz temel şey, şirket yönetiminin zihniyetinin değişmesi. Yani devletin şirket yönetmemesi.'' 
     
     ''IMF ŞAŞIRIYOR'' 
     ''Eleştirilerinizi hükümete ve IMF'ye iletiyor musunuz '' şeklindeki soru üzerine de Satıcı, söylediklerinin tamamını hem IMF'ye hem de hükümete ilettiklerini kaydetti. 
     Satıcı, yaklaşımı ölçebilecek yöntemin ortaya çıkacak program olduğunu belirterek, ''Haklı olmakla bir şeyi yapmak veya yaptırmak eş anlam taşımıyor. Bunlar biraz eğilir, bükülür şeyler'' dedi. 
     IMF'nin bu noktada büyük bir şaşkınlığı bulunduğunu anlatan Satıcı, kendileri tarafından bu kadar net bunların söylenmesinin IMF'yi şaşırttığını anlattı. 
     Satıcı, IMF Türkiye Masası Şefi Rıza Moghadam'ın kendisine ''büyük başarılara imza attıklarını, yapılan ihracatla son 3 yılda üst üste rekorlar kırdıklarını, ülkenin motoru durumunda olduklarını ama yinede şikayet ettiklerini oysa ki övünmeleri ve gurur duymaları gerektiğini ve tüm bunları kar etmeden nasıl yaptığınızı anlayamıyorum'' dediğini kaydetti. 
     IMF gibi kuruluşların yöneticilerinin kafasındaki şablonun ''kar edilmiyorsa üretilmez, ihracat yapılmaz'' olduğunu ifade eden Satıcı, ''İşte tanımadıkları, bilmedikleri kısım bu'' dedi. 
     Satıcı, Türk insanının, Türk müteşebbisinin böyle çalıştığını kaydederken, ekonominin yüzde 80'inin Türkiye'deki ilk bin firmanın üzerinde gittiğini ve bu firmaların vergi öncesi brüt karlılık oranının yüzde 4.5 olduğunu söyledi. 
     Türkiye'nin her zaman bu konuda mucizeler yarattığını anlatan Satıcı, Türk müteşebbisinin bu açıdan Türkiye'nin en önemli sermayesi olduğunu ifade ederek, şöyle dedi 
     ''Ama bunların hiç biri sürdürülebilir değil. Türkiye'de her şey fedakarlık üzerine kurulu. Bunun kökten zihniyet olarak değişmesi gerekiyor. Dünyada böyle değil. Dünyada her şey kazanmanın üzerine kurulu. Türkiye'de biz, Türkiye'de yaşayan insanlar olarak refah, huzur, mutluluk, zenginlik istiyorsak, güçlü bir ülke ve güçlü bir ülkenin güçlü bireyleri olmak istiyorsak mutlaka bütün hesabımızı kazanmanın üzerine kurmalıyız.'' 
     
     TOBB BAŞKAN VEKİLİ YAVUZ 
     Türkiye Odalar ve Borsalar Birliği TOBB Başkan Vekili Faik Yavuz da ''Ülkemizin teknoloji transfer eden değil, üreten hale gelmesi ekonomik refahın da anahtarı olacaktır'' dedi. 
     Yavuz, Türkiye'de bilgi ekonomisinin öneminin tam olarak anlaşılamadığını belirterek, işletmelerin ve devlet kurumlarının iş yapma biçimlerini doğrudan etkileyecek bu konunun daha hızlı ele alınması gerektiğini ifade etti. 
     Bu konuda ülke kaynaklarını göze alıp kısa ve uzun vadeli planların yapılması gerektiğini anlatan Yavuz, ulusal bilim ve teknoloji konularında hazırlanmış olan 2003-2023 strateji belgesinde belirtilen hedeflerin gerçekleştirilebilmesi için de toplumun her kesiminin bilinçlendirilmesi gerektiğini kaydetti. 
     
</TEXT>
</DOC>
