<DOC>
<DOCNO> 277049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/spor/spo02.html </URL>
<DATE> 2004/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Aurelio'ya yakışır 
</HEADLINE>
<TEXT>


Müthiş performansıyla Fenerbahçe'yi sırtlayan Brezilyalı oyuncuyu, Alex de Souza'nın, Teknik Direktör Parreira'ya rapor ettiği ve Milli Takım'a alınması için öneride bulunduğu öğrenildi 

YUSUF KOBAL 


Vatandaşlarını gözlüyor 
BREZİLYA Milli Takımı'na giden Alex de Souza, daha önce Teknik Direktör Parreira'nın kendisine verdiği görev gereği Türkiye'de oynayan vatandaşları hakkında geniş bir raporu da yanında götürdü. Sezon başından bu yana Fenerbahçe formasıyla müthiş bir performans ortaya koyan ve takımı neredeyse tek başına ayakta tutan Aurelio'nun, Alex tarafından Parreira'ya Türkiye'deki en formda Brezilyalı olarak sunulacağı belirtildi. 

Adaşından yardım alıyor 
İSTANBUL'DAN dün ayrılan Brezilyalı yıldız, Marco Aurelio'nun Türkiye'deki performansını Teknik Direktör Parreira'ya anlatıp, takım arkadaşının Brezilya Milli Takımı'na çağrılması için öneride bulunacak. Alex'in, Türkiye liglerinde oynayan diğer Brezilyalılar hakkında da detaylı bir rapor hazırlattığı, bu konuda Fenerbahçe'nin istatistik ve araştırma antrenörü Alex Weiss'tan da destek aldığı öğrenildi. 

Manchester takıldı 

ŞAMPİYONLAR Ligi'nde Fenerbahçe'yi 6 - 2'lik skorla deviren Manchester United, Premier Lig'de dün kendi sahasında Middlesbrough karşısında 1-1'lik beraberliği zor kurtardı. Fenerbahçe'ye üç gol atan Rooney, ilk lig maçında fazla etkili olamadı. Manchester'ın tek golü Alan Smith'ten geldi. Sarı-Lacivertliler diğer rakibi O.Lyon ise St.Etienne deplasmanında son dört dakikasına mağlup girdiği maçı 3-2 kazanmasını bildi. 

Rüştü dert etmiyor 

Tam destek verdi 
DENİZLİSPOR maçında sakatlığı nedeniyle ikinci yarı yerini Volkan'a bırakmak zorunda kalan Fenerbahçe'nin tecrübeli kalecisi Rüştü, ilginç açıklamalarda bulundu. Volkan'ın gösterdiği performanstan mutluluk duyduğunu kaydeden milli file bekçisi, "Şunu büyük bir samimiyetle söylüyorum ki, kalede Volkan'ın veya benim olmam hiç önemli değil. Önemli olan Fenerbahçe'nin başarısı. İkimiz de bunun için buradayız" ifadelerini kullandı. 

'Rakibimiz Lyon' 
MANCHESTER yenilgisi sonrası Denizli galibiyetinin yeniden güven kazanmalarını sağladığını belirten Rüştü, Şampiyonlar Ligi için yaptığı açıklamaların yanlış anlaşıldığını da kaydetti. Tecrübeli oyuncu, "Ben rakibimizin Manchester United olmadığını söylemiştim. Sanırım haklılığım ortaya çıktı. Biz Lyon'u geçmeye çalışacağız. Onlardan dört puan alamazsak, ikinci tur hedefi hayal olur" dedi. Rüştü, milli takımdaki durumunun da bugün netleşeceğini kaydetti. 

Şeytan üçgeni 

Alex, Nobre ve Pierre van Hooijdonk üçlüsü Fener'i sırtlamaya devam ediyor 

LİGDE oynadığı sekiz maçta yedi galibiyet, bir beraberlik alan Fenerbahçe, Alex, Nobre ve Pierre van Hooijdonk'un golleriyle gülüyor. Sarı-Lacivertli ekibin attığı 20 golün 15'ine muhteşem üçlü imza koyarken, üç futbolcu da 5'şer kez rakip ağları sarstı. Fenerbahçe'nin Şampiyonlar Ligi'nde attığı üç golün ikisi Nobre'den, biri de Hooijdonk'tan geldi. 

Müthiş üçlünün golleri 
Ç.Rize-Fenerbahçe 2-2 
Hooijdonk-2 gol 
İst.Spor-Fenerbahçe 0-3 
Hooijdonk-1 gol, Alex-1 gol 
Kayseri-Fenerbahçe 0-2 
Hooijdonk-2 gol 
A.Sebat-Fenerbahçe 1-4 
Nobre-2 gol, Alex-1 gol 
Fenerbahçe-Malatya 3-1 
Nobre-2 gol 
G.Birliği-Fenerbahçe 1-2 
Alex-2 gol 
Fenerbahçe-Denizli 2-0 
Nobre-1 gol, Alex-1 gol 

Samandıra'da tebrik 

'Çabuk toparlandınız' 
TEKNİK Direktör Christoph Daum, Denizlispor maçı sonrası oyuncularını kutladı. Futbolcularıyla Samandıra Tesisleri'nde kısa bir toplantı yapan Alman çalıştırıcı, "Üzülmek ve sevinmek 24 saatlik bir süreçtir. Manchester yenilgisine rağmen çabuk toparlandınız, işinizi yapıp, önemli bir galibiyet aldınız. Hepinizi tebrik ederim" dedi. 

En iyi performansı 
DAUM, "Şimdi milli takımlarınızı düşüneceksiniz. Ancak burada kalanların aklında sadece Gaziantep ve Lyon maçları olacak. Çünkü ben de bu 10 günlük süre içinde bu iki karşılaşma için yoğun çalışma yapacağım" dedi. Bu arada geçtiğimiz sezon ilk sekiz haftada 19 puan toplayan Alman hoca, bu sezon 22 puanla Türkiye'deki en iyi performansına ulaştı. 

Volkan'ı istiyorlar 

SARI-Lacivertli taraftarlar, takımın kalesinde Volkan Demirel'i görmek istiyor. 1907 Fenerbahçe Derneği'nin internetteki web sitesinde, Manchester United maçının ardından başlatılan, "Sizce Fenerbahçe kalesini hangi futbolcu korumalı " anketinde genç kaleci önde gidiyor. Şu ana kadar Volkan'a 528, Rüştü'ye 78, Recep'e de 23 oy çıktı. 

Altı taraftar tutuklandı 

DENİZLİSPOR'U, Çardak Havaalanı'ndan Fenerbahçe maçına uğurlarken polisle kavga eden ve çalılıkta yangın çıkartan Denizlisporlu 11 taraftardan 6'sı, görevli memura mukavemet ve darp suçuyla tutuklandı. Tartışmanın, taraftarların futbolcularla konuşmak için yolcu peronuna girmek istemesiyle yaşandığı, bir polisin dişinin kırıldığı belirtildi. 


</TEXT>
</DOC>
