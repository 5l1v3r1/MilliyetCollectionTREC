<DOC>
<DOCNO> 296583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonsiy02.html </URL>
<DATE> 2004/12/10/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Mesut Yılmaz AB'yi eleştirdi 
</HEADLINE>
<TEXT>

     Eski Başbakan Mesut Yılmaz, 17 Aralık'ta Türkiye'nin AB'ye tam üyeliğine alternatif bir çözüm önerilebileceğini belirterek, ''17 Aralık akşamı böyle bir karar çıkarsa Türkiye'nin tam üyelik hedefi bitmiştir'' dedi. 
     Yılmaz, 6 ekim tarihli AB Komisyonu raporunda Türkiye'nin Kopenhag kriterlerini yerine getirdiğinin yer aldığını ve 17 Aralık'ta Türkiye ile ilişkilerin başlamasının önerildiğini anımsattı. 
     Yılmaz, buna rağmen AB'nin Türkiye ile tam üyelik müzakerelerini başlatmakta ayak sürüdüğünü ve AB Komisyonu raporunda Türkiye ile üyelik müzakerelerinin ucu açık şekilde yapılmasının öngörülmekte olduğunu söyledi. 
     
     "Türkiye'ye diğer ülkelerden farklı davranılıyor" 
     Daha önce hiçbir aday ülkeye ucu açık müzakere süreci uygulanmadığını dile getiren Yılmaz, bunun yanı sıra işgücünün serbest dolaşımı gibi bazı konularda da diğer üye ülkelerden farklı olarak çeşitli kısıtlamalar uygulanabileceğini bildirdi. 
     Yılmaz, bu durumun onur kırıcı olduğunu ve eğer Türkiye üye olacaksa, diğer üye ülkelerle eşit şartlarda üye yapılması gerektiğini belirtti. 
     
     "En önemlisi Kıbrıs meselesi" 
     Bunlardan en önemlisinin Kıbrıs ile ilgili olduğunu, AB'nin, müzakerelere başlamadan önce Türkiye'nin Kıbrıs Rum Yönetimi'ni Kıbrıs Cumhuriyeti olarak tanımasını istediğini vurgulayan Yılmaz, ''Türkiye'nin Kıbrıs Rum Yönetimi'ni Kıbrıs Cumhuriyeti olarak tanıması, KKTC'yi devlet olarak tanımaktan vazgeçmesi demektir. Türkiye'nin 1974'ten bugüne, 30 yıldan beri izlediği Kıbrıs politikasından vazgeçmesi demektir'' diye konuştu. 
     
</TEXT>
</DOC>
