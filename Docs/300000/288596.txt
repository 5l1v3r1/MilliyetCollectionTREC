<DOC>
<DOCNO> 288596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sonspo12.html </URL>
<DATE> 2004/11/13/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
"Şeref Görkey'in cenazesi konusunda Beşiktaş'ın eleştirileri üzücü" 
</HEADLINE>
<TEXT>

     Beşiktaş'ın efsanevi futbolcularından Şeref Görkey'in cenazesine Futbol Federasyonu'nu temsilen hiçbir yetkilinin katılmaması sonrası yaşanan tartışmalara federasyon bir açıklama yaparak cevap verdi. 
     Futbol Federasyonu Yönetim Kurulu imzasıyla yayınlanan yazılı açıklamada, merhum Şeref Görkey'in cenaze törenine Futbol Federasyonu'nu temsilen yönetici katılmaması konusunda Beşiktaş Kulübü tarafından yapılan eleştiri ve açıklamaların üzüntü verici olduğu kaydedildi. 
     İddia edildiği gibi, Futbol Federasyonu'nun Beşiktaş'a karşı bir tavrının asla olmadığı kaydedilen açıklamada, şu görüşlere yer verildi 
     ''Futbol Federasyonumuz tüm kulüplere eşit mesafede duran çizgisiyle icraatını sürdürmeyi göreve başladığı günden bu yana prensip edinmiştir ve bu yaklaşımını korumaya kararlıdır. Türk futbolunun değerli isimlerinden Şeref Görkey'in ölüm haberi geldikten sonra, federasyonumuz hemen bir başsağlığı mesajı yayınlamış, törene katılması için başkanvekili Hasan Doğan'ı görevlendirmiştir. Ardından cenazeye çiçek göndermiş ve gazeteye verdiği ilanla başsağlığı da dilemiştir. 
     Futbol Federasyonu Başkanı Levent Bıçakcı ile Basın Sözcüsü Zekeriya Alp, gazetelerin spor servislerini ziyaret etmek için önceden planlanan bir programı gerçekleştirmek ve aynı gün Petrol Ofisi ile imzalanan sponsorluk anlaşması törenine katılmak için cenazeye gidememişlerdir. 
     Başkanvekili Hasan Doğan, Çevre ve Orman Bakanı Sayın Osman Pepe ile federasyona bir arsanın tahsisi konusundaki toplantının hemen sonrasında törene katılmak üzere hareket etmiş, ancak yoğun trafik nedeniyle yetişmesi mümkün olmamıştır.'' 
     
</TEXT>
</DOC>
