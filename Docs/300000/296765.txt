<DOC>
<DOCNO> 296765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/yazar/civaoglu.html </URL>
<DATE> 2004/12/11/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Gizli kamera 
</HEADLINE>
<TEXT>


Sanki AB'den gizli kamera görüntüleri... Yunanistan'ın bir önceki Dışişleri Bakanı Yorgo Papandreu anlatıyor 
"PASOK hükümeti olarak aramızda tartıştık. Türkiye'nin AB'ye tam üyelik adaylığını destekleme kararı aldık. 
Ancak, Türkiye'nin adaylığı, sanal değil, tam üyelikle sonuçlanacak gerçek adaylık olmalıydı. 
Diğer AB üyelerine bu tavrımızı açıkça söyledik. 
Aralarından bazıları, 'Türkiye'ye tam üyelik adaylığı vermiş gibi yapalım ama bu gerçek adaylık olmasın. Bunu sadece biz bilelim' dediler. 
Biz ise dayattık. 
'Tam üyeliğe gerçek aday olmalı' çizgisinde ısrarlı olduk." 
Papandreu'nun bu anlattıkları, "tarihi belge" değerindedir. 
Papandreu İngilizce konuştu. 
Ama... Bir iki kelime farklı olsa bile, söylediklerinin tercümesi yukarıdaki satırlarda yansıttığım gibidir. Papandreu'nun, Türkiye için bazı şifreleri çözen "gerçek aday sanal aday" anlatımı, 17 Aralık öncesi karşımıza konan laf yumağını açıveriyor. 
Türkiye'ye karşı AB'de kimilerinin ayak oyunları, hiç bu denli röntgen filmi gibi açıkça önümüze konmuş değildi. 

Tarihi değiştirmek 
Papandreu, dün, KOÇ grubu üst düzey yöneticileri için her yıl düzenlenen toplantıda konuştu. 
Biz de konuktuk. 
KOÇ yönetimi, dünkü toplantının gündemine, "AB'den tarih alınması bağlamında, grubun hedefleri ve stratejisini" koymuş. Papandreu'yu da gündemle örtüşen konuk olarak dinletti yöneticilerine... 
Kerameti kendinden menkul bir uluslararası danışman, Türkiye'ye güller atan konuşmalarla nemalanan kürsü maydanozu bir profesör değil, tarihi gerçekten değiştiren bir devlet adamı... 

Bu sayfalara dikkat 
Papandreu'nun çevirdiği -gün ışığı görmemiş- sayfalarla, bugün gelinen aşamanın mimarisi ortaya çıkmakta. 
Birkaçı şöyle 
"CNN'de ABD Dışişleri Bakanı Madeline Albright'ı izliyordum. 
'Kosova'ya askeri müdahalemizin nedeni, Türkiye-Yunanistan savaşını önlemektir' dedi. 
Hemen Türkiye Dışişleri Bakanı İsmail Cem'i aradım. 
'Bu iddia doğru mu... Bizimle savaşmak üzere misiniz' diye sordum. 
Böyle bir şeyin olmadığını söyledi. 
O zamana kadar bir yakınlığımız yoktu. 
Sonra, bir araya geldik. 
Ortak açıklama yaptık. 
Birlikte, Balkanlar'da barış projesini hayata geçirdik. 
Filistin-İsrail barışı için ortak hareket ettik. 
Türkiye ve Yunanistan'ı birbirine yakınlaştırdık. 1952'den sonra, 2002'de Türkiye'ye gelen ilk Yunan Dışişleri Bakanı oldum. 
Benim görüşüm, Türkiye-Yunanistan sorunlarının, Kıbrıs sorununun çözüm formülü, Türkiye'nin AB'ye tam üyeliğiydi. 
Bunu savundum. 
O zamanlar böyle söylemler siyasi intihar ya da vatana ihanet gibi görülürdü. 
Fakat görüyorsunuz doğru olanı yapmışım." 
Papandreu'nun şu ya da bu söylemine takılabilirsiniz ama Yunanistan'ı bu çizgiye taşımasaydı, Türkiye'nin AB'den tarih almayı beklemesi mümkün müydü 
Papandreu iki tarafın da diken üzerinde oturacağı, birbirine güven duymayacağı, askeri harcamaları her yıl katlayacağı bir sarmalı noktalamış gibi sayılabilir. 
Ona ve bu tarihi zemini birlikte hazırladıkları İsmail Cem'e hakları teslim edilmelidir. 

Mekke paraleli 
Papandreu, konuşmasında, ekümenlik yani "dünya patrikliği" için tartışmalara da değindi. 
"Müslüman İstanbul'un ortasında Ortodoks dünyasının patrikliği, sizin kültürel zenginliğinizi yansıtır. Bizi de anlamaya çalışın. Sizin için Mekke neyse, bizim için de patriklik odur" dedi... 
Bir diğer söylemi de -uzun anlatmayayım- Kıbrıs içindi "Müzakere masasına oturup da karşı tarafı tanımamak nasıl olacak " 
Ve son sözü 
"10 yıl sonra bambaşka bir Türkiye. Bambaşka bir Yunanistan ve ortak yararlar... Sorunların anlamı çok değişecek." 
Doğruları, yanlışları var. Ama, en doğru tanım, şifreleri çözdüğü... 



</TEXT>
</DOC>
