<DOC>
<DOCNO> 275663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonspo07.html </URL>
<DATE> 2004/09/28/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Galatasaray'da Hagi'nin ''Kare As''ı... 
</HEADLINE>
<TEXT>

     Galatasaray, ligde istikrarlı bir çizgi yakalayıp son maçta İstanbulspor'u farklı skorla yenerken, teknik direktör Gheorghe Hagi de ''Kare As''ını oluşturdu. 
     Hagi, yeni sezonla birlikte görev verdiği futbolculardan Mondragon, Song, Cihan ve Hakan Şükür'den 1 dakika dahi vazgeçemedi. 
     Bu futbolcular lig başından bu yana oynanan 7 maçta da 90'ar dakika forma giyerken, istikrar sembolü oldular. 
     Takıma geç katılan Hırvat futbolcu Tomas ise ligin ilk maçında 21 dakika forma giyip, bundan sonraki tüm maçlarda 90 dakika sahada yer aldı. 
     
     5 OYUNCUNUN DAHA YERİ GARANTİ 

     100. yılında mutlak şampiyonluğu hedefleyen Galatasaray'da ayrıca, 5 oyuncunun daha yeri garanti durumda. 
     Sarı-kırmızılı ekipte, Tomas, Hakan Ünsal, Necati, Ergün ve Hasan, Hagi'nin diğer ''banko'' oyuncuları arasında yer aldı. 
     Bu futbolcular sezon başından bu yana sürekli ilk 11'de şans bulurken, Baliç ve Sabri ise zaman zaman kadroya girebiliyor. 
     
     ÜMİT KARAN SADECE 11 DAKİKA FORMA GİYDİ 

     Galatasaray'da Hakan Şükür ve Necati'nin iyi form yakalaması Hagi'ye Ümit Karan'ı unutturdu. 
     Rumen çalıştırıcı, geçmişte takımın gol umutlarından biri olan Ümit'e, bu sezon sadece 11 dakika şans verdi. 
     Bu futbolcu sadece 1-0 mağlubiyetle tamamlanan Gaziantepspor maçında forma giyerken, 3 karşılaşmada maç kadrosuna alınmadı, 3 maçta da yedek kulübesinde bekledi. 
     
     AYHAN UNUTULDU 

     Sarı-kırmızılı ekipte özellikle Mircea Lucescu döneminin gözde futbolcusu Ayhan, Hagili dönemde gözden düştü. 
     Bu sezon sadece Çaykur Rizespor maçında 12, Beşiktaş maçında da 7 dakika olmak üzere toplam 19 dakika oynayan Ayhan, İstanbulspor maçında kadroya bile giremedi. 
     
     EFSANE KAPTAN YEDEK KULÜBESİNE ABONE 

     Galatasaray'ın son dönemde kazandığı büyük başarılarda en büyük katkıyı yapan oyunculardan olan kaptan Bülent Korkmaz, bu sezon adeta yedek kulübesine abone oldu. 
     Sezona sakatlıkla başlayan ve uzun süre sadece antrenman yapan Bülent Korkmaz, tam olarak iyileştikten sonra da aynı mevkide oynayan Song-Tomas ikilisinin uyumu nedeniyle forma şansı bulamadı. 
     
     SAİDOU'YA GÜN DOĞDU 

     ''Cim Bom''un yeni transferlerinden Brezilyalı Conceiçao'nun sakatlanması, 6 maçta kadroya dahi giremeyen Saidou için şans oldu. 
     Conceiçao'nun yaklaşık 1 ay sahalardan uzak kalacak olması, İstanbulspor maçında bulduğu fırsatı iyi değerlendiren Saidou'ya yararken, Kamerunlu futbolcu böylece resmi bir maçta forma giymeyi başarabildi. 

     
</TEXT>
</DOC>
