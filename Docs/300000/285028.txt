<DOC>
<DOCNO> 285028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sondun06.html </URL>
<DATE> 2004/11/01/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Bush Bin Ladin'in televizyonda görünmesi seçim sonuçlarını etkilemez 
</HEADLINE>
<TEXT>

     ABD Başkanı George Bush, El Kaide lideri Usame Bin Ladin'in televizyonlarda sürpriz biçimde görünmesinin salı günü yapılacak başkanlık seçiminin sonuçları üzerinde ciddi etkisi bulunmayacağını söyledi. 
     Bush, Amerikan NBC televizyonuna verdiği demeçte, Bin Ladin'in Amerikan seçimi hakkında karar veremeyeceği gibi kimseyi de sindiremeyeceğini belirterek, ABD'nin başta Afganistan olmak üzere dünyanın her yerinde El Kaide şebekesini sistematik biçimde yıkmaya kararlı olduğunu ifade etti. 
     Beyaz Saray'a ikinci dönem başkanlık için talip olan Bush, ''Ve sonunda Bin Ladin'i yakalayacağız. Bu arada, şebekesini yıkmaktayız. Yavaş yavaş, kesin ve sistematik biçimde'' dedi. 
     Bush, Ürdünlü terörist Ebu Musab Ezzerkavi'nin de Bin Ladin ile aynı sonu paylaşacağını belirterek, ''Sonunda onu da yakalayacağız. Bazılarının ABD'nin teröristler yarattığını söylediği kulağıma geliyor. Ancak Ezzerkavi, ben seçilmeden çok önce de bir teröristti'' diye konuştu. 
     
</TEXT>
</DOC>
