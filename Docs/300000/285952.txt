<DOC>
<DOCNO> 285952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/spor/yguven.html </URL>
<DATE> 2004/11/04/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Yazık oldu Fener'e 
</HEADLINE>
<TEXT>



Uzatmanın, uzatmalarında gelen iki golle beraberliği kaçırmak az buz hüzün değil. Ama kimse hüzünlenmesin bu maçın skoruna. Her şey bir yana, ilk 35 dakika ile ikinci yarının bazı periyodlarında Şampiyonlar Ligi'ne yakışan bir maçın taraflarından biriydi Fenerbahçe. Nobre'yi sakatlık almış, Hooijdonk'u kulübeye Daum yollamış, Serhat ve Tuncay forvette yan yanaydı. Orta saha Selçuk ve Serkan'ın katılımıyla belki de ilk kez topa basıyor, topu tutuyor, akına çeviriyordu. Her şey Alex'in patlamasına göre planlanmıştı. Ne yazık ki bu patlama bir türlü tam anlamıyla yaşanmadı. Yine de hayatını kararttılar Lyon'un. Savunma bile iyi idi o sıralarda. Şans melekleri de çalışana gülerdi elbet. Selçuk'un şutu Lyon defansına çarpınca 14. dakikada tribündeki birkaç bin Fenerbahçeliye bayram oldu. Yeni kurgu ilk ödülünü böylece aldı. 

Daum'un fikirleri 
Futbol adına keyifli ilk 35 dakikasında Essien durumu 1 - 1 yapsa da, Fenerbahçe savaşan, ısıran futboluyla hiç de ezilmiyordu. Ta ki, ilk yarının son on dakikası gelinceye kadar. İşte o anda birden bire Fenerbahçe klasiğine döndü sahadaki takım. Acayip bir doldur boşalt başladı. Geriye oynamalar topu Rüştü'ye verip degajla rakibe sunmalar falan. Artık savunma güvenliğine dönen Aurelio'dan top çıkmıyor, zaten iyi gününde olmayan Serhat boş geziyor, yine kötü günündeki Ümit çok güzel top ikram ediyordu. Oysa Lyon'u kendi sahasında yenebilecek bir Fenerbahçe'nin sahadaki her elemanıyla mükemmel olması lazımdı. Fenerbahçe zaman zaman iyi oynasa da bunu doksan dakikaya yayamadı. 
Sonlara doğru yine başa döndü Fenerbahçe. Yine toparlandı ve Tuncay'ın golüyle beraberliği yakaladı. Servet atılınca son 15 dakikayı 10 kişi oynayan Fenerbahçe, bu maçta anlamış olmalı ki, onu yenenler rakipleri değil, kendi anlamsız durgunluklarıydı. Bir de Daum'un ilginç fikirleri var ama, neyse. 



</TEXT>
</DOC>
