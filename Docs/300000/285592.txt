<DOC>
<DOCNO> 285592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/guncel/gun03.html </URL>
<DATE> 2004/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, Elif'i kırmadı 
</HEADLINE>
<TEXT>


9 aydır hastalıkla savaşan 11 yaşındaki Elif'in dileği sonunda gerçekleşiyor. Çankaya Köşkü'ne kabul edilen Elif, Cumhurbaşkanı Sezer'le tanışacak 

Ümran Avcı - İstanbul 

Yakalandığı hastalıktan kurtulabilmek için kendi deyimiyle büyük bir savaş başlatan 11 yaşındaki Elif Başak Ozan'a yerine getirilmek üzere bir dileği soruldu. Elif de Cumhurbaşkanı Ahmet Necdet Sezer'i görmek istediğini söyledi. Çok duygulanarak teklifi hemen kabul eden Sezer, bugün Elif'i ağırlayacak. Asmalı Konak dizisindeki Bahar karakterinin yakalandığı "Hodgkine Lenfoma" hastalığı, 9 ay önce de Elif'in yakasına yapıştı. Doktorunun "Zor bir savaşa giriyorsun. Çok güçlü olmalısın" sözlerinin ardından kemoterapiler başladı. Elif, yılmadan tedavisini sürdürdü. 

Bir dilek tuttu 
Yaşama tutunabilmek için mücadele veren çocukların dileklerini yerine getiren "Bir Dilek Tut Derneği" de Elif'in karşısına çıkarak, "Dile bizden ne dilersen" dedi. 
Elif de, Sezer'le tanışmak ve Çankaya Köşkü'nü gezmek istediğini söyledi. Dernek hemen harekete geçince Sezer'den de bir hafta içinde "Çok duygulandığını ve Elif'i en kısa zamanda beklediğini" belirten yanıt geldi. 

Uçak bileti İTO'dan 
Sezer'le bugün 14.30'da tanışacak olan Elif, çok heyecanlı olduğunu belirterek "Bundan sonra en büyük dileğim eczacı olabilmek. Savaşmaktan yorulmadım. Yorulmaya da niyetim yok" dedi. 
Cumhurbaşkanlığı'ndan bu kadar kısa sürede yanıt beklemediklerini belirten Dernek Başkanı Meryem Mizrahi de, "Çocukların büyük kısmı sanatçılarla tanışmak istiyor. Taleplerimizi ilettiğimizde de çoğu yanıt vermiyor. Sezer'in tavrı bizi çok duygulandırdı. Uçak biletlerini de İTO Başkanı Mehmet Yıldırım karşıladı" dedi. 


</TEXT>
</DOC>
