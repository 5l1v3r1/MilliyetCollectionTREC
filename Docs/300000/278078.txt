<DOC>
<DOCNO> 278078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonsiy04.html </URL>
<DATE> 2004/10/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Gül 17 Aralık'ta net bir karar bekliyoruz 
</HEADLINE>
<TEXT>

     Başbakan Vekili ve Dışişleri Bakanı Abdullah Gül, AB Komisyonu'nun Türkiye ile müzakerelerin başlatılmasına ilişkin tavsiye kararının önemli bir adım olduğunu belirterek, 17 Aralık'ta yapılacak hükümetlerarası konferansta AB Konseyi'nin müzakerelerin başlaması için net ve açık karar almasını beklediklerini söyledi. 
     Gül, dün gece Ankara'ya gelen İngiltere Dışişleri Bakanı Jack Straw ile Dışişleri Bakanlığı Konutu'nda bir araya geldi. 
     İki bakan çalışma kahvaltısından sonra ortak basın açıklaması yaptılar ve gazetecilerin sorularını yanıtladılar. 
     Straw'un ziyaretinin Türkiye açısından önemli bir güne rastladığına işaret eden Gül, Komisyon'un tavsiye kararını ''tarihi'' olarak niteledi. Tavsiye kararının detayları üzerinde çalıştıklarını ifade eden Gül, ''öngörülen kararda usul ve yöntemler bakımından Helsinki kararlarıyla çelişki içinde bazı hususlar bulunduğunu belirtti ve ''Bu konuyu önümüzdeki dönemde üye ülkelerle yakın temas halinde görüşeceğiz'' dedi. 
     Gül, AB Konseyi'nin 17 Aralık'ta Türkiye ile müzakerelerin başlamasına ilişkin net ve açık karar almasını ve vakit geçmeden Türkiye ile müzakerelerin başlamasını onaylayacağını beklediklerini söyledi. 
     Abdullah Gül, Türkiye'nin AB üyeliği sürecinde İngiltere'nin verdiği destekten ötürü Straw'a teşekkür etti. 
     Straw ile görüşmesinde Kıbrıs konusundaki son gelişmeleri ve AB'nin çıkarması gereken tüzükleri ele aldıklarını ifade eden Gül, Irak'tan gelen Straw'un bölgedeki son gelişmelere ilişkin görüşlerini kendisine aktardığını, kendisinin de Türkiye'nin görüşlerini Straw'a ilettiğini söyledi. Gül, Kerkük'teki gelişmeler hakkında bir soru üzerine, Irak'ın kaynaklarının tüm Iraklılara ait olduğunun altını çizerek, ''geçiş sürecinde provoke edici, diğer unsurları harekete geçirici, bireyleri tahrik edici unsur ve davranışların olmaması gerektiğini'' kaydetti. 
     Irak'ın barış ve istikrara ihtiyacı olduğuna işaret eden Gül, bunun için çaba sarf edilmesi gerekirken, gereksiz yere yapılan bazı davranışları kaygıyla takip ettiklerini ve görüşlerini herkesle paylaştıklarını söyledi. 
     Gül, bir gazetecinin, İlerleme Raporu'nun 48. sayfasında Kürt asıllı vatandaşlarından ''azınlık'' olarak bahsedildiğini belirtmesi üzerine, şunları kaydetti 
     ''Bu doğru değil, böyle bir şey yok, hangi rapordan bahsediyorsunuz bilmiyorum, ama belki daha önceki taslaklarda bahsedilen şeyler olabilir. Bu tip bazı şeyler vardı, düzeltilmiştir. Dolayısıyla son resmi raporda böyle bir şey kesinlikle söz konusu değil. Bunlar zaten kabulü mümkün olmayan konular, bunu herkes çok iyi bilir.'' 
     
</TEXT>
</DOC>
