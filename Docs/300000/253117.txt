<DOC>
<DOCNO> 253117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sontur33.html </URL>
<DATE> 2004/07/05/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Öğretmenin öğrencisini kaçırdığı iddiası... Arama çalışmaları sürüyor... 
</HEADLINE>
<TEXT>

     Muş'ta, bir ilköğretim okulunda görevli öğretmenin 14 yaşındaki kız öğrencisini kaçırdığı iddia edildi. Öğretmen ve öğrencinin bulunmasına yönelik çalışmaların sürdürüldüğü bildirildi. 
     AA muhabirinin edindiği bilgiye göre, Muş merkezde oturan Ş.A, Muş Emniyet Müdürlüğü Asayiş Şubesi'ne başvurarak kızı E.A'nın dedesini ziyaret etmek için evden çıktığını ve bir daha geri dönmediğini söyledi. Ş.A, ifadesinde, kızının evden çıkarken annesine ait 18 çeyrek altın ve 2 yüzüğü götürdüğünü, kızını okuldaki öğretmeni Ş.T'nin kaçırdığından şüphelendiğini belirtti. 
     Ş.A, öğretmen Ş.T'nin, bir yıl önce, okulda, kızı E.A'ya eşimi boşayıp seninle evleneceğim diye tacizde bulunduğunu ve bu nedenle kızını okula 1 yıl boyunca göndermediğini iddia etti. 
     Muş Vali Yardımcısı İbrahim Küçük, AA muhabirine yaptığı açıklamada, öğrencisini kaçırdığı iddia edilen öğretmenin okula gelmediğini ve evinde de bulunamadığını belirterek, öğretmen ve kızın arandığını söyledi. 
     E.A'nın 7. sınıfta, okula gönderilmediği için devamsızlıktan sınıfta kaldığını belirten Küçük, ''Yaşandığı iddia edilen olay son derece üzücü. Milli Eğitim Müdürlüğü ve Cumhuriyet Savcılığı'nca ayrı ayrı soruşturma açıldı'' dedi. 
     
</TEXT>
</DOC>
