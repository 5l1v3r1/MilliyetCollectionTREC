<DOC>
<DOCNO> 280294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sondun19.html </URL>
<DATE> 2004/10/15/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Belçika mahkemesi, PKK'lılar için yetkisizlik kararı verdi 
</HEADLINE>
<TEXT>

     Belçika'da terör örgütü PKK KADEK bağlantılı 17 sanığın yargılamasına bu sabah devam eden Brüksel Ceza Mahkemesi yetkisizlik kararı aldı. 
     Hakim Regina Claeys, 5 dakika süren oturumda yaptığı açıklamada, savcılığın sunduğu dosyada ''hafifletici nedenler'' üzerinde durulmadığını, ithamların ağır suçlardan mahkumiyet gerektirdiğini, bunun Ceza Mahkemesi'nin yetkisi dışında kaldığını belirterek, yetkisizlik kararı aldığını açıkladı. 
     Mahkeme, savcılığa 15 gün temyiz süresi tanıdı. 
     Adli kaynaklardan elde edilen bilgilere göre, bu durumda, konu Yargıtay'a aktarılabilecek. ''Özel hukuk uygulaması''ndan söz ediliyor. Terör örgütü yandaşlarının yargılanmasına farklı mahkemelerde devam edilebilecek. Bunlar arasında, 12 kişilik halk jürisinden oluşan Ağır Ceza Mahkemesi de bulunuyor. 
     Brüksel Ceza Mahkemesi'nin kararından memnun olan sanık avukatları, ''zaman aşımı'' unsuru üzerinde duruyorlar ve 1996'dan beri devam eden yargılamanın iki yıl daha uzaması halinde sanıkların adli takibattan kurtulacaklarını, el koyulan para ve değerli mallarını geri alabileceklerini düşünüyorlar. 
     Mahkemenin bugünkü oturumuna, tutuksuz yargılanan 17 sanıktan 5'inin katıldığı görüldü. 
     
     DAVA KONUSU 
     Belçika adaleti, terör örgütünün bazı yan kuruluşları ve yandaşları hakkında, 1996 yılında açılan soruşturmayı tamamlamış ve örgütün para kaynaklarını da hedef alan bir yargılama sürecini başlatmıştı. 
     Belçika polisi, 18 Eylül 1996'da düzenlediği ''Spoutnik Operasyonu'' çerçevesinde, Brüksel yakınlarındaki Denderleeuw kasabasında bulunan Med-TV stüdyolarını, sözde Kürt parlamentosu bürosunu ve terör örgütünün bazı yan kuruluşlarının temsilciliklerini basmıştı. Bu baskınlar sırasında birçok belgeye ve video kasete el koyulmuş, 5 kişi tutuklanmıştı. Bu kişiler, 30 gün sonra, tutuksuz yargılanmak üzere serbest bırakılmışlardı. 
     Brüksel Savcılığı, Belçika'daki Spoutnik Operasyonu çerçevesinde, terör örgütünün yan kuruluşlarının kara para aklama, insan kaçırma, haraç toplama, şantaj, sahte belge düzenleme ve uyuşturucu kaçakçılığı gibi suçları üzerinde de durmuştu. Türkiye'de tutuklu bulunan terör örgütünün başı da bu kapsamda Belçikalılar tarafından İmralı'da sorgulanmıştı. 
     Duruşmalarda, terör örgütü yandaşı televizyonun Lüksemburg bankalarında ele geçirilen kaynağı belirsiz paralar, yapılan çeşitli harcamalar, çocuk kaçırma olayları, haraç toplama gibi unsurlar ön plana çıkarıldı ve sanıklar bu konularda sorgulandı. 
     Terör örgütünün kara para aklayarak elde ettiği ve televizyon lisansı için kullandığı 50 milyon euro değerindeki mücevherlere de İsviçre'de el koyulmuştu. Belçika, bu mücevherlerin iadesi için çaba harcıyor. 
     Mahkemede 17 sanık bulunuyor. Aralarında 1 Belçikalı, 1 İsviçreli, 1 Yunan ve 1 Kanadalı da bulunan bu sanıkların isimleri Richard Adam, Erkan Ağbaba, Haydar Ağbaba, Aristos Aristidu, Ali Aslıyüce, Bruno Burzi, Rıza Erdoğan, Zeynep Gezik, İlhan Kızılhan, Hürriyet Özaslan, İbrahim Pekgöz, Roland Ponnet, Haluk Sayan, Zana Serin, Hikmet Tabak, Kazım Timurlenk ve Kemal Yücel. 
     
</TEXT>
</DOC>
