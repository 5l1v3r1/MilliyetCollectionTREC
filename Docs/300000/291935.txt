<DOC>
<DOCNO> 291935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/yazar/akyol.html </URL>
<DATE> 2004/11/25/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
CHP dünden bugüne... 
</HEADLINE>
<TEXT>


1947 yılında Yozgat'ta yayımlanmış "Bozlak" gazetesinin 25 Nisan tarihli sayısı... CNN Türk'ün program müdürü Başar Başarır "paranın tarihi" konusunda araştırma yaparken bulmuş, Yozgatlı olduğum için bana verdi. 
Gazeteyi "Yılkı Atı"nın yazarı, tanınmış edebiyatçılarımızdan merhum Abbas Sayar çıkarmış. 
Manşetinde "Halk Partisi ve Halk Evi" başlığının altında şu satırlar yer alıyor 
"Birbirini tamamlayan bu iki varlık, bugün Yozgat'ta bir kelime iskeletinden başka bir şey değildir." 
Ve oradan size birkaç satır 
"Senelerden beri halkı tatlı sözlerle avutan veya ona bile tenezzül etmeyen parti ve halkevi... malum bir zümrenin hoş beş yeridir. 
Yozgat halkı binanın giriş kapısına manevi bir kilit takmıştır. Üç beş mektepli çocukla laf tiryakiliğine tutulmuş beş on şahıstan başka hiç kimsenin o kapıdan içeriye girdiğini görmediğimi söylersem hiç de mübalağa etmemiş olurum." 

KEMALİST yazar, büyük romancımız Yakup Kadri de eserlerinde CHP'yi böyle anlatır. 
"Ortanın Solu"nun büyük beyinlerinden Turan Güneş Hoca da "Türk Demokrasisinin Analizi" adlı kitabındaki yazılarında aynı tespiti yapmıştı. Ümit Yayıncılık, 1996 
Atatürk'ün kendisi de Anadolu gezisinden sonra, CHP teşkilatlarındaki durgunluktan yakınmış, Türk Ocakları şubelerinin ise son derece canlı, hareketli olduğunu söylemişti. 
Partiler açısından baktığımızda da, bir tek dönem hariç, CHP halktan kopuktur, rakipleri ise halkla bütünleşmişlerdir 1930'larda Serbest Fırka, 1950'lerde Demokrat Parti, 1960'larda AP, 1980'lerde Özal'ın ANAP'ı, şimdi AKP... 
CHP'nin halkla kaynaşıp büyük bir heyecanla dinamizm kazandığı tek dönem, 1960'ların sonlarında başlayan "Ortanın Solu" hareketi olmuştur. 
İki hayati soru 
CHP, neden halktan kopuk ve durgun olagelmiştir CHP, neden ve nasıl "Ortanın Solu" ile şahlanabilmiştir . 
CHP'nin bugün bir dinamizm kazanması isteniyorsa, çözüm anahtarı bu iki soruda aranmalıdır. 

HALKIN cahil olduğu, 'aydınlanmadığı', o yüzden "bizi anlamadığı" gibi izahlar kendini kandırmadan öteye geçmez. 
"Zinde kuvvetler" veya "ordu CHP" gibi eski formüller artık asla söz konusu olamayacağına göre, CHP halkla barışmanın yollarını bulmak zorundadır. Buna demokrasimizin de ihtiyacı var. 
CHP'nin halktan koptuğu, halkın da "CHP'nin kapısına manevi kilit vurduğu" yılların "devlet partisi" refleksleriyle, kavramlarıyla, tutumlarıyla halkla kaynaşmanın yolu bulunamaz. 
Baykal elbette eleştirilir, eleştirilecek yönleri de belli zaten. Bir düşünün, CHP kaç defa lider değiştirdi Sayısını biz unuttuk ama hiçbirinde CHP başa güreşemedi 
CHP'nin 'genetik' sorununu "lider" sorununa indirgemek mümkün mü Hadi indirgedik diyelim, halkın tutacağı liderler ve ekipler neden hep merkez sağdan çıkıyor da CHP geleneğinden çıkmıyor 
Çıkmaz mı Çıkabilir elbette... Ecevit'in dün yaptığı gibi, bugün de CHP içinde partiyi halktan koparan 'genleri' sorgulayıcı bir hareket başlarsa... 



</TEXT>
</DOC>
