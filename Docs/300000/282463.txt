<DOC>
<DOCNO> 282463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/soneko13.html </URL>
<DATE> 2004/10/22/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Asya Kalkınma Bankası, 2005'te İstanbul'da toplanacak... 
</HEADLINE>
<TEXT>

     Asya Kalkınma Bankası ADB , gelecek yıl İstanbul'da toplanacak. 
     Alınan bilgiye göre, Banka'nın 38. Yıllık Guvernörler Kurulu Toplantısı, 2-6 Mayıs 2005 tarihlerinde İstanbul'da yapılacak. 
     İstanbul Lütfi Kırdar Kongre Merkezi'nde gerçekleştirilecek toplantıya, üye ülkelerin Bakan ve üst düzey bürokratlar seviyesindeki temsilcileri, Banka personeli, uluslararası finans çevreleri ve sivil toplum örgütleri dahil olmak üzere yaklaşık 3 bin kişinin katılması bekleniyor. 
     
     ADB HEYETİ TÜRKİYE'YE GELİYOR... 

     Bu arada toplantı hazırlıkları kapsamında ADB'den bir heyet, 25-29 Ekim 2004 tarihleri arasında Türkiye'ye gelerek, Ankara ve İstanbul'da çeşitli temaslarda bulunacak. 
     Merkezi Filipinlerin başkenti Manila'da bulunan ve 1966 yılında kurulan ADB, Türkiye'nin de aralarında bulunduğu 63 üyesi olan çok taraflı bir finansman kuruluşu. 
     Türkiye, 1991 yılında ADB'ye katıldı. Türkiye, ADB'nin 28.en büyük ihssedarı konumunda bulunuyor. 
     
     ZİRVENİN KONULARI... 

     ADB'nin toplantı konuları, kalkınma için kamu ve özel sektör arasındaki işbirliği imkanları konusunda yoğunlaşacak. 
     Konu başlıkları arasında, ''kalkınmadaki yasal reformların önündeki sorunlar, Şehrin finansmanı, altyapı- kalkınma, Asya ekonomik işbirliği, Asya'daki emeklilik fonları, Kurumsal yatırımcılar yuvarlak masa toplantısı, Asya'nın Ekonomik Görünümü, Çin ekonomisi'' gibi konular bulunuyor. 
     ADB toplantısında, ''Türkiye'de enerji sektörü reformu, enerji sektöründeki liberalleşme ve özelleştirme'' konusu gündeme gelecek. 
     
     KURUMSAL YATIRIMCI İLGİSİ... 

     Edinilen bilgiye göre ADB toplantısına, çok sayıda kurumsal yatırımcının katılarak, Türkiye'deki gelişmeleri yakından gözlemleyeceği belirtiliyor. 
     Özellikle Asya'da faaliyette bulunan büyük emeklilik fonlarının, Türkiye ekonomisi ve Türkiye'ye yatırım konusuyla yakından ilgilendikleri ifade ediliyor. 
     Yetkililer, borsaya daha uzun vadeli kaynak sağlaması açısından Türkiye'nin kurumsal yatırımcılara ihtiyacı olduğunu vurguluyorlar. 
     
</TEXT>
</DOC>
