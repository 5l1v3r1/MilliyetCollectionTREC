<DOC>
<DOCNO> 295808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun25.html </URL>
<DATE> 2004/12/08/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
ABD, Suriye ve İran'a çattı 
</HEADLINE>
<TEXT>

     Amerikan askeri istihbaratı, Irak'taki direnişçilerin Suriye'den sanılandan daha fazla destek aldığını düşünüyor. 
     Washington Post gazetesinin haberine göre, Felluce, Bağdat ve Sünni Üçgeni'ndeki son çatışmaların ardından elde edilen istihbaratlar ışığında, Amerikalı askeri yetkililer, eski Saddam Hüseyin yanlılarının Suriye'de sığınma, mali kanallar ve başka destekler bulduklarını savunuyorlar. 
     Suriye'de faaliyet gösteren çok sayıda üst düzey Irak Baas Partisi yöneticisinin Suudi Arabistan ve Avrupa'daki özel kaynaklardan para topladıklarını ve bu paranın direnişçilere döndüğünü iddia eden Amerikalı istihbarat yetkilileri, hatta bu Baas yöneticilerinin zaman zaman Suriye'den Irak'taki direnişi doğrudan yönettiklerini savundular. 
     Habere göre, yetkililer, Amerikan ordusunun Felluce'deki son operasyonlarda kentin batı kesimindeki bir bomba fabrikasında bir GPS küresel uydu sinyal sistemi alıcısı bulduğunu ve cihazın Suriye'nin batısından kaynaklanan sinyaller aldığını iddia ettiler. 
     
     İRAN'A SUÇLAMA 
     Gazetenin bir başka haberinde de Ürdün Kralı Abdullah ve Irak Devlet Başkanı Gazi Yaver'in İran'ı Irak'ın içişlerine karışmakla suçladıkları belirtildi. 
     Gazete tarafından ayrı ayrı yapılan röportajlara göre, Ürdün Kralı Abdullah ve Irak Devlet Başkanı El Yaver, İran'ı gelecek ay sonunda yapılacak seçimleri etkilemek ve Irak'ta Tahran yanlısı bir İslam cumhuriyeti kurulması amacıyla Irak'ın içişlerine karışmakla suçladılar. 
     İki devlet adamının, İran'ın bu amaçla Irak'ta çok sayıda hayır kuruluşunu mali olarak desteklemek ve 30 Ocak'ta yapılması öngörülen seçimlerde oy vermeleri için bir milyondan fazla İranlıyı Irak'a gitmeleri için teşvik etmekle suçladıkları belirtildi. 
     
</TEXT>
</DOC>
