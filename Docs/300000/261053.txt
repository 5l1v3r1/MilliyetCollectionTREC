<DOC>
<DOCNO> 261053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sondun04.html </URL>
<DATE> 2004/08/06/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Afganistan'daki gazetecilere tecavüz edip öldürmüşler .. 
</HEADLINE>
<TEXT>

     Afganistan'da, Taliban rejimi çöktükten hemen sonra başkent Kabil'e gitmeye çalışırken araçları durdurularak öldürülen 4 yabancı gazeteciyle ilgili olarak bir kişi suçlandı. 
     Rıza Han adlı Afgan, televizyonda yayınlanan itirafında, yabancı gazetecilerden birini öldürdüğünü, diğerine tecavüz ettiğini söyledi. 
     Avustralya televizyonu için çalışan kameraman Harry Burton, Reuters için çalışan Afgan foto muhabiri Azizullah Haydari, İtalyan Corriere Della Sera için çalışan Maria Grazia Cutuli ve İspanyol El Mundo gazetesi için çalışan Julio Fuentes, Taliban güçleri Kabil'i terkettikten 6 gün sonra 19 Kasım 2001'de Celalabad'dan Kabil'e hareket etmiş, yolda öldürülmüşlerdi. 
     Afgan istihbarat servisinden savcı General Abdülfettah, sanık Rıza Han'a cinayet emrini bir Taliban üyesinin verdiğini söyledi. Han ise, televizyondaki itirafında, hırsızlık amacında olduklarını belirtti. 
     Han, Zar Jan adlı bir yerel komutan ile birlikte soygun yapmaya çalıştıklarını, gazetecileri taşıyan araçları durduklarını anlattı. Han, komutanları Zar'ın gazetecileri öldürme emri üzerine, gazetecilerden birine ateş ettiğini söyledi. 
     Rıza Han, İtalyan gazeteci Cutuli'ye de tecavüz ettiğini, ancak onu Muhammed Aga adlı bir başkasının öldürdüğünü açıkladı. Han, ayrıca Hizbi İslami grubu üyesi olduğunu belirtti. 
     Afgan savcılığı, Han'ın bu yıl başında Pakistan'a geçmeye çalışırken yakalandığını, yakında mahkemeye çıkarılacağını, suçlu bulunması halinde idam edileceğini açıkladı. 
     
</TEXT>
</DOC>
