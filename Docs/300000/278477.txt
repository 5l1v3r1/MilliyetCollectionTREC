<DOC>
<DOCNO> 278477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sontur26.html </URL>
<DATE> 2004/10/08/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Üniversitede 2. şans için son gün... 
</HEADLINE>
<TEXT>

     Devlet ve vakıf üniversiteleri ile KKTC ve yurtdışındaki üniversitelerin önlisans ve lisans programlarındaki boş kontenjanlar için 4 Ekim Pazartesi günü başlayan başvuru süresi, bugün sona eriyor. 
     Ek yerleştirmeye başvurabilmek için, adayların 2004-ÖSS'ye girmiş ve kazanmak için belirlenen puan barajlarını aşmış olmaları gerekiyor. Ayrıca, adayların 2004 genel yerleştirme sırasında Açıköğretim Fakültesi'nin kontenjansız programları hariç, herhangi bir yükseköğretim programına yerleştirilmemiş olmaları şartı aranıyor. Özel yetenek sınavıyla bir yükseköğretim programına yerleştirilmiş adaylar, ek yerleştirmeye başvurabilecekler. 
     Sınavsız geçişle ilgili ek yerleştirmeye başvuracak adaylar, diğer adaylarla aynı başvuru formunu kullanacaklar ve başvurularını aynı süre içinde yapacaklar. 
     
     BAŞVURU KOŞULLARI 
     Yükseköğretim programlarının ek yerleştirme kontenjanlarına başvurmak isteyen adaylar, 4 milyon lira karşılığında 2004-ÖSYS Yükseköğretim Programlarına Ek Yerleştirme Kılavuzu ve Başvurma Formunu ÖSYM Sınav Merkezi Yöneticiliklerinden alabilecekler. 
     Adayların kılavuzda belirtilen esaslara uygun olarak dolduracakları Başvurma Formu ile 8 milyon liralık ek yerleştirme ücretinin ilgili bankaya yatırıldığını gösteren banka dekontunu ÖSYM Sınav Merkezi yöneticiliklerine teslim etmeleri gerekiyor. 
     Adayların bu ücreti yatırmak için bankaya TC kimlik numaralarını vermeleri yeterli olacak. 
     Postayla yapılan başvurular, kabul edilmeyecek. 
     
     KONTENJANLAR 
     Merkezi yerleştirme ve üniversitelere kayıtlar sonucunda üniversitelerde toplam 69 bin 914 boş kontenjan kaldı. 
     Ek yerleştirme için devlet üniversitelerinin önlisans programlarında 54 bin 156, lisans programlarında ise 2678 olmak üzere toplam 56 bin 834 vakıf üniversitelerinde önlisans programlarında 81, lisans programlarında 2229 olmak üzere toplam 7610 KKTC üniversitelerinde önlisans programlarında 1612, lisans programlarında ise 3858 olmak üzere toplam 5470 boş kontenjan yer alıyor. 
     
</TEXT>
</DOC>
