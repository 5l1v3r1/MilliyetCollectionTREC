<DOC>
<DOCNO> 264600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/spor/axspo03.html </URL>
<DATE> 2004/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürsoy'dan acil yanıt 
</HEADLINE>
<TEXT>


Galatasaray İkinci Başkanı, Milliyet'te Halil Özer imzasıyla yayınlanan Haber Yorum'daki soruları dünkü basın toplantısında tek tek yanıtladı. Gürsoy, dobra dobra herşeyi açıkladı 


Sessizliğini bozdu 
MİLLİYET'İN dünkü sayısında "Bu filmi görmüştük" başlığıyla yayınlanan Haber Yorum'da, yazarımız Halil Özer, yönetim ile Hagi arasındaki soğukluğun Fatih Terim dönemini andırdığını belirtmiş, camia içinde sıkça gündeme gelen soruları kaleme almıştı. Galatasaray İkinci Başkanı Ergun Gürsoy dün düzenlediği basın toplantısında, Özer'in yazısında yer alan konulara tek tek değinirken, acil cevap bekleyen soruları da yanıtladı. 

Hagi'ye destek var mı 
ERGUN Gürsoy, herkese iki sene tahammül eden Türkiye'nin Hagi'ye mi tahammül edemeyeceğini sorarak ince bir mesaj gönderdi. Gürsoy, "Hagi ile maceraya atılmışız gibi bir hava esiyor. Böyle bir şey yok. Onu futbolcu olarak da, hoca olarak da getiren benim. Geçen sene işimize yaramasaydı, onunla devam etmezdik. Hagi ile bu iş olmaz diyenlerin kariyeri ne ki... Hagi'nin büyüyüğüm. Sorunumuz yok. Bu işi başaracak kapasitesi var" dedi. 

Gürsoy el mi çekti 
CAMİA içinde en çok konuşulan konuların başında Ergun Gürsoy'un, Hagi'yi istemediği için hiçbir şeye karışmadığı dedikodusu geliyordu. Ancak İkinci Başkan bu konuna da sert çıktı. Gürsoy, "Benim için transferlerden haberi yok diyorlar. İşte bu eksik ve yanlış bilgi. Transferi bizzat yöneten benim. Arkadaşlarımın biletlerini bile ben aldım. İşimin başındayım. Futbolun tek sorumlusuyum ve ikinci başkanım. Bunu herkes böyle bilsin" diye konuştu. 

Oğlu ve Akbin olayı 
ERGUN Gürsoy, Ayhan Akbin'in görevden alınmasının ardından oğlu Ali Gürsoy'un kırgın olup olmadığı sorusuna, "Bu olay, Başkanımız, Ali Gürsoy ve Ayhan Akbin arasındadır. Ve hatta benimle Başkan arasındadır. Ali Gürsoy bu yönetimde sadece Başkanın emrinde olan bir yöneticidir. Benim oğlum olmasına rağmen kendisine karışmıyorum. Bu soruyu ona sorun" yanıtını verdi. Gürsoy dışardan ahkam kesmenin kolay olduğunu, isteyenle canlı yayına çıkabileceğini açıkladı. 

'Kanaryalı büyü yaptık' 

GALATASARAY İkinci Başkanı Ergun Gürsoy, Fenerbahçe'nin büyü yapmasıyla ilgili bir soru üzerine geçmişe yönelik bir itirafta bulundu. Gürsoy, 14 sene üst üste şampiyon olamadıkları dönemde bir duayenin isteği üzerine uğurlu kanarya kafesi yaptırdıklarını söyledi. İkinci Başkan, "O kafesi her deplasmana götürürdük. Bu gibi şeylere kızmamak ve anlayışla yaklaşmak lazım. Ancak Fenerbahçe biraz abartmış" dedi. Bir gazetecinin "Neden kanarya kafesi " sorusuna ise Gürsoy, "Kafese ayı koyacak halimiz yoktu ya" yanıtını verdi. 

Cim-Bom'a durmak yok 

SÜPER Lig'in 3. haftasında Ali Sami Yen'de Çaykur Rizespor'u ağırlayacak olan Galatasaray, Milli Takımlar'a giden oyuncularının yokluğuna karşın yüksek tempoda hazırlıklarını sürdürdü. Sarı - Kırmızılılar, dar alanda pas çalışmasının ardından çift kale maç yaptı. Teknik Direktör Hagi, genç oyuncularına yakın ilgi gösterip, hatalarını tek tek anlattı. 

Tomas eve gönderildi 

GALATASARAY'IN Hırvat yıldızı Tomas, Milli Takım kampında Teknik Direktör Otto Bariç ile tartışınca kamptan çıkarıldı. Olayın masaj krizi nedeniyle patlak verdiği öğrenildi. Bariç'in yasağına karşın gece geç saatte odasına masör çağıran tecrübeli futbolcu, son dakikada maç kadrosuna alınmadı. Tomas dün erken saatlerde İstanbul'a dönüp, takımla birlikte idmana çıktı. 


</TEXT>
</DOC>
