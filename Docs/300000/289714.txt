<DOC>
<DOCNO> 289714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/spor/spo15.html </URL>
<DATE> 2004/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



'Arpa ekilmiş buğday isteniyor' 

KAYSERİ Teknik Direktörü Hikmet Karaman, kendisine teslim edilen kadroyla en iyisini yapmaya çalıştıklarını söyledi. Karaman, "Bu takım kurulurken arpa ekilmiş, şimdi buğday isteniyor. Her mevkide ikinci alternatif oyuncum bile yok. Her şeye rağmen Denizlispor'dan puan alacak güce eriştiğimizi düşünüyorum''dedi. 

A. Sebat'a yağmur engeli 

AKÇAABAT Sebat'ın dün Araklıspor ile oynamayı planladığı hazırlık maçı, yağmur nedeniyle iptal edildi. Bu arada Kayserispor ile yollarını ayıran Trabzonspor'un eski futbolcusu Osman Özköylü'nün, Ocak ayından itibaren Sebat formasını giyeceği öğrenildi. 

Satışı bırak üç puana bak 

SAKARYASPOR Başkanı Selahattin Aydın, şu anda hisselerin satışını değil, Samsunspor karşısında galibiyeti düşündüklerini belirtti. İhale için resmi bir teklif almadıklarını vurgulayan Aydın, Fenerbahçe eski çalıştırıcısı Lorant'ın takımın başına geçeceği yolundaki haberleri de yalanladı, "Biz kimseyle anlaşmadık" dedi. 

Eroğlu'ndan devam kararı 

ATİNA Olimpiyatları'nda altın madalya alamadığı için güreşi bırakma kararı alan milli güreşçi Şeref Eroğlu, "Devam" diye konuştu. Çevresinden gelen büyük baskı nedeniyle kararını değiştirdiğini söyleyen Eroğlu, "Sevenlerim, 'Olimpiyat Şampiyonu olmadan güreşi bırakma' deyince bu sonuç çıktı" ifadesini kullandı. 

Elvan'dan af sözü 

ATLETİZMDE hayal kırıklığı yaratan Elvan Abeylegesse, 2005'te zirveyi hedefliyor. Dünya Atletizm Şampiyonası'nda altın madalya hedefleyen Elvan'ın Antrenörü Ertan Hatipoğlu, "Kendi hatamızdan dolayı sonuç alamamıştık. Bunun telafisi olmaz, ama 2005'te hem Dünya Şampiyonluğu'nu, hem de Golden Lig'in 6 etabını da kazanarak kendimizi affettirmek istiyoruz" dedi. 

Atletlerimiz Kıbrıs yolcusu 

DR. Fazıl Küçük'ün ölümünün 20. yıl dönümü anısına düzenlenecek olan Spor Oyunları'na katılacak Atletizm Milli Takımı, bugün Kuzey Kıbrıs Türk Cumhuriyeti'ne KKTC gidecek. Bu yıl 19 ve 20 Kasım'da yapılacak yarışlara bayanlar ve erkeklerde 15'er atletimiz katılacak. 

Ziraat galip 

VOLEYBOLDA Erkekler Top Teams Cup D Grubu'ndaki ikinci maçında Ziraat Bankası, İspanya'nın Arona Tenerife takımını 3 - 1 mağlup etti. Başkent temsilcisi, 25-22, 25-23, 26-28 ve 25-19'lük setlerle karşılaşmadan galip ayrıldı. Fenerbahçe ise, Yunanistan deplasmanında Olympiakos'a 25-21, 30-28 ve 25-18'lik setlerle 3-0 teslim oldu. 


</TEXT>
</DOC>
