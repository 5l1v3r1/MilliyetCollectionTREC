<DOC>
<DOCNO> 284763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/spor/spo02.html </URL>
<DATE> 2004/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum iyice şaşırdı 
</HEADLINE>
<TEXT>


Yenilginin faturasını oyuncularına çıkaran, Alex'i sert ifadelerle topa tutan Alman hoca, "Mücadele etmiyoruz. Sadece rakibi izliyoruz. Çok basit gollere karşı koyamadık bile" ifadelerini kullandı 

YUSUF KOBAL 


'Dostane oynadık' 
FENERBAHÇE Teknik Direktörü Christoph Daum, rakiplerine çok dostane yaklaşıp eşlik ettiklerini, Beşiktaş'ın ise daha enerjik bir şekilde "Buradan kimse geçemez" düşüncesini sahaya yansıttığını söyledi. Takım savunmasının eksikliğini eleştiren Alman hoca, defansif mücadeleyi 90 dakikanın bütününe yaymalarının gerektiğini vurgulayarak, "Önemli maçlarda gol yememeyi öğrenmemiz lazım. Savunma yapmak gibi pis bir işi her oyuncu üstlenmeli" dedi. 

'Sadece baktık' 
BEŞİKTAŞ karşısında futbolcularının fizik gücünü iyi kullanamadıklarını anlatan Daum, "Carew'in golünü sadece izledik. Pozisyonu hazırlarken kendisine eşlik ettik. Mustafa Doğan'ın golüne de aynı şekilde baktık. Çok basit gollere karşı koyamadık bile. Bunun defansif anlayışla bir ilgisi yok. Rakibe eşlik edip, ne yapacağını izliyoruz. Top için mücadele etmiyoruz" yorumunu yaptı. Alman hoca, yine vasatı aşamayan Alex'e de ağır eleştirilerde bulundu. 

'Cebimde çözüm yok' 
BREZİLYALI oyuncunun kalitesini daha henüz ortaya koyamadığını kaydeden Daum, "Alex'in patlama yapacağını varsayarak bekliyoruz. Küçük maçlarda defteri eline alıp sonucu değiştiriyor ama, bu tip maçlarda isteğimiz performanstan uzak. Cebimde çözüm yok. Yedeğe çekmek çözüm müdür Onu da bilemiyorum" dedi. Alman hoca, Tuncay'ı da dinlenmeye ihtiyacı olduğu için yedeğe çektiğini kaydetti, "Oyuna girdikten sonra yine top kayıpları yaptı. Daha görerek bilinçli olması gerekir" diye konuştu. 

Fenerbahçe'nin m kus talihi 

Rekora izin yok 
SİYAH - Beyazlılar, Fenerbahçe'nin yine yolunu keserek, rekor kırmasına fırsat vermediler. Beşiktaş, 47 yıllık lig tarihinde, 9 galibiyetle kendisinin sezona en iyi başlangıç başarısına ortak olan rakibinin rekoru kırmasına engel oldu. Beşiktaş, 2001 - 2002 sezonunda da Fenerbahçe'yi yenerek, rakibinin evinde en çok maç kazanma rekorunu ele geçirmesine izin vermemişti. 

Mustafa'dan 100. gol 
KADIKÖY'DE üst üste 24 maç kazanan Sarı - Lacivertli ekip, 25. sınavda 2 Aralık 2001'de rakibine 2-1 boyun eğmişti. Beşiktaş, Mustafa'nın kafasıyla ligdeki 95. sınavda ezeli rakibine 100. golünü atarak, 'dalya' dedi. Rüştü, ligde 361 dakika sonra gol yedi. Daum, Fenerbahçe'nin başında 5. derbisinde mağlubiyetle tanıştı, Del Bosque ikinci derbisinde galibiyet buldu. 


</TEXT>
</DOC>
