<DOC>
<DOCNO> 263375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sondun01.html </URL>
<DATE> 2004/08/14/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Irak'ta sular durulmuyor, Samarra'da çatışmalarda 13 ölü var 
</HEADLINE>
<TEXT>

     Irak'ın başkenti Bağdat'ın kuzeyindeki Samarra kentinde dün gece Iraklı direnişçilerle Amerikan askerleri arasında çıkan çatışmalarda en az 13 Iraklının öldüğü, 84'ünün yaralandığı bildirildi. 
     Samarra hastanesinde görevli doktor Abdülhamid El Samarray, AFP'ye yaptığı açıklamada, ''Hastanemize 4'ü kadın 2'si çocuk toplam 13 ceset ve 84 yaralı getirildi'' dedi. 
     Polis kaynakları da çatışmalarda 3 polisin öldüğünü, karakolun büyük zarar gördüğünü kaydetti. Ölen 3 polisin hastanenin verdiği bilançoya dahil olup olmadığı hakkında bilgi verilmedi. 
     Bu arada, radikal Şii lideri Mukteda Sadr'a destek veren binlerce Iraklının, bu sabah ülkenin merkezinde bulunan ve Sadr'a bağlı milislerle Amerikan askerleri arasında şiddetli çatışmalara sahne olan Necef kenti kapılarına geldiği bildirildi. 
     Olay yerinde bulunan AFP muhabiri, göstericilerden çoğunun otobüslerle geldiklerini, başlarında Sadr'ın temsilcisi olan ve dün ''Necef'e yürüyün'' çağrısında bulunan Şeyh Hazım El Aracı'nın bulunduğunu belirtti. 
     Necef'te dün geceden beri ateşkes yürürlükte. 
     
</TEXT>
</DOC>
