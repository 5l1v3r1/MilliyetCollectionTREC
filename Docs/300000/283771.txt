<DOC>
<DOCNO> 283771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/soneko38.html </URL>
<DATE> 2004/10/27/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Kombassan Genel Kurulu'nda hararetli tartışmalar... 
</HEADLINE>
<TEXT>

     Daha önce yeterli çoğunluk sağlanamaması nedeniyle ertelenen Kombassan Holding Olağan Genel Kurulu, bugün gerçekleştirildi. 
     Konya Bera Otel'de yaklaşık 600 ortağın katıldığı genel kurulda, yurtiçi ve yurtdışından katılamayan yaklaşık 72 bin holding ortağı da, verdikleri vekaletlerle yönetimin belirlenmesinde etkili oldu. 
     Toplantı sonunda bir açıklama yapan ortaklardan Serdar Mermey, 9 bin mark parasını dürüst ve güvenilir diye inanarak verdiği yöneticilerin, artık kendilerine ortak gibi davranmadıklarını, hatta kendilerini azarladıklarını iddia etti. 
     Şirketin mali durumu ile ilgili bilgi istediklerinde kendilerine yabancı gibi davranıldığını savunan Mermey, şunları kaydetti 
     ''Ortakları ortak olarak görmeyip zararlı bir insan gibi görüyorlar, gaddarca davranıyorlar. Şeffaf bir yönetimde bunlar olmaz. Genel Kurulda oylama ortakların ellerini kaldırması yöntemiyle ve hızlı bir şekilde yapıldı. Oylarımız sayılmadan, indir-kaldır yaptılar. Bizlere ortak olurken büyük vaatlerde bulunmuşlardı. Ama şimdi paralarımızı vermiyorlar. Ellerimizde destekleyici bilgi ve belgeler olmadığı için de haklarımızı ispatlayamıyoruz.'' Mermey, kurulda, holding yönetiminin şebekeleşerek ortaklara tavır takındığını, hatta şiddet dahi uyguladığını öne sürdü. 
     Basın mensuplarının alınmadığı genel kurulda, Haşim Bayram'ın yeniden holding Yönetim Kurulu Başkanlığı'na seçildiği bildirildi. 
     
</TEXT>
</DOC>
