<DOC>
<DOCNO> 269383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sondun19.html </URL>
<DATE> 2004/09/06/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Filistinlilerle BM arasındaki buzlar eriyor... 
</HEADLINE>
<TEXT>

     Filistin lideri Yaser Arafat, BM'nin birkaç ay önce Filistin topraklarına girmesi yasaklanan özel temsilcisi Terje Röd Larsen'i karargahına davet etti. 
     Filistin Dışişleri Bakanı Nebil Şaat, Arafat ile Norveçli diplomat arasındaki anlaşmazlığın geride kaldığını söyleyerek, BM ile işbirliğinin kendileri için çok önemli olduğunu belirtti. 
     Bir diplomatik kaynak da, Filistin liderinin dün Röd Larsen'i Ramallah'taki karargahına davet ettiğini söyledi. 
     Aynı kaynak, Arafat'la BM temsilcisi arasındaki konuşmanın dostça geçtiğini kaydetti. Adının açıklanmasını istemeyen kaynak, Röd Larsen'in, gelecek aylarda Filistinlilerle çalışmak istediğini söylediğini, ancak Arafat'la bir görüşme takvimi belirlenmediğini belirtti. 
     Filistinliler, temmuz ayında, Arafat'ı Filistin Yönetimi'ndeki hayati reformların yapılmasını engellemekle suçlayan Röd-Larsen'in Batı Şeria ve Gazze Şeridi'nde hoş karşılanmayacağını bildirmişti. 
     
</TEXT>
</DOC>
