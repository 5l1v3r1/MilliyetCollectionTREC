<DOC>
<DOCNO> 250647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur47.html </URL>
<DATE> 2004/06/24/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Hatay Hassa'da 9 gün önceki saldırının ardından 3 terörist yakalandı... 
</HEADLINE>
<TEXT>

     Hatay'ın Hassa İlçesi'nde, 9 gün önce polis karakoluna düzenlenen ve bir bekçinin şehit edildiği silahlı saldırının ardından düzenlenen operasyonlarda, terör örgütü mensubu olduğu belirlenen 3 kişinin yakalandığı bildirildi. 
     Hatay Emniyet Müdür Yardımcısı Ragıp Kılıç, yaptığı açıklamada, Hassa'daki karakola, 15 Haziran tarihinde kalaşnikofla saldırıda bulunarak emniyet bekçisi Veli Ceylan'ın şehit edilmesi olayına karıştığı bildirilen ''Agit-Faik'' kod adlı terör örgütü PKK KONGRA-GEL üyesi Abdulkadir Irmak ile 3 teröristin yakalandığını belirtti. 
     Kılıç, bir kalaşnikof, 2 şarjör, 75 mermi, bir cep telefonu, bir tabanca şarjörü, iki dürbün ve çok sayıda örgütsel dokümanın ele geçirildiğini kaydetti. 
     Jandarma ekipleriyle birlikte yaptıkları operasyonların devam edeceğini belirten Kılıç, kentte güven ve huzuru bozacak faaliyetlere izin vermeyeceklerini söyledi. 
     Sorgulanmalarının ardından adliyeye sevk edilen sanıklardan Abdulkadir Irmak'ın tutuklandığı, diğerlerinin tutuksuz yargılanmak üzere serbest bırakıldığı ifade edildi. 
     Olaya karışan ve güvenlik güçlerine teslim olan terör örgütü üyesi Hüseyin Tarhan da çıkarıldığı nöbetçi mahkemece tutuklanmıştı. 
     
</TEXT>
</DOC>
