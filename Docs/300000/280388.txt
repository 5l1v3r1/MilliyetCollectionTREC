<DOC>
<DOCNO> 280388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonsiy19.html </URL>
<DATE> 2004/10/15/ </DATE>
<TIME> 22.55 </TIME>
<AUTHOR>  </AUTHOR>
<HEADLINE>
DSP genel saymanı Öztürk'ten memur maaş zammına tepki... 
</HEADLINE>
<TEXT>

     DSP Genel Saymanı Harun Öztürk, Hükümet'in her fırsatta ekonomide olağanüstü bir büyüme yaşandığını iddia ettiğini, buna karşın çalışanlara büyümeden refah payı vermemekte ısrar edildiğini belirtti. 
     Öztürk yaptığı yazılı açıklamada, Uzlaştırma Kurulu'nun 2003 ve 2004 yılları için memurlara yaklaşık yüzde 18 oranında maaş artışı önerdiğini, ancak bunun karşılanmadığı ve iktidarın 2005 yılı için yüzde 10.7 zamla yetindiğini ifade etti. 
     Eylül ayı konsolide bütçe rakamlarına göre, bu yılın 9 ayında 22 katrilyon lira olan personel harcamalarının geçen yılın aynı döneminde 22.2 katrilyon lira olarak gerçekleştiğine dikkati çeken Öztürk, personel harcamalarının yüzde 1 oranında azaldığının ortaya çıktığını vurguladı. 
     Öztürk, açıklamasında şu görüşlere yer verdi 
     ''AKP'lilerin övündükleri faiz dışı fazla yılın dokuz ayında 2004 yılı hedefinin 4 katrilyon lira üzerine çıkmıştır. Bu, memura işçiye, ve emekliye daha az maaş artışı yapılarak, yatırımlar kısılarak, işsizler ordusuna yeni işsizler katılarak gerçekleştirilmiştir. Çalışanlar ve emekliler alın terlerinin karşılığını vermeyen bu iktidarı asla affetmeyecektir'' 
     
</TEXT>
</DOC>
