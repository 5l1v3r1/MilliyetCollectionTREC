<DOC>
<DOCNO> 292231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/siyaset/axsiy02.html </URL>
<DATE> 2004/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'teki kadın tartışmasına bak 
</HEADLINE>
<TEXT>


Kadın zanlının muayenesine ilişkin düzenlemenin kabul edildiği komisyonda, AKP ve CHP'liler arasında "rejim", "erkek doktor" ve "hamam" tartışması yaşandı 

ANKARA Milliyet 


Ceza Muhakemeleri Usulü Kanunu'na CMUK ilk kez giren ve kamuoyunda tartışma yaratan "kadın zanlı veya mağdurların kadın doktorlar tarafından muayene edilmesi" düzenlemesi, TBMM Adalet Komisyonu'nda kabul edilirken sert tartışmalar yaşandı. 
Tasarının "kadının muayenesi"ni düzenleyen 77. maddesi hakkında konuşan CHP İzmir Milletvekili Canan Arıtman, düzenlemenin hem kadınlara hem hekimlere yönelik ayrımcılık taşıdığını savunarak, "rejim tehlikesi"ne dikkat çekti. Arıtman, "Hekimler olarak hastayı cinsel obje olarak görmeyiz. Doktorluk aseksüel meslektir" dedi. CHP Niğde Milletvekili Orhan Eraslan da düzenlemeyi "Bomba madde. Ortaçağ ahlak ve hekim anlayışı" diye konuştu. 

'Şüpheye gerek yok' 
Adalet Bakanı Cemil Çiçek de, düzenlemenin hukuka göre yapıldığını belirterek şunları söyledi 
"Almanya ve Avusturya kanunlarında var. BM sözleşmelerinde de düzenleniyor. İdeolojik, şu veya bu yöne çekilecek değil. Bu bizim hükümetimizin değil, sağ ve sol partilerin hükümetinde hazırlanmış düzenleme. Bu kadar şüpheye gerek yok." AKP Adıyaman Milletvekili Hüsrev Kutlu, "Geçmişte Rusya'da kadın erkek hamamı aynıydı. CHP'liler de böyle bir özlemin içinde" derken, AKP Isparta Milletvekili Recep Özel, "Ben de karımın muayenesinde kadın doktoru tercih ederim" derken, AKP Kahramanmaraş Milletvekili Mehmet Yılmazcan, "Erkek doktorların kadın muayenesini ballandıra ballandıra nasıl anlattıklarına hepimiz tanık olduk" şeklinde konuştu. Kabul edilen düzenleme şöyle 
"Kadının muayenesi, istemi halinde bir kadın tabip tarafından yapılır. Buna olanak bulunmadığında, muayene edilecek kadının bir yakını veya başka bir kadın muayene sırasında hazır bulundurulur." 


</TEXT>
</DOC>
