<DOC>
<DOCNO> 253594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonsiy08.html </URL>
<DATE> 2004/07/07/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Kenan Evren anayasamız değişime uymak zorunda... 
</HEADLINE>
<TEXT>

     7'nci Cumhurbaşkanı Kenan Evren, 12 Eylül 
     darbesinin ardından yapılan 1982 Anayasası'nın AB'ye uyum yasaları çerçevesinde değiştirilmesinin kendisini gücendirmediğini aksine, aradan geçen 22 yıl boyunca büyük değişiklikler olduğunu belirterek, "Bizim Anayasamız da bunlara uymak zorunda" dedi. Kenan Evren, CNN Türk'te katıldığı bir programda soruları yanıtladı. Evren, "AB'ye uyum yasaları çerçevesinde sizin döneminizde yapılan Anayasa'nın neredeyse yüzde 50'si değişti, takip ediyor musunuz " sorusuna "1982-2004, tam 22 sene oldu. 22 sene uzun bir süre, bu sürede dünyada öyle değişiklikler, öyle şeyler oldu ki, yalnız anayasalar değil kanunlar değişti, milletler birbirleriyle düşmanken birbirleriyle sarmaş dolaş oldu. Komünizm ortadan kalktı. SSCB ortadan kalktı, demokrasiye geçildi. Bunlar elbette büyük değişiklikler, bizim Anayasamız da bunlara uymak zorundaydı" yanıtını verdi. "Benim Anayasamı değiştirdiler demediniz mi " şeklindeki bir soruya Evren, "Hayır efendim ne münasebet. Bu Anayasayı Kurucu Meclis yaptı. Kurucu Meclis'te Anayasa uzmanları oturdular bu Anayasa'yı yaptılar. Zannediyorar ki Kenan Evren oturdu bu Anayasa'yı yaptı, yok öyle bir şey" karşılığını verdi. 
     
     DA VİNCİ'NİN ŞİFRESİ'Nİ BİRİNCİSİNDE ANLAYAMADIM 
     7'nci Cumhurbaşkanı Evren, "Kitap okuyor musunuz " 
     şeklindeki bir soruya "Valla, şimdi Da Vinci'nin Şifresi'ni okuyorum. İkinci defa okuyorum, ama biraz karışık. İlk okunduğu zaman evet anlıyorsunuz, birşeyler var da, ikinci de daha iyi anlıyorum şimdi" dedi. Evren roman ve şiir okuma devrinin bitmiş olduğunu belirterek zamanında Hüseyin Rahmi ve Yaşar Kemal gibi yazarların romanlarını okuduğunu söyledi. Evren, okuduğu şiirler arasında, Kadıköy Lisesi'nden Hocası Orhan Seyfi Orhon'un "Peri Kızıyla Çoban Hikayesi" şiirini unutamadığını belirterek şiirden şu dörtlükleri okudu 
     "Çok eski zamanda Oğuz Han Hükümdarmış İşitmiştim Turan'da Bir peri kızı varmış Bu nazlı peri kızı, Bu güzellik yıldızı, Her gönülde bir sızı Bırakarak yaşarmış. Issız dağlarda gezer, Yokmuş izinden eser, Bazen göründüğü yer, Bir sihirli pınarmış. Yüzü pembe bir şafak, Gülse güller açacak... Yaşarmış Elden uzak, Dostları çobanlarmış." 
     
     PAŞALARLA VERİLEN KARARLAR ÜZERİNE KONUŞURUZ 
     Kenan Evren, "Diğer Paşalarla buluşuyor musunuz " şeklindeki bir soruya "Tabi buluşuyoruz. Geçen sene hepsi geldiler, ben onlara gittim" dedi. 7'nci Cumhurbaşkanı Evren, görüşmelerde hangi konuları konuştuklarına yönelik bir soruya ise, "Geçen sene ne konuştuğumuzu nerden bileyim. 
     Bazen akşam yediğim yemeği unutuyorum. Ama bu şöyle olsa daha iyi olmaz mıydı, verilen kararlar ya da çıkan kanunlar üzerinde karşılıklı konuşuruz. Görüş teatisinde bulunuruz" yanıtını verdi. "Ağustos geliyor terfiler yapılacak" hatırlatmasına ise Evren, şu karşılığı verdi 
     "Ben terfi, merfi işine karışmam. Geçen sene Orgeneral olanlar benim zamanımda binbaşıydı, şimdi orgeneralliğe kadar geldiler, bazılarını tanıyamıyorum. Öyle bir meslek ki bu, onun içinden çıkamazsınız, bırakamazsınız. 45-46 sene ben bu üniformayı taşıdım. Paşalarla aramızdaki o saygı hala sürer." 
     
</TEXT>
</DOC>
