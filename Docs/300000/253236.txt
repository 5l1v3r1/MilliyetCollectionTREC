<DOC>
<DOCNO> 253236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sondun09.html </URL>
<DATE> 2004/07/06/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Endonezya'da devlet başkanı seçimi 2. tura kaldı... 
</HEADLINE>
<TEXT>

     Endonezya'da dün yapılan devlet başkanlığı seçimlerinde hiçbir aday yüzde 50 oy alamadığı için, eylül ayında 2. tur seçim yapılacak. 
     Merkezi Washington'da olan Ulusal Demokratik Enstitü National Democratic Institute tarafından yapılan özel bir sayıma göre, seçimde emekli general Susilo Bambang Yudhoyono yüzde 33.9 ile birinci, Devlet Başkanı Megawati Sukarnoputri yüzde 24.9 ile ikinci, eski genelkurmay başkanı Wironta yüzde 23.8 ile üçüncü sırada bulunuyor. 
     20 Eylül'de yapılacak ikinci tura, birinci turda en çok oy alan iki aday katılacak. Bu nedenle asıl çekişme, 2. ve 3. gelen adaylar arasında yaşanıyor. 
     Bu arada, Wiranto hakkında, BM savcıları tarafından eski Endonezya eyaleti olan Doğu Timor'da 1999'da ''insanlığa karşı suç işlediği'' gerekçesiyle dava açıldığı belirtildi. 
     Enstitünün sonuçları, seçilen 2500 sandıktan yaklaşık 500 bin oyun sayımına dayanıyor. 
     Enstitü, yüzde 1.1 hata payı olan bu sistemle başka ülkelerdeki onlarca seçimde doğru tahminlerde bulunmuştu. 
     Endonezya Ulusal Seçim Komisyonu ise bu sabah itibariyle 17 milyon oy saydı. Bu sayımın sonuçlarına göre, Yudhoyono yüzde 33 ile birinci, Megawati yüzde 26 ile ikinci, Wiranto yüzde 23 ile üçüncü sırada geliyor. 
     Endonezya'nın ikinci büyük Müslüman örgütü Muhammediye'nin eski başkanı Amien Rais yüzde 14 ile dördüncü, Megawati'nin Devlet Başkan Yardımcılığını yapan Hamza Haz ise yüzde 3 ile beşinci sırada bulunuyor. 
     155 milyon kayıtlı seçmenin bulunduğu Endonezya'da devlet başkanlığı seçimine katılım oranının yüzde 80 civarında olduğu belirtildi. 
     13 bin adadan oluşan 210 milyon nüfuslu ve dünyanın en kalabalık Müslüman ülkesi Endonezya'da, halk ilk kez oylarıyla doğrudan bir devlet başkanı seçiyor. 
     
</TEXT>
</DOC>
