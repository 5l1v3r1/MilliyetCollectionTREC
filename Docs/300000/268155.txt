<DOC>
<DOCNO> 268155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/soneko34.html </URL>
<DATE> 2004/09/01/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Oğuz Satıcı MB de olayları artık bizim açımızdan değerlendirmelidir 
</HEADLINE>
<TEXT>

     Medine Taşdelen AA 

Türkiye İhracatçılar Meclisi Başkanı Oğuz Satıcı, ''Türkiye, döviz kazandıran faaliyetler üzerine gerektiği kadar eğilmedikçe, cari açık sorunu Demokles'in kılıcı gibi tepemizde sallanmaya devam edecektir'' dedi. 
     Satıcı, Sivas'ta Ağustos ayı ihracat rakamlarının açıklandığı basın toplantısında yaptığı konuşmada, Türkiye'nin artan ihracatına rağmen rekabet gücünü artıramadığını, dünya rekabet sıralamasında 52. sırada yer almasının bunu en net şekilde yansıttığını söyledi. 
     Geçmişte, değerli TL'nin Türkiye için iyi olmadığını, bunun yaratacağı rahatlığın ilerde ağır bedeller ödetebileceğini söylediklerine değinen Satıcı, şöyle devam etti ''Değerli TL, üretici ihracatçıyı yerli ara malı ve hammadde temininden uzaklaştırmaktadır. İlk önce piyasa gerçekleri doğrultusunda rasyonel bir davranış olarak gözüken bu eğilimin zamanla bazı ciddi sonuçları ortaya çıkmıştır. Türkiye'de bulunan malları ithal ederek döviz kaybetmek, ara malı sanayine ve istihdamına darbe vurmak ve en ciddi sonuç da üreticinin yatırım yapma cesaretini kırmak, uygulanan politikaların en ciddi sonuçları olarak sıralanabilir.'' Oğuz Satıcı, bugün cari açığın önlenmesiyle ilgili bazı çevrelerin ve hükümetin önerdiği tedbirlerin sadece sorunu ertelemekten ibaret olduğunu savunarak, ''Merkez Bankamız da maalesef iki yıl önceden yaptığımız uyarıyı ancak bugün anlayabilmiş ya da çok önceden anlayabilmiş fakat uyguladığı politikalar gereği uyarılarımıza kulaklarını tıkamıştır. Türkiye, döviz kazandıran faaliyetler üzerine gerektiği kadar eğilmedikçe cari açık sorunu Demokles'in kılıcı gibi tepemizde sallanmaya devam edecektir'' diye konuştu. 
     
     ''REEL FAİZDE REKOR ÖDEMELER YAPIYORUZ'' 
     Türkiye ekonomisinin gündelik idareye değil köklü reformlara ve istikrarlı büyümeye ihtiyacı bulunduğunu ifade eden Satıcı, bu ihtiyacın karşılanmasının ihracattan geçtiğini, en az ithal edilen kadar ihracat yapıldığında düzlüğe çıkılacağını söyledi. 
     Satıcı, ''Cari açık sorununun çözülebilmesi için gerekli tüm potansiyel ihracat sektöründe mevcutken, Türk ekonomi basınının ve bazı teknisyenlerin çözümü hala başka yerlerde aramaları, köklü değişikliklere açık olmamaları bizi düşündürmektedir'' dedi. 
     İki yıl önce uyardıkları sorunlarla ilgili bugün yapılan tartışmaların geçmişteki gibi sağlıklı yürümediğini savunan Satıcı, ''Artık Türkiye için para politikaları 2005'ten itibaren uluslararası rekabetin sertleştiği, gümrük duvarları ve tarife dışı engellerin kalktığı bir dünyada ihracatımızı güçlendirmek için yegane dayanağımızdır. Merkez Bankamız da olayları artık bizim açımızdan değerlendirmeye başlamalıdır'' diye konuştu. 
     Türkiye'nin sıcak para cenneti olmaktan çıkması gerektiğini dile getiren Satıcı, düşük kur, yüksek faiz, bol kazanç sarmalının Türkiye'nin geleceğini tehdit eden en önemli mesele olduğunu, reel faizin Türkiye'nin içini boşalttığını söyledi. 
     Satıcı, ''Reel faizde de rekor ödemeler yapıyoruz. Hiçbir şekilde rehavete kapılmayalım'' dedi. 
     Sivas Ticaret ve Sanayi Odası Yönetim Kurulu Başkanı Osman Yıldırım da, son yıllarda ihracata gereken önemin verildiği Sivas'ta geçen yıl ihracatın önceki yıla göre 2 kat artarak 50 milyon dolar olarak gerçekleştiğini bildirdi. 
     Yıldırım, 5084 Sayılı Teşvik Yasası'nın yürürlüğe girmesiyle tüm altyapı çalışmaları tamamlanan 1. Organize Sanayi Bölgesi'nde Haziran ayında 41 fabrikanın temelinin aynı anda atıldığını kaydetti. 
     
</TEXT>
</DOC>
