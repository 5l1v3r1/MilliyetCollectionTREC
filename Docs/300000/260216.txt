<DOC>
<DOCNO> 260216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/soneko19.html </URL>
<DATE> 2004/08/03/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Türkiye'de sıcak paraya süper getiri... 
</HEADLINE>
<TEXT>

     Sıcak paranın son bir yıldaki getirisi rekor düzeye ulaştı. Geçen yıl yurt dışından getirdikleri dövizi bozdurarak Türk Lirası araçlara yatıranlar, bir yıllık dönemde, dolar bazında yüzde 80'e yaklaşan oranlarda kar elde etti. 
     Hesaplamalara göre, anılan dönemde sıcak para en yüksek getiriyi Borsa'dan elde etti. İMKB endeksi temmuz sonu itibariyle son bir yılda yüzde 83.3 artış kaydetti. Geçen yıl temmuz sonunda 1000 dolar bozdurularak elde edilen 1 milyar 411.8 milyon lira, bir yıl boyunca Borsa'da tutulduğunda bu yıl 
     aynı tarihte 2 milyar 588.2 milyon liraya ulaştı. 
     Geçen yılın temmuz sonunda 1 milyon 411.8 bin lira olan dolar kuru ise bu yıl aynı tarihte 1 milyon 462.7 bin lira ile yaklaşık aynı düzeyde gerçekleşti. 
     Böylece, geçen yıl temmuz sonunda 1000 dolar bozdurarak Borsa'ya giren yatırımcının portföyünün değeri, bu yıl aynı tarihteki kur üzerinden 1770 dolar etti. Diğer bir deyişle son bir yılda hisse senedinde tutulan her 1000 dolar, 770 dolar kazandırdı. Böylece dışardan döviz getirerek İMKB'de oynayanlar, bir yılda dolar bazında yüzde 77 ile dünya borsalarında mümkün olmayan oranda bir getiri elde etti. 
     
     DİBS'İN GETİRİSİ 
     Geçen yıl bozdurularak elde edilen 1 milyar 411.8 milyon lira altı ay vadeli kamu kağıtlarıyla çevrildiğinde 1 milyar 866.4 milyon, dokuz ay vadeli kağıtlarda 1 milyar 874.3 milyon, 
     bir yıl vadeli kağıtlarda 1 milyar 877.7 milyon, 15 ay vadeli kağıtlarda ise 2 milyar 220.4 milyon lira oldu. Böylece 1000 dolar son bir yılda altı ay vadeli kamu kağıtlarında 1276 dolara, dokuz ay vadeli kağıtlarda 1281 dolara, bir yıl vadeli kağıtlarda 1284 dolara, 15 ay vadeli kağıtlarda 1518 dolara yükseldi. Buna göre sıcak para son bir yılda Borsa'dan sonra en yüksek getiriyi yüzde 51.8 oranıyla 15 ay vadeli devlet iç borçlanma senetlerinden elde etti. 
     
     TL MEVDUATTA TUTULAN 
     Geçen yıl bozdurulan 1000 dolar bir ay vadeli TL tasarruf mevduatı ile çevrildiğinde 1 milyar 411.8 milyon liradan 1 milyar 765.1 milyon liraya, üç ay vadeli mevduatta da 1 milyar 775.7 milyon, altı ay vadelide 1 milyar 818.9 milyon, bir yıl 
     vadeli mevduatta 1 milyar 955.2 milyon liraya ulaştı. 
     Buna göre bir ay vadeli mevduatla çevrilen 1000 dolar temmuz sonunda 1207 dolara, üç ay vadede tutulan 1214 dolara, altı ay vadelide 1244 dolara, bir yıl vadeli mevduatta da 1337 dolara çıktı. 
     
     DTH'IN GETİRİSİ 
     Döviz tevdiat hesabında tutulan fonlar ise dolar cinsinden düşük oranlarda getiri sağlarken, kurların düzeyinde geçen yılla önemli bir fark olmadığı için bunların TL cinsinden tutarı da fazlaca değişmedi. Anılan dönemde 1000 dolar bir ay vadeli DTH'da 1026, üç ay vadelide 1031, altı ay vadelide 1035 dolar, bir yıl vadelide 1038 dolar olabildi. 
     Son bir yılda dolar kurunda ise yüzde 3.6 oranında bir artış yaşandı. 1000 doların geçen yıl temmuz sonunda 1 milyar 411.8 milyon lira olan tutarı, bir ay vadeli DTH'la 
     çevrildiğinde faiz getirisi ve kur artışıyla birlikte bu yıl temmuz sonunda 1 milyar 501.2 milyon liraya, üç ay vadelide 1 milyar 508 milyona, altı ay vadelide 1 milyar 513.5 milyona, bir yıl vadeli hesapta ise 1 milyar 518.1 milyon liraya yükseldi. 
     Buna göre geçen yıl 1000 dolar bozdurularak döviz mevduatına yatırılan portföyün değeri TL bazında en fazla yüzde 7.5 getiri sağladı. 

ANKA 
     
</TEXT>
</DOC>
