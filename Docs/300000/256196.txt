<DOC>
<DOCNO> 256196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/dunya/axdun02.html </URL>
<DATE> 2004/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mostar Köprüsü açılıyor 
</HEADLINE>
<TEXT>



Balkanlar'ın sembolü haline gelen Neretva Nehri üzerindeki tarihi Mostar Köprüsü'nün yeniden inşasının tamamlandığı ve açılışının 23 Temmuz günü yapılacağı bildirildi. 
Birleşmiş Milletler Basın Merkezi'nden yapılan açıklamada, Bosna-Hersek savaşı sırasında, 1993 yılı kasım ayında ağır Hırvat bombardımanı sonucu yıkılan, ancak Türkiye, Hırvatistan, Fransa, İtalya, Hollanda ve Avrupa Konseyi Kalkınma Bankası'nın katkılarıyla yeniden inşa edilen köprünün, halklar arasında dayanışma ve uzlaşmanın bir sembolü olarak yeniden hizmete açılacağı belirtildi. Osmanlı mimarisinin eşsiz örneklerinden olan Mostar Köprüsü'nün yeniden inşası için BM Eğitim, Bilim ve Kültür Örgütü UNESCO ve Dünya Bankası tarafından 1998 yılında bir girişim başlatılmıştı. Mostar Köprüsü'nün cuma günü yapılacak açılış törenine BM'yi temsilen UNESCO Genel Direktörü Koichiro Matsuura'nın katılacağı bildirildi. 


</TEXT>
</DOC>
