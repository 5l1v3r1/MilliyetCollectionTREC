<DOC>
<DOCNO> 295025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sonyas10.html </URL>
<DATE> 2004/12/05/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Prof.Dr. Doğan Dizilerde kurallara uymama özendirilmekti 
</HEADLINE>
<TEXT>

     Cumhuriyet Üniversitesi CÜ Tıp Fakültesi Psikiyatri Anabilim Dalı Başkanı Prof. Dr. Orhan Doğan, ''Televizyon izleme süresi yönünden birinci sıraya yükselen toplumumuz, insan ilişkilerini en aza indirmiş durumdadır'' dedi. 
     Prof. Dr. Doğan, televizyonun evlerin vazgeçilmez bir parçası, ailenin bir üyesi olduğunu belirterek, doğru kullanıldığında çok yararlı, yanlış kullanıldığında ise çok zararlı bir araç haline geldiğini söyledi. 
     Türkiye'de televizyonun genellikle yanlış kullanıldığını, bu durumun toplum yaşamını olumsuz etkilediğini kaydeden Prof. Dr. Doğan, şöyle dedi 
     ''Televizyon, toplumsal değişimde önemli rol oynamaktadır. Ancak programların çoğunda toplumsal değer yargılarına uymayan konular kullanılmakta, hafif eleştiriler olsa da bu durum sürmektedir. Bir süre sonra toplum duyarsızlaşmakta ve bu programlar normal kabul edilmeye başlanmaktadır.'' Programların çoğunun toplum gerçeklerinden uzak, sanal bir yaşamı gösterdiğini ve çalışmadan zengin olmayı özendirdiğini savunan Prof. Dr. Doğan, ''Televizyon, gençlere yalancı bir dünya sunmaktadır. Çeşitli dizilerde toplum yaşamına uymayan yaşantılar öne çıkarılmakta, kurallara uymama özendirilmektedir'' dedi. 
     Yanlış kullanılan televizyonun insanları sosyallikten uzaklaştırdığını ileri süren Prof. Dr. Doğan, şunları söyledi 
     ''Televizyon izleme süresi yönünden birinci sıraya yükselen toplumumuz, insan ilişkilerini en aza indirmiş durumdadır. Bu da toplumsal etkinliklerin azalmasına, insanların kabuklarına çekilerek sanal dünyada sıkışıp kalmalarına ve uyum güçlüklerine yol açmaktadır. Her gün, çocuklar başta olmak üzere toplum, televizyonlarda binlerce ölüm ve şiddet görüntüsüyle karşı karşıya kalıyor. Televizyon programlarıyla ilgili düzenlemeler, RTÜK'e ceza verme yetkisi tanımaktadır. Bu cezalar, uygulamada temel olarak küfür ve cinsellikle ilgili görüntülere yönelik ama çocuklarımızı ve gençlerimizi korumada şiddet konusunun da dikkate alınması gereklidir.'' 
     
</TEXT>
</DOC>
