<DOC>
<DOCNO> 250375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonyas15.html </URL>
<DATE> 2004/06/23/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Türkiye, İngiliz turistlerin sayısını üç katına çıkarmayı hedefliyor... 
</HEADLINE>
<TEXT>

     Türkiye, 2010 yılına kadar, İngiltere'den gelen turistlerin sayısını üç katına çıkarmayı hedefliyor. 
     Londra Turizm Müşaviri Tolga Tuyluoğlu, Türkiye'nin avantajları ve pazar şartları dikkate alındığında bu hedefin tutturulmasının çok zor olmayacağını söyledi. 
     Önümüzdeki yıllarda İngiliz pazarı içinde yıllık ortalama yüzde 20'lik büyümeye ulaşmak için gerekli olanak ve motivasyona sahip olduklarını belirten Tuyluoğlu, 2004 yılının ilk 5 ayında İngiltere'den Türkiye'ye gelen turist sayısının, geçen yılın aynı dönemine oranla yüzde 41.3 artarak 267 bin 635'e ulaştığını ifade etti. 
     Dört büyük seyahat acentesinin 1 Mayıs 2003'ten itibaren 2004 yazı için yaptığı rezervasyonların 419 bin 846'ya ulaştığını anlatan Tuyluoğlu, İngiltere'nin, İspanya, Fransa, Yunanistan, İrlanda, Portekiz, İtalya, Hollanda, Belçika gibi klasik destinasyonlarında gerileme yaşanırken, Türkiye'nin pazar payını 2003 yılında yüzde 9 artırdığını hatırlattı. 
     Turizm sektörü ile ilgili araştırmalar yapan AC Nielson firmasının verilerine de dikkat çeken Tuyluoğlu, 2003 yılında Irak savaşı, SARS hastalığı ve ekonomik durgunluk nedeniyle tarihin en olumsuz turizm yılının yaşandığını, Avrupa pazarının bu yılı sıfır büyümeyle kapattığını, Türkiye'nin ise çoğu yakın rakiplerinin aksine büyüdüğünü bildirdi. 
     Turizm Müşavirliği'nden yapılan açıklamada, Türkiye'nin 2003'te turizm gelirlerini bir önceki yıla oranla yüzde 10.94 artırdığı ve 13.2 milyar dolara yükselttiği kaydedildi. 
     Türkiye'nin dünya turizm gelirlerinden aldığı payın da 2002 yılında yüzde 2.8 olarak gerçekleştiğine dikkat çekilen açıklamada, 2003 yılında Türkiye'ye gelen ziyaretçiler arasında yapılan anketlerin, bu kişilerin ziyaret başına 702.5 dolar harcadıklarını ortaya koyduğu bildirildi. 
     Açıklamada, İngiltere'deki turizm sektörü ile ilgili ilginç kısa notlara da yer verildi. 
     Bu notlar arasında İngiltere'nin dünyanın en çok turizm harcaması yapan üçüncü ülkesi olduğu, İngiltere pazarının büyümeye devam ettiği, İngilizlerin en çok Avrupa'da seyahat ettikleri, paket tur pazarının giderek yavaşladığı, Manchester'ın Türkiye için ana hareket noktasını oluşturduğu bilgileri yer aldı. 
     Türkiye'nin İngilizlerin en çok tercih ettiği 12. destinasyon olduğu belirtilen notlarda, İngilizlerin büyük bölümünün Türkiye'ye havayoluyla ve paket turla gidip, ortalama 12 gün kaldıkları, en sevdikleri illerin yüzde 66 ile Muğla, yüzde 17 ile İstanbul, yüzde 9 ile Antalya, yüzde 4 ile İzmir ve yüzde 4 ile Aydın olduğu ifade edildi. 
     
</TEXT>
</DOC>
