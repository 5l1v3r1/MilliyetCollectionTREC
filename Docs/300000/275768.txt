<DOC>
<DOCNO> 275768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/dunya/dun03.html </URL>
<DATE> 2004/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen'in dikili ağacı yok 
</HEADLINE>
<TEXT>


FRANKFURT Milliyet 


AB Komisyonu'nun Genişlemeden Sorumlu Komiseri Günter Verheugen'in "dikili bir ağacı olmadığı" ortaya çıktı. AB komiserleri, yolsuzluk ve rüşvet söylentilerinin önüne geçmek için Avrupa Parlamentosu'na mal beyanında bulundu. 
Brüksel'deki 25 AB komiserinin yaptığı mal beyanında, Hollandalı Neelie Kroes ve Danimarkalı Mariann Fischer Boel zenginlikleriyle öne çıkarken, Verheugen'in deklare edecek hiçbir malı olmadığı anlaşıldı. Göreve gelecek Doğu Avrupalı yeni komiserlerin bile en az bir daire sahibi olduğu görülen beyanlarda, Verheugen'in hisse senedine bile sahip olmadığı tespit edildi. Beyana yer veren Frankfurter Rundschau gazetesi, "Alman Komiserin cebinin boş olduğu görülüyor" yorumunu yaptı. En zengin komiser olan Kroes'in emeklilik fonunda birikmiş 1.6 milyon euro'su ile 2 işhanı bulunuyor. 


</TEXT>
</DOC>
