<DOC>
<DOCNO> 299510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonsiy05.html </URL>
<DATE> 2004/12/21/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
TBMM'de bir yıl böyle geçti... 
</HEADLINE>
<TEXT>

     TBMM'de 2004 yılının ilk istifası Denizli Milletvekili Ümmet Kandoğan'dan geldi. AK Parti'den istifa eden Kandoğan, bir süre bağımsız kaldı. 
     TBMM'de 2004 yılında yaşananların kronolojik sıralaması şöyle 
     
     OCAK 

     5 Ocak AK Parti Grup Yönetimi, TBMM kulisinde bulunan Mareşal üniformalı Atatürk resminin kaldırılarak yerine sivil bir Atatürk fotoğrafı asılması önerisinde bulunan Adıyaman Milletvekili Fehmi Hüsrev Kutlu'nun, Grup Disiplin Kurulu'na sevkine karar verdi. 
     6 Ocak Karadeniz Sahil Yolu ihalesinde müteahhit firmaların önceden anlaştıklarının bilinmesine karşın fiyatları ayarlayarak ve rekabete meydan vermeyerek devleti büyük ölçüde zarara uğrattığı gerekçesiyle Eski Bayındırlık ve İskan Bakanı Yaşar Topçu hakkında Meclis Soruşturması açıldı. 
     Eski Bayındırlık ve İskan Bakanı Koray Aydın hakkında da bakanlığı sırasında ihalelere fesat karıştırmak ve ihalelerle ilgili yolsuzluk iddialarının soruşturmasını zamanında yaptırmayarak görevini kötüye kullandığı gerekçesiyle Meclis soruşturması açılması kararlaştırıldı. 
     AK Parti milletvekillerinin Koray Aydın hakkında aynı konuda verdiği ikinci soruşturma önergesi ile eski Bayındırlık ve İskan Bakanı Abdülkadir Akcan hakkında ihaleye fesat karıştırma suçlaması ile verilen soruşturma önergeleri geri çekildi. 
     7 Ocak Büyükşehir belediyesi sınırları içinde kalan ve 100 binden fazla nüfusu olan ilçelerde de çocuk mahkemesi kurulmasını öngören yasa tasarısı, TBMM Genel Kurulu'nda kabul edilerek yasalaştı. 
     Başbakanlık, eski devlet bakanları Mustafa Yılmaz ve Mehmet Kocabatmaz hakkında Şırnak'taki yol yapımı ile ilgili usulsüzlük iddialarını içeren dosyayı, TBMM Başkanlığı'na sundu. 
     TBMM Anayasa-Adalet Karma Komisyonu'nda, 66 milletvekili hakkındaki 116 dosyayı incelemek üzere 6 hazırlık komisyonu oluşturuldu. 
     8 Ocak Yeni bitki çeşidi geliştirmeyi özendiren ve bunlara ilişkin ıslahçı haklarının korunmasını düzenleyen yasa tasarısı, TBMM Genel Kurulu'nda kabul edildi. 
     TBMM KİT Komisyonu, BOTAŞ'ın 1998, 1999, 2000 ve 2001 yıllarına ait hesaplarını ibra etmedi. 
     12 Ocak CHP Ankara Milletvekili Yakup Kepenek ve arkadaşları, Başbakanlık Müsteşarı Ömer Dinçer hakkında genel görüşme açılmasını istedi. 
     13 Ocak Çocuklara demokrasi kültürünü benimsetmeyi, seçme-seçilme deneyimini kazandırarak demokrasiyi tabana yaygınlaştırmayı amaçlayan ''Demokrasi Eğitimi ve Okul Meclisleri Projesi'' için TBMM ile Milli Eğitim Bakanlığı arasında protokol imzalandı. 
     AK Parti Artvin Milletvekili Orhan Yıldız ve arkadaşları tarafından hazırlanan ve avukatların sosyal güvenliğine yönelik yeni haklar getiren yasa teklifi, TBMM Genel Kurulu'nda kabul edildi. 
     14 Ocak Kamu Yönetimi Temel Yasa Tasarısı, İçişleri ile Plan ve Bütçe komisyonlarında tartışmalı oturumlar sonunda kabul edildi. 
     E-Meclis Projesi kapsamında milletvekilleri için düzenlenen bilgisayar ve internet kursu başladı. 
     15 Ocak AB Komisyonu Başkanı Romano Prodi, TBMM Genel Kurulu'nda yaptığı konuşmada, Türkiye'nin, Helsinki'de adaylık statüsünün tanınmasından bu yana Kopenhag Siyasi Kriterleri'ni karşılama yönünde etkileyici bir ilerleme kaydettiğini belirterek, yeni şartlar olmayacağı yönünde güvence verdi. 
     Elektronik imzanın hukuki ve teknik yönleri ile kullanımını düzenleyen yasa tasarısı, TBMM Genel Kurulu'nda kabul edildi. 
     Kamuda yeniden yapılanma öngören tasarının TBMM Anayasa Komisyonu'ndaki görüşmeleri sırasında AK Parti'liler ile CHP'liler arasında sert tartışmalar yaşandı. Tasarı, komisyonda kabul edildi. 
     20 Ocak TBMM Genel Kurulu'nda konuşan Pakistan Cumhurbaşkanı Pervez Müşerref, Türkiye'nin AB'ye ''gelecekte bir gün mutlaka'' gireceğini ifade ederek, ''Bu üyelik Türkiye'ye, Müslüman dünya ile Avrupa arasında köprü olması dolayısıyla ilahi bir sorumluluk getirecektir'' dedi. 
     21 Ocak Hazine Müsteşarlığı'nın Türk Telekom'daki bazı yetkilerinin Ulaştırma Bakanlığı'nca kullanılmasını ve Aycell-Aria birleşmesinin usul ve esaslarına ilişkin düzenlemeleri içeren yasa teklifi, TBMM Genel Kurulu'nda kabul edildi. 
     AK Parti Grup Disiplin Kurulu, Adıyaman Milletvekili Fehmi Hüsrev Kutlu'ya, TBMM Kulisi'nde Atatürk'ün mareşal üniformalı resmiyle ilgili sözlerinden ötürü uyarı cezası verdi. 
     22 Ocak Kamu kurum ve kuruluşlarını, kamu hizmetlerini veya personelini destekleme gerekçesiyle kurulan vakıfların kamuyla ilişkilerini yeniden düzenleyen yasa tasarısı, SSK ve Bağ-Kur emekli aylıklarının 2004 yılının birinci ve ikinci yarısında yüzde 10'ar artırılmasına ilişkin yasa tasarısı, canlı hayvan ve hayvansal ürünlerin denetiminin artırılmasını ve denetimlerin ''Ülkesel Kalıntı Kontrol Planı'' çerçevesinde yapılmasını öngören yasa tasarısı, Türkiye ile BM Sınai Kalkınma Örgütü UNIDO arasında imzalanan dünyanın ilk uluslararası hidrojen araştırma merkezinin Türkiye'de kurulmasını öngören anlaşmasının onaylanmasına ilişkin yasa tasarısı ile veterinerlerin unvanlarını değiştiren yasa tasarısı, TBMM Genel Kurulu'nda kabul edildi. 
     Askeri yasalarda yer alan ölüm cezasının Anayasa'da öngörülen durumlar dışında kaldırılmasını öngören yasa tasarısı, Milli Eğitim Bakanlığı bursuyla üniversitelerde okuyan öğrencilerin sağlık giderlerinin üniversite bütçelerinden karşılanmasını öngören yasa tasarısı, yurtdışında firar suçu işleyen askeri personelin Türk Silahlı Kuvvetleri ile ilişiğinin kesilmesini önleyen yasa tasarısı da TBMM Genel Kurulu'nda yasalaştı. 
     23 Ocak TBMM İnsan Haklarını İnceleme Komisyonu üyeleri, Ankara Saray Rehabilitasyon Merkezi'nde yaptıkları incelemelerin sonucunu ''İnsan haklarına aykırı, içler acısı bir durumla karşılaştık'' diye açıkladılar. 
     28 Ocak Türk Lirası'ndan altı sıfır atılmasını ve Türkiye Cumhuriyeti Devleti para biriminin ''Yeni Türk Lirası'' olmasını öngören yasa tasarısı, TBMM Genel Kurulu'nda kabul edildi. 
     Bazı illerde vergi ve sigorta primi teşvikleri, enerji desteği ve bedelsiz arsa ve arazi tahsis ederek istihdam olanaklarının artırılmasını öngören yasa tasarısı, TBMM Genel Kurulu'nda yasalaştı. 
     Gülhane Askeri Tıp Akademisi'nde GATA öğrenim gören sivil öğrencilerin statülerini yeniden belirleyen yasa tasarısı ile Genelkurmay Başkanlığı'nın izni ile birinci ve ikinci derece kara askeri yasak bölgeleri içinde fotoğraf ve film çekilebilmesine imkan sağlayan yasa tasarısı, TBMM Genel Kurulu'nda kabul edildi. 
     29 Ocak TBMM Genel Kurulu, Kurban Bayramı dolayısıyla çalışmalarına 10 Şubat Salı gününe kadar ara verdi. 
     
     ŞUBAT 

     5 Şubat CHP Muğla Milletvekili Fahrettin Üstün bir yasa teklifi hazırlayarak, Deniz Gezmiş, Yusuf Aslan ve Hüseyin İnan'ın itibarlarının iadesini istedi. 
     10 Şubat AK Parti Bitlis Milletvekili Vahit Kiler, bir kimsenin en fazla 2 dönem milletvekili seçilebilmesi için yasa teklifi hazırladı. 
     Uzman erbaşların Türk Silahlı Kuvvetleri'nde istihdamına ilişkin koşulları düzenleyen yasa tasarısı ile yabancılara ikinci el taşıt satışı ve devri ile ihracatında kolaylıklar sağlayan yasa tasarısı, TBMM Genel Kurulu'nda kabul edildi. 
     11 Şubat Olağanüstü Hal uygulamasının kaldırıldığı 30 Kasım 2002 tarihinde çıkarılan yönetmelikle kendilerine tanınan 45 günlük sürede silah taşıma ruhsatlarını bulundurma ruhsatına çeviremeyenlere af getiren yasa, TBMM Genel Kurulu'nda Cumhurbaşkanı Ahmet Necdet Sezer'in iade gerekçesine uygun olarak nitelikli çoğunlukla kabul edildi. 
     Cumhurbaşkanı Ahmet Necdet Sezer tarafından af niteliği taşıması nedeniyle Anayasa'nın öngördüğü beşte üç çoğunlukla kabul edilmediği gerekçesiyle TBMM'ye iade edilen at yarışlarına ilişkin yasa da yeniden benimsendi. 
     12 Şubat Borcunu ödeyemeyecek durumda olan veya bu duruma düşme tehlikesi taşıyan sermaye şirketleri ve kooperatiflerinin borçlarının yeniden yapılandırılmasına olanak sağlayan yasa tasarısı, TBMM Genel Kurulu'nda kabul edildi. 
     13 Şubat İstanbul Milletvekili Emin Şirin, Liberal Demokrat Parti LDP Genel Başkanlığı ve üyeliğinden istifa etti. Şirin, istifa gerekçesini, ''LDP'nin dernek görünümünden sıyrılıp kitle partisi görünümüne kavuşamayacağını gördüğüm için istifa ettim'' diye açıkladı. 
     15 Şubat TBMM Genel Sekreterliği Sosyal Hizmetler Müdürlüğü emrinde şef olarak görev yapan Kamil Hatipoğlu'nun, personel lojmanları yakıt giderleri üzerinden 48 milyar liralık yolsuzluk yaptığı belirlendi. 
     17 Şubat TBMM Genel Kurulu'nda, Kıbrıs konusunda verilen genel görüşmenin öngörüşmesi yapıldı, genel görüşme açılması kabul edilmedi. Başbakan Yardımcısı ve Dışişleri Bakanı Abdullah Gül, Kıbrıs'ta çözüm ile Türkiye'nin AB'ye tam üyeliği arasında bağlantı olduğunu belirterek, ''Türkiye, AB'ye tam üye olmadıktan sonra bu planın birçok yönü çalışmayacak ve işlemeyecektir'' dedi. 
     19 Şubat AK Parti Denizli Milletvekili Ümmet Kandoğan, partisinden istifa etti. 
     24 Şubat CHP'nin Ankara Büyükşehir Belediye Başkan adayı olan Ankara Milletvekili Yılmaz Ateş, TBMM Başkanvekilliği görevinden istifa etti. 
     27 Şubat CHP İzmir Milletvekili Enver Öktem, kamu yönetiminin yeniden yapılandırılmasını öngören tasarıyı TBMM kürsüsünden ağzına ''özgürlük istiyoruz'' yazılı bant yapıştırarak protesto etti. 
     
     MART 

     1 Mart Avrupa Parlamentosu AP Başkanı Pat Cox, TBMM'yi ziyaret etti. Cox, milletvekillerine AB yolunda gerçekleştirdikleri reformlardan dolayı saygılar sunarak, ''Mesajım, burada bu çalışmanın devam etmesi'' dedi. 
     2 Mart Sporda şiddetin önlenmesini öngören yasa tasarısı, TBMM Genel Kurulu'nda kabul edildi 
     3 Mart TBMM Genel Kurulu'nda, korsan yayınlarla mücadeleyi öngören yasa tasarısı ile Yüksek Öğrenim Kredi ve Yurtlar Kurumu YURTKUR dışında, belediyeler hariç hiçbir kamu kurum ve kuruluşunun kredi ve burs veremeyeceğine ilişkin yasa tasarısı, TBMM Genel Kurulu'nda kabul edildi. 
     4 Mart SSK ve Bağ-Kur emekli maaşlarına yapılan zamdan kaynaklanan yükü karşılamak amacıyla ek ödenek verilmesini ve bazı ödeneklerden de kesinti yapılmasını öngören yasa tasarısı, TBMM Genel Kurulu'nda kabul edilerek yasalaştı. 
     AK Parti Ordu Milletvekili Eyüp Fatsa ile CHP Mersin Milletvekili Mustafa Özyürek ve arkadaşları tarafından verilen, 1987 yılından önce yargılanarak mahkum olanların memnu haklarının iadesine ilişkin yasa teklifi ile sponsorluk yapılabilecek spor hizmet ve faaliyetlerinin kapsamının genişletilmesi ve belirli koşulları taşımaları halinde, isteyen federasyonlara idari ve mali özerklik verilmesine ilişkin yasa tasarısı TBMM Genel Kurulu'nda kabul edildi. 
     4 Mart Kuzey Ankara Kent Girişi Esenboğa Protokol Yolu ve çevresindeki gecekondu alanlarının dönüşümünü düzenleyen yasa tasarısı, TBMM Genel Kurulu'nda yasalaştı. 
     TBMM Genel Kurulu, yerel seçimler nedeniyle çalışmalarına ara verdi. 
     5 Mart CHP, basının sorunları hakkında Meclis araştırması açılmasını istedi. 
     15 Mart TBMM Genel Kurul Salonu'nun yapımında Hazine'nin zarara uğratıldığı iddiasıyla eski TBMM Başkanı Mustafa Kalemli, 5 eski Meclis yöneticisi, Emlak Konut A.Ş. ve Ural Mimarlık Mühendislik İnşaat Sanayi ve Ticaret Limited Şirketi aleyhine açılan trilyonluk alacak davası çerçevesinde, Genel Kurul Salonu'nda bilirkişi keşfi yapıldı. 
     31 Mart TBMM Genel Kurulu, yerel seçimlerin sona ermesinin ardından yeniden çalışmalarına başladı. 
     
     NİSAN 

     1 Nisan Avrupa Parlamentolararası Nüfus ve Kalkınma Forumu'nun 4'üncü toplantısı TBMM'de başladı. 
     6 Nisan Dışişleri Bakanı ve Başbakan Yardımcısı Abdullah Gül, TBMM Genel Kurulu'na, Kıbrıs konusundaki gelişmeler ve Annan Planı'nın son şekline ilişkin bilgi verdi. 
     7 Nisan ''Milli Görüş'' ibaresinin gerekçeden çıkarılması nedeniyle tartışmalara yol açan terörle mücadele konusunda Almanya ile işbirliğini öngören anlaşma, TBMM Genel Kurulu'nda kabul edildi. 
     8 Nisan CHP'li 9 milletvekili, Genel Başkan veya Parti Meclisi'nin Olağanüstü Kurultayı toplaması için deklarasyon yayınladı. 
     13 Nisan Ankara Büyükşehir Belediye Başkanlığı'na aday olması nedeniyle görevinden istifa eden CHP Ankara Milletvekili Yılmaz Ateş, TBMM Başkanvekilliği'ne yeniden seçildi. 
     14 Nisan TBMM Genel Kurulu'nda konuşan Azerbaycan Cumhurbaşkanı İlham Aliyev, Azerbaycan'ın Türkiye ile ilişkilerine büyük değer verdiğini belirterek, ''Bizim gücümüz, bizim birliğimizdedir. Türkiye'nin gücü Azerbaycan'ın, Azerbaycan'ın gücü Türkiye'nindir'' dedi. 
     Jandarma bando komutanlıklarında bayan personelin de istihdam edilmesini öngören yasa tasarısı, hukuk fakültesi mezunu idari yargı hakim ve savcılarının da noterlik stajından muaf tutulmalarını öngören yasa tasarısı ile aile mahkemelerinin görev alanlarının yeniden belirlenmesine ilişkin yasa tasarısı, TBMM Genel Kurulu'nda kabul edildi. 
     15 Nisan KKTC Cumhurbaşkanı Rauf Denktaş, TBMM Genel Kurulu'nda yaptığı konuşmada, Annan Planı ile ilgili olarak milletvekillerine, ''Milli iradenin temsilcisi olan sizler, bizim yerimizde olsaydınız, geleceğiniz ile böyle bir kumar oynar mıydınız Yabancıların hazırladıkları yasalarla anayasaları kabul eder ve bunun adına barış der miydiniz '' diye seslendi. 
     Orman alanlarında yapılacak tesisler için ''Kamu yararı ve zorunluluk'' şartı aranmasını öngören yasa tasarısı, TBMM Genel Kurulu'nda reddedildi. 
     19 Nisan Türkiye Büyük Millet Meclisi Başkanlığı, bestekar milletvekillerinin eserlerini bir müzik albümünde topladı. 
     20 Nisan CHP İstanbul Milletvekili Yaşar Nuri Öztürk, Genel Başkan Deniz Baykal ve parti yönetimi ile uyuşmadıkları gerekçesiyle partisinden istifa ettiğini açıkladı. 
     Denizcilik İhtisas Mahkemeleri kurulmasına ve yabancı ortaklı gemilere Türk bayrağı çekilebilmesine olanak sağlayan yasa tasarısı, TBMM Genel Kurulu'nda kabul edildi. 
     Sokakta yaşayan ve çalışan çocukların sorunlarının çözümüne yönelik önlemleri belirlemek üzere Meclis Araştırma Komisyonu kurulması kararlaştırıldı. 
     21 Nisan Emniyet teşkilatında kadrosuzluk nedeniyle zorunlu emeklilik uygulamasını kaldıran yasa tasarısı, şirket, sendika ve vakıf gibi tüzel kişilerin de kooperatiflere ortak olabilmelerine olanak sağlayan yasa tasarısı, Toplu Konut İdaresi Başkanlığı'na imar yetkisi veren yasa tasarısı, askerlere ilk atanmalarında tabanca ve mermi verilmesini öngören yasa tasarısı kabul edildi. 
     22 Nisan Sınai mülkiyet hakları içinde önemli bir yer tutan entegre devre topografyalarının korunmasını düzenleyen yasa tasarısı TBMM Genel Kurulu'nda kabul edildi. 
     23 Nisan 23 Nisan Ulusal Egemenlik ve Çocuk Bayramı TBMM'de çeşitli etkinliklerle kutlandı. 
     24 Nisan TBMM'de 81 ilin temsilcilerinden oluşan Türkiye Öğrenci Meclisi toplandı. 
     27 Nisan AK Parti milletvekilleri, DGM'lerin kaldırılması, kadın-erkek eşitliğini düzenleyen maddeler ve uluslararası anlaşmaların iç hukuk üzerinde sayılması ile Uluslararası Ceza Divanı ile ilgili düzenlemelerin yer aldığı 10 maddelik Anayasa Değişiklik Teklifi'ni, TBMM Başkanlığı'na sundu. 
     Özelleştirme uygulamaları çerçevesinde satın alınacak her türlü danışmanlık hizmetleri ile THY'nin mal ve hizmet alımlarına ilişkin işlemleri Kamu İhale Kanunu kapsamı dışına çıkaran yasa teklifi, TBMM Genel Kurulu'nda kabul edildi. 
     28 Nisan Cumhurbaşkanı Ahmet Necdet Sezer tarafından cezalara ilişkin 3 maddesi bir kez daha görüşülmek üzere TBMM'ye iade edilen sporda şiddetin önlenmesini öngören yasa, Genel Kurul'da aynen kabul edildi. 
     29 Nisan TBMM Hazırlık Komisyonu, aralarında Başbakan Recep Tayyip Erdoğan ile Maliye Bakanı Kemal Unakıtan'ın da bulunduğu 21 milletvekili hakkındaki kovuşturmanın dönem sonuna ertelenmesi kararı aldı. 
     30 Nisan AK Parti Gaziantep Milletvekili Fatma Şahin ve 39 arkadaşı, töre cinayetleri ile ilgili Meclis Araştırması açılması istemiyle önerge verdi. 
     
     MAYIS 

     4 Mayıs TBMM Genel Kurulu'nda, Anayasa'nın 10 maddesinde değişiklik öngören teklifinin ilk tur görüşmeleri yapıldı. 
     Yolsuzlukla etkili mücadele edebilmek amacıyla yolsuzluk suçlarının soruşturulması ve kovuşturulmasında yeni esas ve usuller getiren tasarı TBMM'ye sunuldu. 
     5 Mayıs Toplu Konut İdaresi Başkanlığı'na TOKİ imar yetkisi veren tasarı, TBMM Genel Kurulu'nda kabul edilerek yasalaştı. 
     7 Mayıs 1982 Anayasası 9'uncu kez değişti. TBMM Genel Kurulu'nda Anayasa'nın 10 maddesinde değişiklik yapan teklif kabul edildi. 
     13 Mayıs Eski Başbakan Mesut Yılmaz, eski Devlet Bakanı Güneş Taner ile kendisi hakkında Türkbank ihalesine fesat karıştırdıkları gerekçesiyle kurulan Meclis Soruşturma Komisyonu'na bilgi verdi. 
     YÖK'ün yapısını değiştiren, Genel Kurul ve Yürütme Kurulu ayırımını kaldırarak, Yükseköğretim Kurulu'nu daimi statüde çalışan tek kurul haline getiren yasa tasarısı, 18 saat süren bir çalışma sonunda TBMM Genel Kurulu'nda kabul edildi. 
     Halk Bankası'ndan usulsuz kredi verildiği iddiaları nedeniyle kurulan Meclis Soruşturması Komisyonu, eski devlet bakanları Hüsamettin Özkan ve Recep Önal'ın Yüce Divan'a sevkine karar verdi. 
     15 Mayıs Türk Parlamenterler Birliği 13. Olağan Genel Kurulu'nda seçimi, eski TBMM Başkanvekili Hasan Korkmazcan'ın listesi, son 8 yılda başkanlık yapan Zeki Çeliker'in listesi karşısında kazandı. Zeki Çeliker seçimi kaybettikten sonra yaptığı veda konuşmasında, TBMM Başkanı Bülent Arınç'ın çabalarıyla kaybettiğini iddia etti ve ''Meclis Başkanı'nı bu çatı altında müstahak olduğu düzeyde eleştirmeyi şık bulmuyorum. Ben Atatürkçü, milliyetçi bir insan olarak kimseye yalakalık yapmam'' dedi. 
     18 Mayıs Hakim ve savcıların maaşlarında 155 milyon lira ile 275 milyon lira arasında artış sağlayan yasa tasarısı, ticaret ve sanayi odaları, ticaret odaları, sanayi odaları, deniz ticaret odaları, ticaret borsaları ile Türkiye Odalar ve Borsalar Birliği'nin TOBB kuruluş ve işleyişine ilişkin esasları yeniden belirleyen tasarı, İller Bankası'nın sermayesinin 3 katrilyon liraya çıkarılmasını öngören tasarı, TBMM Genel Kurulu'nda kabul edilerek yasalaştı. 
     CHP'li 30 milletvekili bir deklarasyon yayınlayarak '' seçimli olağanüstü kurultay'' istedi. 
     24 Mayıs Türk Ceza Yasa Tasarısı'nın ''Kendilerine yönelik ayrımcılığı ve yaşadıkları mağduriyetleri giderecek şekilde düzenlenmesini'' isteyen Lamda İstanbul Eşcinsel Sivil Toplum Girişimi üyesi bir grup gay ve lezbiyen TBMM'ye geldi. 
     25 Mayıs Kamu Görevlileri Etik Kurulu oluşturulmasını öngören tasarı ile Türkiye Futbol Federasyonu TFF Kuruluş ve Görevleri Hakkında Kanun'da değişiklik yaparak genel kurul üye sayısını artıran, spor kulüplerinin genel kurul üye sayısını yüzde 42'den yüzde 72'ye çıkaran yasa tasarısı, TBMM Genel Kurulu'nda kabul edildi. 
     TBMM Genel Kurulu'nda, Irak'ta tutuklulara kötü muamele, Türkiye'nin Irak politikası ile Filistin'de yaşanan son olaylar konusunda genel görüşme açılması reddedildi. 
     26 Mayıs CHP Mardin Milletvekili Muharrem Doğan, parti içi sorunların tartışıldığı olağanüstü grup toplantısında partisinden istifa etti. 
     TBMM Anayasa-Adalet Karma Komisyonu, aralarında Başbakan Recep Tayyip Erdoğan, DYP Genel Başkanı Mehmet Ağar ile bazı bakanların dosyalarının da bulunduğu 138 dokunulmazlık dosyası hakkında ''Dönem sonuna erteleme'' kararı aldı. 
     Mera Kanunu'nda değişiklik yapan, meraların tespiti, köy ve belediye tüzel kişiliklerine tahsis edilmesi ile tahsis amaçlarının değiştirilmesini öngören yasa tasarısı ile madenciliğin teşvikini öngören Maden Kanunu Tasarısı, TBMM Genel Kurulu'nda bazı değişikliklerle kabul edildi. 
     27 Mayıs CHP, yasama dokunulmazlığının sınırlandırılmasına ilişkin Anayasa Değişikliği Teklifi'ni imzaya açtı. 
     Afyon'un Sincanlı İlçesi'nin ismini Sinanpaşa olarak değiştiren teklif ile gıdaların üretim, tüketim ve denetimine ilişkin usul ve esasları belirleyen tasarı, TBMM Genel Kurulu'nda benimsendi. 
     
     HAZİRAN 

     1 Haziran Başbakan Recep Tayyip Erdoğan, Cumhurbaşkanı Ahmet Necdet Sezer'in TBMM'ye geri gönderdiği YÖK Yasası'nın ''bir süreliğine askıya alındığını'' bildirdi. 
     2 Haziran Meclis Soruşturma Komisyonu, Türkbank ihalesine fesat karıştırdıkları iddiasıyla eski Başbakan Mesut Yılmaz ile eski Devlet Bakanı Güneş Taner'in, Yüce Divan'a sevk edilmesini kararlaştırdı. 
     Türk Telekom'un özelleştirilmesine ilişkin yeni düzenlemeler getiren ve TMSF tarafından devralınan şirketlerin varlıklarının satışını öngören yasa tasarısı, Danıştay'ın ağır iş yükünün hafifletilmesine yönelik düzenlemeler içeren ve daire sayısını 12'den 13'e çıkaran yasa tasarısı, diploması olmamasına karşın diş hekimliği yapanlara hapis ve ağır para cezası öngören düzenleme, TBMM Genel Kurulu'nda kabul edildi. 
     CHP ve AK Parti'den 3'er milletvekili, Kadına Karşı Her Türlü Ayrımcılığın Önlenmesi Sözleşmesi'nin CEDAW gereklerini yerine getirmek için bir komisyon oluşturdu. 
     3 Haziran Yalova'daki, devlete ait sıcak ve soğuk su kaynakları ile kaplıcalar ve bunlara ait binalar, kaplıca tesisatı ve arazisinin özel sektöre kiralanabilmesine olanak tanıyan yasa tasarısı ile Ziraat Odaları ve Ziraat Odaları Birliği TZOB Kanunu'nda değişiklik yapan tasarı, TBMM Genel Kurulu'nda kabul edildi. 
     Şair Nazım Hikmet, ölümünün 41. yılında, TBMM kürsüsünden anıldı. 
     9 Haziran Basın özgürlüğünü ve bu özgürlüğün kullanımını düzenleyen yasa tasarısı ile başbakanlık, bakanlık ve bağlı kuruluşların merkez teşkilatında görevli olup, ortak kararla atanan memurlar ve diğer kamu görevlileri hakkında soruşturma için ilgili bakan veya başbakanın izninin gerekliliğini hükme bağlayan yasa teklifi, TBMM Genel Kurulu'nda kabul edildi. 
     CHP İzmir Milletvekili Canan Aritman, TBMM Başkanlığı'na başvurarak TBMM Kampusu içinde ya hiç ibadethane olmamasını ya da tüm inançlar için eşit şekilde ibadethane açılmasını istedi. 
     10 Haziran Özel sektörün devletin izin ve denetimi altında güvenlik hizmeti verebilmesini düzenleyen yasa teklifi, TBMM Genel Kurulu'nda kabul edildi. 
     11 Haziran TBMM Başkanı Bülent Arınç, Kanada Avam Kamarası'nın 21 Nisan 2004 tarihinde kabul ettiği sözde Ermeni soykırımını tanıyan ve bunu bir insanlık suçu olarak kabul eden kararı üzerine, Kanada Avam Kamarası Başkanı Peter Milliken'e kınama mektubu gönderdi. 
     14 Haziran TBMM Dilekçe Komisyonu'na 177 kişi tarafından verilen dilekçelerde, terör örgütü elebaşı Abdullah Öcalan'ın ''Serbest bırakılması, Kürt kimliğinin yasal ve Anayasal güvenceye kavuşturulması, bugüne kadar Kürtçe dil yasağı nedeniyle özür dilenmesi ve devletin geçmişiyle hesaplaşması, çatışma ortamında yaşanan olayların araştırılması'' istendi. 
     15 Haziran TBMM Genel Kurulu, eski Devlet Bakanı ve Başbakan Yardımcısı Hüsamettin Özkan ile eski Devlet Bakanı Recep Önal'ın, bakanlıkları sırasında ilgili kuruluşların raporlarının gereğinin yapılmasını geciktirerek ve gerekli tedbirleri zamanında almayarak görevlerini yerine getirmeyerek Halk Bankası'nın zarara uğramasına sebep oldukları, usulsüz işlemlerin yapılmasına imkan sağladıkları iddiasıyla Yüce Divan'a sevkini kararlaştırdı. 
     AK Parti'li 10 milletvekili, eski DEP milletvekillerinin cezaevinden çıktıktan sonra yaptıkları açıklamalara, ''Bu durum haince bir tutumdur. Dikkatle takibi gerekmektedir'' diyerek tepki gösterdi. Bildiride, eski DEP milletvekillerinin cezaevinden çıkar çıkmaz bazı resmi makamlarca ''Hangi sıfat ve hangi gaye ile kabul edildiğinin izahının mümkün olmayacağı'' kaydedildi. 
     16 Haziran Türkiye'nin bazı çekincelerle kabul ettiği ''Suçtan Kaynaklanan Gelirlerin Aklanması, Araştırılması, Ele Geçirilmesi ve El Konulmasına İlişkin Sözleşme''nin Onaylanmasına Dair Kanun Tasarısı, TBMM Genel Kurulu'nda kabul edildi. Sözleşme, kara paraya karşı uluslararası düzeyde işbirliği yapılmasını düzenliyor. 
     DGM'lerin kaldırılmasını öngören yasa tasarısı, kamu yararı ve zorunluluk hallerinde orman alanlarında belli tesislerin yapılmasına olanak sağlayan yasa teklifi ile Türk Telekom'un özelleştirilmesine ilişkin yeni düzenlemeler getiren ve TMSF tarafından devralınan şirketlerin varlıklarının satışını öngören yasa tasarısı, TBMM Genel Kurulu'nda kabul edildi. 
     17 Haziran Meclis Soruşturma Komisyonu, eski Enerji ve Tabii Kaynaklar Bakanı Cumhur Ersümer'in, doğalgaz alım anlaşmalarında devlet alım satımına fesat karıştırmak, yanlış ve usulsüz enerji politikaları ile kamuyu zarara uğratmak ve DSİ'deki usulsüz uygulamalara onay vermek suçlamasıyla Yüce Divan'a sevkini istedi. 
     Komisyon, eski Enerji ve Tabii Kaynaklar Bakanı Zeki Çakan'ın da DSİ'deki usulsüz uygulamalara onay vermenin yanında bakanlığı sırasında yanlış ve usulsüz enerji politikaları ile kamuyu zarara uğratmak suçlamasıyla Yüce Divan'a sevkini kararlaştırdı. 
     21 Haziran Avrupa Konseyi ve Avrupa Komisyonu temsilcileri, TCK Tasarısı'nı görüşmek üzere TBMM Adalet Komisyonu üyeleri ile biraraya geldi. 
     22 Haziran Endüstri bölgelerinin kuruluşunda bürokrasinin azaltılmasına, uygulanabilirliğin artırılmasına ve bazı konulara açıklık getirilmesine yönelik hükümler içeren Endüstri Bölgeleri Yasası'nın değiştirilmesini öngören tasarı, aralarında patent hakları ve markaların korunmasının da bulunduğu bazı kanun hükmünde kararnamelerde değişiklik öngören yasa tasarısı ile Optisyenlik Yasa Teklifi, TBMM Genel Kurulu'nda kabul edildi. 
     TBMM, hükümeti, Arnavutluk, Makedonya ve Hırvatistan'ın, NATO'ya dahil edilmesi için gerekli girişimlerde bulunmaya çağıran bir bildiri yayınladı. 
     23 Haziran TBMM Başkanı Bülent Arınç, Meclis'e uluslararası kalite standardı getirecek çalışmalara başlandığını bildirdi. Arınç, ''Milli iradenin temsil edildiği tek mekan olan bu çatı altında halkımıza yakışır bir Meclis meydana getirmek için kararlıyız'' dedi. 
     İl özel idarelerini yeniden yapılandıran, görev ve yetkilerini genişleten yasa tasarısı, TBMM Genel Kurulu'nda kabul edildi. 
     24 Haziran Anayasa'da yapılan değişikliklere uyum sağlamak amacıyla idam cezası ile YÖK'te asker üye bulunmasına olanak sağlayan yasa maddelerini yürürlükten kaldıran ''9. Uyum Paketi'' TBMM'ye sunuldu. 
     Kamu Görevlileri Sendikaları Yasası ile Sosyal Sigortalar Yasası ve Sosyal Sigortalar Kurumu SSK Yasası'nda Değişiklik Yapılması Hakkında Yasa Tasarısı, TBMM Genel Kurulu'nda kabul edildi. 
     İlk olarak Tansu Çiller'in başbakanlığı döneminde 1995 yılında TBMM'ye sevk edilen ancak, görüşülemediği için daha sonraki hükümetler döneminde de yenilenen ve hayvan hakları konusundaki ilk düzenleme özelliğini taşıyan Hayvanları Koruma Yasa Tasarısı, TBMM Genel Kurulu'nda benimsendi. 
     28 Haziran TBMM, vatandaşla muhatap olan tüm çalışanlarını halkla ilişkiler eğitiminden geçirmeye başladı. 
     29 Haziran İçişleri Bakanlığı'ndan çıkma izni alarak başka bir ülkenin vatandaşlığını kazananların kullanabileceği hakları genişleten tasarı, Türkiye'nin ihtiyaç duyduğu silahların alımında, silahların araştırma-geliştirme çalışmalarında gizliliğin ve güvenliğin sağlanmasını öngören Savunma Sanayii Güvenliği Yasa Tasarısı ile Harp Araç ve Gereçleri ile Silah, Mühimmat ve Patlayıcı Madde Üreten Sanayi Kuruluşlarının denetiminin Milli Savunma Bakanlığı tarafından yapılmasını öngören yasa tasarısı, TBMM Genel Kurulu'nda kabul edildi. Tarımsal üretimin kalite ve miktar açısından talebe göre düzenlenmesi, üreticilerin ekonomik ve sosyal haklarının korunması ve ürünlerin ulusal ve uluslararası düzeyde pazarlama gücünün yükseltilmesi amacıyla tarımsal amaçlı üretici birlikleri kurulmasını öngören tasarı ile öğretmenlik mesleğini, ''Öğretmen'', ''Uzman öğretmen'' ve ''Başöğretmen'' unvanlarıyla 3 kariyer basamağına ayıran tasarı da yasalaştı. 
     30 Haziran Türkiye Odalar ve Borsalar Birliği, birlik yasasının kabul edilmesi dolayısıyla AK Parti ve CHP milletvekillerinin tümüne cep telefonu ve deri çanta gönderdi. Bazı milletvekilleri, bu hediyeleri geri göndereceklerini açıkladı. 
     Tek parselde iki katlı ve toplam 200 metrekareyi geçmeyen müstakil yapıları, Yapı Denetimi Kanunu kapsamı dışına çıkaran teklif, TBMM Genel Kurulu'nda kabul edildi. 
     
     TEMMUZ 

     5 Temmuz CHP'nin 12. Olağanüstü Kongresi'nde, Genel Başkan'a güven oylaması maddesinde oy kullanmadan salondan ayrılan Edirne Milletvekili Necdet Budak, partisinden istifa etti. 
     8 Temmuz Adana Milletvekili Atilla Başoğlu, CHP'den istifa etti. 
     Nüfusu 5 bin ve üzerinde olan yerleşim birimlerinde belediye kurulabilmesini hükme bağlayan belediye yasa tasarısı, TBMM Genel Kurulu'nda kabul edildi. 
     9 Temmuz Yerel Yönetim Reformu paketi içinde yer alan ''Büyükşehir Belediyeleri Yasa Tasarısı'', TBMM Genel Kurulu'nda kabul edildi. 
     13 Temmuz CHP'den istifa eden Adana Milletvekili Atilla Başoğlu ile Edirne Milletvekili Necdet Budak, AK Parti'ye katıldı. 
     TBMM Genel Kurulu, eski Başbakan Mesut Yılmaz ve eski Devlet Bakanı Güneş Taner'in, Türkbank ihalesine fesat karıştırdıkları iddiasıyla Yüce Divan'a sevkine karar verdi. 
     Genel Kurul'da, eski Enerji ve Tabii Kaynaklar Bakanı Cumhur Ersümer, ''Türkiye aleyhine anlaşma ve uygulamaların yapılmasına yol açtığı, devlet alım satımına fesat karıştırdığı, uyguladığı yanlış ve usulsüz enerji politikaları nedeniyle kamuyu zarara uğrattığı ve görevini kötüye kullandığı'' iddiasıyla Yüce Divan'a sevk edildi. 
     Genel Kurul, eski Enerji ve Tabii Kaynaklar Bakanı Zeki Çakan'ı da ''Uyguladığı yanlış ve usulsüz enerji politikaları nedeniyle kamuyu zarara uğrattığı, görevini ihmal ettiği ve kötüye kullandığı'' iddiasıyla Yüce Divan'a sevkini kararlaştırdı. 
     14 Temmuz TBMM Genel Kurulu, 22. Dönemin yasama rekorunu kırdı. Bir günde 10 tasarı ve teklif, TBMM Genel Kurulu'nda kabul edildi. 
     Anayasa'da yapılan değişikliklere uyum sağlamak amacıyla idam cezası ile YÖK'te asker üye bulunmasına olanak sağlayan yasa maddelerini yürürlükten kaldıran ''9. Uyum Paketi'' kabul edildi. 
     Bütçe uygulamalarının daha saydam ve açık olmasını amaçlayan, özel gelir ve özel ödenek uygulamasını yeniden düzenleyen yasa tasarısı, adli tatil süresini 9 gün kısaltarak 36 güne indiren yasa tasarısı, Sağlık Bakanlığı'na tahsisli taşınmazlar ile bu bakanlığın kullanımındaki taşınmazlardan gerekli görülenlerin Hazine'ye devredilerek satışını öngören yasa tasarısı yasalaştı. 
     Anayasa Mahkemesi'nin Yüce Divan sıfatıyla yargılama yaptığı dönemlerde diğer kurumlardan personel ile hakim, savcı ve Sayıştay denetçilerinin geçici olarak yüksek mahkemede görevlendirilmelerini öngören yasa teklifi, yeşil kart sahiplerinin ayakta tedavi ve ilaç bedelleri ile bebeklerinin tedavi giderlerinin de devlet tarafından karşılanmasını öngören yasa tasarısı, kadın memurlarda aylıklı doğum iznini 16 haftaya çıkaran yasa teklifi de kabul edildi. 
     Kültür yatırımları ve kültür girişimlerinin teşvik edilmesini öngören tasarı, sinema sektörünün geliştirilmesi ve güçlendirilmesi amacıyla yerli ve yabancı yatırımın teşvik edilmesine ilişkin tasarı, kültür varlıkları tanımını uluslararası sözleşmelerdeki tanımına uygun hale getiren ve kültür varlıklarının korunması için yeni mali kaynaklar öngören yasa tasarısı, TBMM Genel Kurulu'nda kabul edilerek yasalaştı. 
     15 Temmuz Etkili ve katılımcı bir yönetim için kamuda yeniden yapılanma öngören Kamu Yönetimi Yasası ile ''Vergi Paketi'' olarak bilinen ve bazı kanunlarda değişiklik öngören yasa tasarısı, TBMM Genel Kurulu'nda kabul edildi. 
     16 Temmuz TBMM Soruşturma Komisyonu, eski Bayındırlık ve İskan Bakanı Koray Aydın'ın, ''Bakanlığı dönemindeki ihalelerde yolsuzluk yapıldığı'' iddiasıyla Yüce Divan'a sevk edilmesini kararlaştırdı. 
     TBMM Genel Kurulu'nda, bütçe ile ilgisi olmayan düzenlemelerin Bütçe Yasası dışına çıkarılmasını öngören tasarı, Pamukbank'ın Halk Bankası'na devrini öngören yasa tasarısı, dernek kurma ve üyelik konusundaki kısıtlamaların azaltılması, dernek faaliyetlerine serbestlik sağlanması, derneklere uygulanan yaptırımların ve bürokrasinin azaltılmasını öngören tasarı, terör eylemlerinden ve terörle mücadele kapsamında yürütülen faaliyetler nedeniyle maddi zarara uğrayanların zararlarının karşılanmasını öngören yasa tasarısı kabul edildi. 
     Cumhurbaşkanı Ahmet Necdet Sezer'in bir kez daha görüşülmek üzere 3 maddesini TBMM'ye iade ettiği Memurlar ve Diğer Kamu Görevlilerinin Yargılanması Hakkında Yasa, Genel Kurul'da aynen kabul edildi. 
     TBMM Genel Kurulu, 22. dönem 2. yasama yılı çalışmalarını tamamlayarak tatile girdi. 
     27 Temmuz AK Parti Kütahya Milletvekili Halil İbrahim Yılmaz, Ankara'da vefat etti. 
     28 Temmuz CHP, Pamukova'da meydana gelen kaza nedeniyle ''Hızlandırılmış Tren'' olarak adlandırılan uygulamayı, mevcut altyapı eksiklikleri tamamlanmadan başlatarak, görevini kötüye kullandığı gerekçesiyle Ulaştırma Bakanı Binali Yıldırım hakkında gensoru önergesi verdi ve önergenin görüşülmesi için 3 Ağustos 2004 Salı günü TBMM Genel Kurulu'nun olağanüstü toplanmasını istedi. 
     29 Temmuz TBMM Başkanı Bülent Arınç, Meclis'i 4 Ağustos 2004 Çarşamba günü saat 15.00'de olağanüstü toplantıya çağırdı. 
     
     AĞUSTOS 

     4 Ağustos TBMM Genel Kurulu, olağanüstü toplandı. CHP'li milletvekillerinin ''Hızlandırılmış Tren'' kazasıyla ilgili olarak Ulaştırma Bakanı Binali Yıldırım hakkında verdiği gensoru önergesinin gündeme alınması reddedildi. 
     TBMM, görüşmelerin tamamlanmasından sonra 1 Ekim 2004 tarihinde toplanmak üzere kapandı. 
     15 Ağustos CHP Yüksek Disiplin Kurulu, İstanbul milletvekilleri Ahmet Güryüz Ketenci ve Hasan Aydın ile Ankara Milletvekili Mehmet Tomanbay'ı partiden ihraç etti. 
     
     EYLÜL 

     6 Eylül AK Parti, TBMM Genel Kurulu'nun 14 Eylül Salı günü olağanüstü toplanması için Meclis Başkanlığı'na başvurdu. 
     14 Eylül TBMM Genel Kurulu, Türk Ceza Kanunu TCK Tasarısı'nı görüşmek üzere olağanüstü toplandı. 
     16 Eylül Üç gün süren görüşmelerden sonra zina konusunda yapılması düşünülen düzenlemenin belirsizliği nedeniyle Türk Ceza Kanunu Tasarısı'nın yürütüme ve yürürlük maddeleri, Adalet Komisyonu'na geri çekildi. 
     17 Eylül TBMM Genel Kurulu'nda, Cumhurbaşkanı Ahmet Necdet Sezer'in bir kez daha görüşülmek üzere geri gönderdiği bütçe ile ilgisi olmayan hükümlerin Bütçe Yasası dışına çıkarılmasına ilişkin yasa kabul edildi. 
     18 Eylül TBMM, 1 Ekim'e kadar yeniden tatile girdi. 
     21 Eylül CHP, TCK Tasarısı'nın geri çekilen iki maddesinin görüşülmesi ve tümü üzerindeki oylamaların yapılabilmesi için TBMM'nin 28 Eylül Salı günü saat 15.00'te toplanması için TBMM Başkanlığı'na başvurdu. 
     23 Eylül AK Parti, TBMM'nin 26 Eylül Pazar günü saat 11.00'de olağanüstü toplanması için TBMM Başkanlığı'na başvurdu. 
     24 Eylül TBMM Başkanı Bülent Arınç, Brüksel'de bulunan Başbakan Recep Tayyip Erdoğan ile görüştükten sonra AK Parti Grubu'nun başvurusu doğrultusunda Meclis'i 26 Eylül Pazar günü saat 11.00'de olağanüstü toplantıya çağırdı. 
     CHP Grup Başkanvekili Kemal Anadol, TBMM'nin 26 Eylül Pazar günü yapacağı olağanüstü toplantının Brüksel'de Başbakan Recep Tayyip Erdoğan tarafından açıklanmasının, siyaseten ve hukuken ''çirkin'' bir yaklaşım olduğunu ifade ederek, ''Bu Meclis'in Başkanı Arınç mı Başbakan mı Başkanın, CHP'nin önergesini yok saymaya hukuken ve siyaseten hakkı yoktur'' dedi. 
     26 Eylül TBMM Genel Kurulu, TCK Tasarısı, Hukuk Usulü Muhakemeleri Kanununda Değişiklik Yapılmasına İlişkin Yasa Tasarısı ve Adli Yargı İlk Derece Mahkemeleri ile Bölge Adliye Mahkemelerinin Kuruluş, Görev ve Yetkileri Hakkında Yasa Tasarısı'nı görüşmek üzere olağanüstü toplandı. 
     Adalet Bakanı Cemil Çiçek, TBMM Adalet Komisyonu'nda bulunan Ceza Muhakemeleri Usulü Kanunu Tasarısı ile Ceza İnfaz Yasası Tasarısı'nın, Adli Yargı İlk Derece Mahkemeleri ile Bölge Adliye Mahkemelerinin Kuruluş, Görev ve Yetkileri Hakkındaki Yasa ile TCK'ya uyum için geri çekildiğini söyledi. 
     Türk Ceza Yasa Tasarısı, üzerinde yoğun tartışmalar yaşanan zina konusunda düzenleme yapılmadan yasalaştı. 
     TBMM Genel Kurulu, 1 Ekim Cuma günü saat 15.00'te toplanmak üzere kapandı. 
     
     EKİM 

     1 Ekim TBMM, 22. Dönem, 3. Yasama Yılı çalışmalarına başladı. Cumhurbaşkanı Ahmet Necdet Sezer yeni yasama yılını açış konuşmasında, hukuk devleti ilkesinin geçerli olduğu sistemlerde egemenliği kullanan organların birbirlerine üstünlüğünün söz konusu olamayacağını bildirdi. 
     Başbakan Recep Tayyip Erdoğan, TBMM Başkanlığı için kişisel adayının TBMM eski Başkanı ve Manisa Milletvekili Bülent Arınç olduğunu açıkladı. 
     3 Ekim AK Parti Ankara Milletvekili Ersönmez Yarbay, TBMM Başkanlığı için Manisa Milletvekili Bülent Arınç'ı aday gösterdi. Yarbay, ''Parti içinde muhalif olmadığını göstermek'' için böyle bir yönteme başvurduğunu söyledi. 
     4 Ekim Ankara 5. Asliye Hukuk Mahkemesi, CHP Yüksek Disiplin Kurulu'nun İstanbul milletvekilleri Ahmet Güryüz Ketenci ve Hasan Aydın ile Ankara Milletvekili Mehmet Tomanbay'ın partiden kesin ihracına ilişkin işlemi iptal etti. 
     5 Ekim AK Parti Genel Başkan yardımcıları, Manisa Milletvekili Bülent Arınç'ı TBMM Başkanlığı'na aday gösterdi. 
     AK Parti İzmir Milletvekili Serpil Yıldız, adaylık başvuru süresi dolmadan bir dakika önce saat 23.59'da TBMM Başkanlığı için aday oldu. 
     6 Ekim TBMM Başkanlığı için yapılan ilk iki tur oylamada adaylardan hiçbiri seçilebilmek için yeterli oyu alamadı. 
     7 Ekim AK Parti İzmir Milletvekili Serpil Yıldız, TBMM Başkanlığı adaylığından çekildi. 
     TBMM Genel Kurulu'nda yapılan 3. tur oylama sonucu AK Parti Manisa Milletvekili Bülent Arınç, 381 oy alarak yeniden Meclis Başkanlığı'na seçildi. Arınç, mazbatasını Meclis Geçici Başkanı İsmail Alptekin'den aldı. 
     12 Ekim TBMM Genel Kurulu'nda, Meclis Başkanlık Divanı üyelerinin seçimi yapıldı. 
     17 Ekim 2005 Mali Yılı Bütçe Yasa Tasarısı, TBMM Başkanlığı'na sunuldu. 
     19 Ekim TBMM Soruşturma Komisyonu, eski Bayındırlık ve İskan Bakanı Yaşar Topçu'nun,''Karadeniz Sahil Yolu'nun yapımında ihaleye fesat karıştırdığı'' iddiasıyla Yüce Divan'a sevkini kararlaştırdı. 
     TBMM Anayasa ve Adalet Karma Komisyonu'nun, milletvekilleri hakkındaki dokunulmazlıkların kaldırılmasının dönem sonuna ertelenmesine ilişkin raporlarının Genel Kurul'un bilgisine sunulmasına başlandı. CHP, tüm raporlara itiraz etti. 
     26 Ekim TBMM Genel Kurulu'nda, Anayasa Mahkemesi'nin, ayrı ayrı oylanmadığı gerekçesiyle geri gönderdiği eski devlet bakanları Hüsamettin Özkan ile Recep Önal'ın Yüce Divan'a sevklerine ilişkin kararların oylaması yinelendi. 
     Oylamalar sonucunda Özkan ve Önal, yeniden Yüce Divan'a sevk edildi. 
     27 Ekim Genel Kurul'da, Eski Başbakan Mesut Yılmaz ile eski Devlet Bakanı Güneş Taner'in ''Türkbank ihalesine fesat karıştırarak devlet zararı oluşmasına neden olduğu'' gerekçesiyle Yüce Divan'a sevkini öngören kararların oylaması da yinelendi. Anayasa Mahkemesi'nin önceki oylamalara ilişkin kararları geri göndermesi nedeniyle yapılan bu oylamalar sonucunda da Yılmaz ve Taner'in Yüce Divan'a sevki kararlaştırıldı. 
     TBMM Genel Kurulu, ''Kadının Statüsü Genel Müdürlüğü Teşkilat ve Görevleri Hakkında Yasa Tasarısı''nı kabul etti. 
     Plan ve Bütçe Komisyonu'nda, 2005 Mali Yılı Bütçe Yasa Tasarıları ile 2003 Maliye Yılı Kesin Hesap Yasa Tasarılarının görüşmelerine başlandı. 
     
     KASIM 

     3 Kasım İslam Özel Sektörünün Geliştirilmesi Kurumunu Kuran Anlaşmanın Onaylanmasının Uygun Bulunduğuna Dair Kanun Tasarısı, TBMM Sanayi ve Ticaret Komisyonu'nda kabul edildi. Tartışmalara yol açan tasarıyı CHP Grup Başkanvekili Kemal Anadol, ''Bu, Türkiye'nin pusulasını AB'ye değil, Tahran'a, Cidde'ye döndürmektir'' diye eleştirdi. 
     4 Kasım Cumhurbaşkanı Ahmet Necdet Sezer'in bir kez daha görüşülmek üzere Meclis'e iade ettiği Dernekler Yasası, TBMM Genel Kurulu'nda hiçbir değişiklik yapılmadan kabul edildi. 
     Yeni Türk Ceza Yasası'nın uygulama ve yürürlük şekline ilişkin yasa tasarısı ile GAP Bölge Kalkınma İdaresi'nin görev süresini 6 Kasım 2004'den itibaren 3 yıl daha uzatan yasa teklifi, TBMM Genel Kurulu'nda kabul edildi. 
     9 Kasım Eski Bayındırlık ve İskan Bakanı Koray Aydın, ''Bakanlığı sırasında yapılan ihalelerde usulsüzlüklerde bulunduğu ve yolsuzluk iddialarının soruşturmasını zamanında yaptırmayarak görevini kötüye kullandığı, malvarlığında haksız artışa sebebiyet verdiği'' gerekçesiyle Yüce Divan'a sevk edildi. Aydın, görüşmeler sırasında savunma hakkının kısıtlandığını iddia ederek, Meclis kürsüsünü terk etti. 
     Eski Bayındırlık ve İskan Bakanı Yaşar Topçu, ''Karadeniz Sahil Yolu işlerinin ihalesinde müteahhit firmaların önceden anlaştıklarının bilinmesine karşın fiyatları ayarlayarak ve rekabete meydan vermeyerek devleti büyük ölçüde zarara uğrattığı'' iddiasıyla Yüce Divan'a sevk edildi. 
     10 Kasım TBMM üyeler lokantasında, iftar sırasında ''İlahi tartışması'' yaşandı. AK Parti İstanbul Milletvekili Hüseyin Kansu ile Meclis'e iftar yemeğine gelen Bosna Hersekli öğrencilerin ilahi söylemesine CHP'liler tepki gösterince kavga çıktı. 
     İzmir'de 2005 yılında yapılacak 23. Dünya Üniversitelerarası Spor Oyunları organizasyonu ile yetki ve sorumlulukları düzenleyen yasa tasarısı, Aile ve Sosyal Araştırmalar Genel Müdürlüğü Teşkilat ve Görevleri Hakkında Yasa Tasarısı, TBMM Genel Kurulu'nda kabul edildi. 
     Okul aile birliklerinin, bağış kabul etmesine, okullardaki kantin ve benzeri yerleri işletmesine, işlettirmesine olanak sağlayan tasarı yasalaştı. 
     23 Kasım TBMM Genel Kurulu'nda, sporda şike, rüşvet, şiddet ve doping iddialarını araştırmak amacıyla araştırma komisyonu kurulması kabul edildi. 
     24 Kasım Aile hekimliği pilot uygulamasını düzenleyen yasa tasarısı ile otel, gazino, kahve, bar, tiyatro, sinema, hamam, pavyon, meyhane, birahane, ve plaj gibi istirahat ve eğlence yerleri için ruhsatların, belediye hudutları içinde belediyelerden, belediye sınırları dışında ise il özel idarelerinden alınmasını öngören yasa tasarısı, TBMM Genel Kurulu'nda kabul edildi. 
     CHP Genel Başkanı Deniz Baykal, Anayasa-Adalet Karma Komisyonu'na başvurarak, hakkında hazırlanan fezleke dolayısıyla dokunulmazlığının kaldırılmasını istedi. 
     25 Kasım Tütün ve tütün mamullerinin satışı ve reklamlarına sınırlamalar getiren uluslararası sözleşme, TBMM Genel Kurulu'nda kabul edildi. 
     26 Kasım 15 milletvekili, Şişli Belediye Başkanı Mustafa Sarıgül'ün düzenlediği Mersin mitinge katıldıkları gerekçesiyle ''kınama cezası'' talebiyle Yüksek Disiplin Kurulu'na sevk edildi. 
     30 Kasım Anayasa-Adalet Karma Komisyonu üyelerinden oluşan Hazırlık Komisyonu, CHP Genel Başkanı Deniz Baykal'ın dokunulmazlığının kaldırılması istemini kabul etmedi ve kovuşturmanın dönem sonuna ertelenmesini kararlaştırdı. 
     TBMM Genel Kurulu'nda, organik tarıma yasal düzenleme getiren tasarı kabul edildi. 
     
     ARALIK 

     1 Aralık Sosyal Yardımlaşma ve Dayanışma Genel Müdürlüğü kurulmasını öngören yasa tasarısı TBMM Genel Kurulu'nda kabul edildi. 
     CHP, Türkiye ile AB arasında üyelik müzakerelerinin başlaması ile ilgili 17 Aralık'ta alınacak karardan önce TBMM'de bir genel görüşme açılmasını istedi. 
     CHP İstanbul Milletvekili Algan Hacaloğlu ve 60 arkadaşı, Milli Eğitim Bakanı Hüseyin Çelik hakkında, ihaleye yolsuzluk karıştırdığı ve görevini kötüye kullandığı gerekçesiyle Meclis Soruşturması açılması için önerge verdi. 
     2 Aralık Aktif olarak çalışan sigortalının sadece kendisinin yararlandığı yurtdışı tedavi olanağından eş, çocuk, anne ve babası ile emekliliğinde kendisi ve yakınları ile dul ve yetimlerinin de yararlanmasını öngören yasa tasarısı, Türk Uluslararası Gemi Sicili'ne kayıt için gerekli olan tonaj sınırını yurtdışından ithal edilecek gemilerde 12 binden 3 bin DTW'ye indiren yasa tasarısı ile Türkiye'ye gelen yabancı askeri araçları belirli koşullarda mali sorumluluk sigortasından muaf tutan yasa tasarısı TBMM Genel Kurulu'nda kabul edildi. 
     3 Aralık Avrupa Parlamentosu AP Başkanı Josep Borrell, TBMM Başkanı Bülent Arınç'ın konuğu olarak Türkiye'ye geldi. Borrell, Türkiye'nin ''Güney Kıbrıs Rum Yönetimi'ni tanıması gerektiği'' görüşlerini değerlendirirken, ''Herhangi bir müzakerede olduğu gibi, bu müzakerede de müzakere ettiğiniz tarafı tanımak zorundasınız'' dedi. 
     4 Aralık Ceza muhakemesinin nasıl yapılacağına ilişkin kurallar ile bu sürece katılan kişilerin hak, yetki ve yükümlülüklerini düzenleyen Ceza Muhakemesi Yasa Tasarısı, TBMM Genel Kurulu'nda kabul edildi. 
     CHP Milletvekillerinin Kızıltepe İlçesi'nde, Ahmet Kaymaz ve 12 yaşındaki oğlu Uğur Kaymaz'ın öldürülmesiyle ilgili iddialara ilişkin hazırladığı rapor açıklandı. Raporda, ''Silahlı bir çatışma olmadığı ve maktullerin üzerine yakından ve tek taraflı yoğun ateş açıldığı ve ölümlerin bu şekilde olduğu'' kanaatine varıldığı bildirildi. 
     6 Aralık Rusya Federasyonu Devlet Başkanı Vladimir Putin, TBMM Başkanı Bülent Arınç'ı ziyaret etti. 
     7 Aralık Başbakan Recep Tayyip Erdoğan, 17 Aralık'taki AB Zirvesi öncesi CHP Genel Başkanı Deniz Baykal'ı ziyaret etti. 
     Cumhurbaşkanı Ahmet Necdet Sezer'in bir kez daha görüşülmek üzere TBMM'ye iade ettiği Belediye Yasası'nın 2 maddesi Genel Kurul'da değişiklik yapılarak kabul edildi. 
     AK Parti, ''Çeteye aracılık ettiği'' iddia edilen İstanbul Milletvekili Göksal Küçükali'yi kesin ihraç istemiyle Müşterek Disiplin Kurulu'na sevketti. 
     8 Aralık Arsa Ofisi Genel Müdürlüğü'nün kapatılarak, görev ve yetkilerinin Toplu Konut İdaresi'ne devrini öngören yasa tasarısı, TBMM Genel Kurulu'nda kabul edildi. 
     9 Aralık Anonim şirket hisse senetlerinin asgari itibari değerinin Yeni Türk Lirası'na YTL dönüştürülmesinde ve ortaklık haklarının kullanılmasında ortaya çıkabilecek tereddütlerin giderilmesi ve bu değerlerin yeni para birimine uygun hale getirilmesini amaçlayan yasa tasarısı, TBMM Genel Kurulu'nda kabul edildi. 
     13 Aralık TBMM Genel Kurulu'nda, Ceza ve Güvenlik Tedbirlerinin İnfazı Yasa Tasarısı görüşülürken, üç eylemci genç pankart açmaya çalışarak slogan attı. 
     Ceza ve Güvenlik Tedbirlerinin İnfazı Hakkında Yasa Tasarısı, TBMM Genel Kurulu'nda kabul edildi. Adalet Bakanı Cemil Çiçek, bu tasarının da kabulü ile Türkiye'nin 17 Aralık öncesi üzerine düşen her şeyi yaptığını bildirerek, ''Masanın üstünde birşey kalmadı, şimdi sıra onlarda'' dedi. 
     14 Aralık TBMM Genel Kurulu'nda, AK Parti ve CHP milletvekillerinin AB ile ilgili genel görüşme önergelerinin öngörüşmesi yapıldı. CHP'lilerin ortak bildiri yayınlanması isteğinin AK Parti tarafından kabul edilmemesi nedeniyle tartışmalı geçen görüşmeler sonunda genel görüşme açılması kabul edilmedi. 
     15 Aralık TBMM Başkanlık Divanı, Dolmabahçe Sarayı'nın eklentisi Musahiban Dairesi'ni, Başbakanlığın kullanımına tahsis etti. 
     CHP'li divan üyelerinin ret oyuna karşı alınan kararın ardından bir basın toplantısı düzenleyen CHP Grup Başkanvekili Haluk Koç, Dolmabahçe Sarayı'nın Musahiban Dairesi'nin Başbakanlık'a tahsisi konusunda, ''Erdoğan, padişahlık, sadrazamlık, belki eski görüşlerinin etkisiyle buna şeyhülislamlığı da ekleyerek Türkiye Cumhuriyeti Devleti'ni yönetebileceğini zannediyor'' dedi. 
     16 Aralık TBMM'de, milletvekillerinin 2005 Bütçesi üzerinde konuşmak için başvuru yaptıkları sırada kavga çıktı. CHP Çanakkale Milletvekili Ahmet küçük, AK Parti Ağrı Milletvekili Cemal Kaya'nın silahını çekmek üzerine beline davrandığını iddia etti. Kaya daha sonra silah çekmediğini ancak yaşanan olaylardan büyük üzüntü duyduğunu bildirerek, ''Türk halkından özür diliyorum'' dedi. 
     17 Aralık TBMM Başkanı Bülent Arınç, AB ile Türkiye arasındaki müzakerelerin 3 Ekim 2005'te başlayacağının açıklanmasının ardından Başbakan Recep Tayyip Erdoğan ile Dışişleri Bakanı ve Başbakan Yardımcısı Abdullah Gül'ü telefonla arayarak kutladı. Arınç'ın, Başbakan Erdoğan'ı, ''Brüksel'de yaptığı özverili çalışmalar sonucunda Türkiye'ye yaşattığı tarihi günden'' dolayı kutladığı bildirildi. 
     20 Aralık TBMM Genel Kurulu'nda, 2005 Mali Yılı Bütçe Yasa Tasarıları ile 2003 Mali Yılı Kesinhesap Yasa Tasarılarının görüşmelerine başlandı. 
     
</TEXT>
</DOC>
