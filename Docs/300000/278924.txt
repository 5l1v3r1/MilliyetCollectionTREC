<DOC>
<DOCNO> 278924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sonspo09.html </URL>
<DATE> 2004/10/10/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Del Bosque, Türkiye-Kazakistan maçını yorumladı 
</HEADLINE>
<TEXT>

     Beşiktaş Teknik Direktörü Vicente Del Bosque, Tekerlekli Sandalye Basketbol Ligi'nde Beşiktaş ile Karagücü arasında oynanan karşılaşmayı izledi. 
     Ahmet Fetgeri Spor Salonu'nda yapılan karşılaşma öncesi sahaya inen ve iki takım oyuncularına çiçek verip başarılar dileyen İspanyol teknik adam, devre arasında basın mensuplarına yaptığı açıklamada ''Bu oyuncular verdikleri mücadele ile çok güzel birşey gerçekleştiriyor'' dedi. 
     Spor salonuna gelip maçı izlemek istediğini anlatan Del Bosque, ''Benim yaptığım birşey yok. Asıl onlar çok güzel birşey gerçekleştiriyor. Mükemmel mücadele ediyorlar. Kendimi onlara yakın hissediyorum. Yaptıkları mücadele gurur verici'' diye konuştu. 
     
     TÜRKİYE İYİ BİR ADIM ATTI... 
     Del Bosque, dün oynanan Türkiye-Kazakistan milli maçına da değinerek, milli takımın aldığı galibiyetle ilerisi için iyi bir adım attığını söyledi. 
     Türkiye'nin önünde Danimarka ile yapacağı zorlu bir karşılaşmanını bulunduğunu hatırlatan Del Bosque, ''Umarım Danimarka maçında da yükselişi sürdürür ve galip gelirler'' dedi. 
     
     DİYARBAKIR MAÇI 
     Del Bosque, Beşiktaş olarak şu an tek hedeflerinin Diyarbakırspor ile yapacakları lig maçını kazanmak olduğunu ifade etti. 
     Milli futbolcularının, özellikle de Carew, Ahmed Hassan ve Pancu'nun milli takımlardan sağlıklı dönmelerini arzu ettiğini anlatan İspanyol çalıştırıcı, ''Diyarbakırspor maçına çok önem veriyoruz'' dedi. 
     Devre arasında golcü futbolcu alınması için yönetime rapor verip vermediği ile ilgili bir soruya Del Bosque, ''Hayır bu konuda kimseyle konuşmadım. Elimizdeki futbolcularla en iyisini yapmaya çalışacağız'' diye konuştu. 
     Yanına Türk teknik direktör alınıp alınmayacağı sorusuna ise Del Bosque, ''Etrafımdaki insanların çalışmalarından memnunum'' diye cevap verirken, Kaptan Tayfur Havutçu konusunda ise, ''Sakatlığının geçmesi için yaptığı çalışmalar inanılmaz. Kendini hergeçen gün iyi hissediyor. Tamamen düzeldiğinde takımdaki yerini alacaktır'' şeklinde konuştu. 
     Bu arada Beşiktaş-Karagücü maçını Del Bosque ile birlikte izleyen yönetim kurulu üyesi Süleyman Eren ise Birinci Süper lig'deki 18 takım içinde engelli sporuna yönelen tek kulüp olduklarını, Del Bosque'nin de karşılaşmayı izlemeye gelmesinden mutluluk duyduklarını söyledi. 
     Öte yandan, maça kendi adını taşıyan oğlu Vicente ile birlikte gelen Del Bosque, basın mensuplarının oğluyla birlikte görüntüleme isteğini ısrarla reddetti. 
     
     BEŞİKTAŞ 87-32 KAZANDI 
     İspanyol çalıştırıcının baştan sona izleyip, daha sonra da sahaya inip oyuncuları kutladığı maçı Beşiktaş, Karagücü'nü 87-32 yendi. 
     Karşılaşmanın ilk yarısını da siyah-beyazlı ekip, 40-8 önde tamamladı. 
     
</TEXT>
</DOC>
