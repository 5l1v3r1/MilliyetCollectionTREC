<DOC>
<DOCNO> 286152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur21.html </URL>
<DATE> 2004/11/04/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
23 yıl hapis cezası veren hakime teşekkür etti 
</HEADLINE>
<TEXT>

     Nail KAHRAMAN BURSA, DHA 

BURSA'da, kendisini nişanlısından ayırmaya çalışmakla suçladığı eski sevgilisi 30 yaşındaki Meral Baysular'ı 30 yerinden bıçaklayarak öldürdüğü iddiasıyla yargılanan Semih Binici, 23 yıl 4 ay hapis cezasına çarptırıldı. Mahkeme Başkanı'nın "Temyiz hakkın var'' şeklindeki açıklamasına karşılık veren Binici, "Çok teşekkür ederim. Temyiz etmem, cezamı çekerim'' dedi. 
     Bursa 1'inci Ağır Ceza Mahkemesi'nde, Kasten adam öldürmek' suçundan 30 yıla kadar hapis istemiyle yargılanan 24 yaşındaki Semih Binici, son kez hakim karşısına çıktı. Öldürülen Meral Baysular'ın yakınları karar duruşmasına katılmadı. 
     Son sözü sorulan Binici, askere gitmeden önce çalıştığı kuaförden tanıdığı Meral Baysular ile bir süre arkadaşlık ettiğini, ancak askerden sonra başkasıyla nişanlandığını söyledi. Bunu öğrenen Meral Baysular'ın kendini sürekli rahatsız ettiğini öne süren Binici, "Nişanlımla çarşıda gezerken bile karşımıza çıkıyordu. Bunalıma girdim. İntiharı denedim ama başarılı olamadım. Buna rağmen beni yine rahatsız ediyordu. Olay günü beni arayarak konuşmak için evine davet etti. Bu işi bitirmek için görüşmeyi kabul ettim'' dedi. 
     Bir süre konuştuğu Meral Baysular'ın soyunmaya başladığını iddia eden Binici, "Ben bunun üzerine evden ayrılmak istedim. Kalkıp kapıya yöneldim. Arkamdan gelerek gömleğimi yırttı. Elindeki bıçakla bana saldırdı. Bıçağı almak isterken elimden yaralandım. Kendisini bir kez bıçakladım. Sonra şuurumu kaybetmişim. Hiç bir şey hatırlamıyorum. Çok pişmanım'' diyerek cinayeti nasıl işlediğini anlattı. 
     Mahkeme heyeti, ifadesinin ardından Semih Binici'yi 23 yıl 4 ay hapis cezasına çarptırdı. Mahkeme Başkanı, sanığa, cezasını temyiz etme hakkı olduğunu hatırlatırken, Binici, "Teşekkür ederim. Temyiz etmem, cezamı çekerim'' dedi. 
     
</TEXT>
</DOC>
