<DOC>
<DOCNO> 289533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/soneko28.html </URL>
<DATE> 2004/11/17/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Çinkur'un satışına itiraz... Bir çalışan dava açarak satışa itiraz etti 
</HEADLINE>
<TEXT>

     Kayseri'nin İncesu İlçesi yakınlarında kurulu Çinkur Çinko Kurşun Sanayi ve Ticaret A.Ş'nin geçen ay gerçekleştirilen satış ihalesinin iptali için dava açıldı. 
     Alınan bilgiye göre, Çinkur işçilerinden Tahir Köşker, kuruluştan 4 milyar lira alacağı olduğunu belirterek, İncesu İcra Mahkemesi'ne, Ekim ayında gerçekleştirilen ihalenin iptali için dava açtı. 
     1 Haziran 1996 tarihinde Özelleştirme İdaresi Başkanlığı ÖİB tarafından İranlı işadamlarının kurduğu Kayseri Maden Metal Sanayi ve Ticaret A.Ş'ye 14 milyon dolara satılan Çinkur, 26 Kasım 1999 tarihinde çeşitli kuruluşlara olan 70 milyon dolar borcunu ödeyemediği için üretimini durdurmuştu. 
     Daha önce İncesu İcra Dairesi tarafından 13 kez satışa çıkartılan Çinkur, 21 Ekim 2004 tarihinde İpek Kanepe, Mobilya, Yatak İmalat İhracat Sanayi ve Ticaret A.Ş'ye, 4 trilyon 605 milyar liraya ihaleyle satılmıştı. 
     
</TEXT>
</DOC>
