<DOC>
<DOCNO> 255973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sontur30.html </URL>
<DATE> 2004/07/16/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Çakıcı kaçtıktan sonra dünyayı gezmiş... 
</HEADLINE>
<TEXT>

     Organize suç lideri Alaattin Çakıcı'nın yakalanmasının ardından kaçışı ve yakalanması ile ilgili ayrıntılar ortaya çıkmaya başladı. 
     AA muhabirinin emniyet kaynaklarından aldığı bilgiye göre, Faik Meral'e ait yeşil pasaportla yakalanan Alaattin Çakıcı'nın pasaportunda Rusya ve Almanya'ya giriş yaptığına dair damga tespit edildi. 
     Türkiye'den çıkışının ardından Rusya'ya kaçan Alaattin Çakıcı'nın bu ülkeden Almanya'ya geçtiği, burada bir süre kaldıktan sonra Fransa'ya gittiği belirlendi. 
     Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı ve İstihbarat Daire Başkanlığı'ndan oluşturulan özel bir ekip, geçen hafta Çakıcı'nın Avusturya GSM kartı ile sevgilisi Aslı Fatoş Ural ile telefonla görüşme yaptığını tespit etti. Bu görüşmede buluşma yeri veren ve Fransa'dan Avusturya'ya geçen Alaattin Çakıcı, herhangi bir takibe karşı 3 araba değiştirdi. Çakıcı, araç değiştirmesine rağmen kendisini takip eden Türk polisinden kurtulamayarak, Avusturya'nın Graz kentinde Türk polisinin girişimi ile yakalatıldı. 
     Avusturya'da restoran işlettiği bildirilen Necip İleli ile yakalanan Alaattin Çakıcı'nın üzerinde ele geçirilen pasaport, kimlik ve kredi kartları ile ilgili bilgiler dün akşam saatlerinde İnterpol Daire Başkanlığı'na iletildi. 
     Çakıcı'nın yurtdışına kaçışı sırasında kullandığı Faik Meral'e ait pasaportun, sayfalarının bitmesi dolayısıyla, İzmir Emniyet Müdürlüğü tarafından 31 Temmuz 2003 tarihinde süresinin 4 yıl uzatıldığı belirlendi. 
     Alaattin Çakıcı ile birlikte Avusturya polisi tarafından gözaltına alınan Necip İleli'nin, eski ülkücü olduğu ve 6136 sayılı Ateşli Silahlar Kanunu'na muhalefetten hakkında Türkiye'de işlem yapıldığı bildirildi. 

     
</TEXT>
</DOC>
