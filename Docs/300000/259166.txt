<DOC>
<DOCNO> 259166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/guncel/gun07.html </URL>
<DATE> 2004/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İtfaiye 55 dakika bekletildi 
</HEADLINE>
<TEXT>


Pazar günü Mersin'deki ATAŞ Rafinerisi'nde çıkan yangının söndürülmesi için ATAŞ'a giden 3 itfaiye aracının kapıdan içeriye alınmadığı iddia edildi 

ALİ EKBER ŞEN Mersin DHA 

Mersin'deki Anadolu Tasfiyehanesi AŞ'de ATAŞ Rafinerisi çıkan yangının söndürülmesi için ATAŞ'a giden 1.5 ton köpük yüklü 3 itfaiye aracının 55 dakika bekletildiği, yangının büyüdüğü öne sürüldü. İddiaya göre, yangın pazar günü 10.25'te başladı. ATAŞ yetkilileri ise, hiçbir kuruma haber vermedi. Bir vatandaşın 155'i araması üzerine rafineriye giden polis, kapıda güvenlik engeline takıldı. 3 itfaiye aracı da 10.35'te ATAŞ'ın önüne geldi, ancak görevliler bu araçları da içeri almadı. Yangının büyümesi üzerine çevre il ve ilçelerden yardım talebinde bulunan Vali Vekili Reşat Özdemir de, iddiaya göre "Gerekirse kapıyı kırıp içeri girin" talimatı verdi. Yangın kenti tehdit edince araçlar içeri alındı. Yangın, 29 saat sonra söndürüldü. ATAŞ yetkilileri hakkında soruşturma başlatan savcılığın "Devlet görevlilerine engel olmak ve yangına sebebiyet" suçlarından dava açabileceği kaydedildi. 


</TEXT>
</DOC>
