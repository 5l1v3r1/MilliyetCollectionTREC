<DOC>
<DOCNO> 291468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonsiy18.html </URL>
<DATE> 2004/11/23/ </DATE>
<TIME> 21.06 </TIME>
<AUTHOR>  </AUTHOR>
<HEADLINE>
Sporda şiddet TBMM gündeminde... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, sporda yaşanan olayların, çıkarılan yasaların tam olarak uygulanmamasından kaynaklandığını söyledi. 
     Sporda, özelde futbolda şike, rüşvet, şiddet ve doping iddialarını araştırmak amacıyla CHP milletvekilleri tarafından verilen 3, AK Parti milletvekilleri tarafından verilen 2 ayrı araştırma önergesi, TBMM Genel Kurulu'nda birleştirilerek görüşülmeye başlandı. 
     Başbakan Yardımcısı Şahin, yaptığı konuşmada, dünyanın spora önem verdiğini, bunun en güzel göstergesinin Atina Olimpiyatları'na 202 ülkenin sporcularıyla katılması olduğunu belirterek, ülkelerin spor yoluyla kendilerini tanıtmayı amaçladıklarına işaret etti. 
     Sporun diyalog, barış, dostluk gibi güzel konuların konuşulmasına yol açtığını, Hagi'nin Türkiye-Romanya, İbrahim Kutluay'un Yunanistan- Türkiye ilişkilerine katkısının gözardı edilemeyeceğini vurgulayan Şahin, ''Bana göre başarılı sporcular birer gönüllü elçilerdir'' dedi. 
     Her gelişimde olduğu gibi Türkiye'de sporun gelişmesiyle birlikte sorunların da ortaya çıktığına dikkati çeken Şahin, bugün spordaki güzellikler yerine sorunları konuşmak zorunda kaldıklarını anlattı. Dünyada olduğu gibi Türkiye'de de futbolun bir ekonomik sektör haline geldiğini vurgulayan Şahin, şöyle konuştu 
     
     ''FUTBOLDA 250 MİLYAR DOLAR...'' 

     ''Rakamlar doğru mu bilmiyorum ama dünyada futbolda 1 yıl içinde 250 milyar dolar döndüğü ifade ediliyor. Bu çok önemli bir rakam... Türkiye'de de futbol, çok büyük paraların işlem gördüğü bir sektör haline geldi. Bu durum futbolun görsel bir sanat olma özeliğinin önüne geçiyor. Birtakım menfaat odakları, çete, mafya diyebileceğimiz birtakım örgütler böylesine önemli kaynaktan pay almak için bu işin içine girmek isteği duyuyorlar. Tabii, başarılı oluyorlar mı olmuyorlar mı bunu kamuoyunun takdirine bırakıyorum. Ama konuşulanlar, iddialar, dedikodular, bu konuda hiç de başarısız olmadıkları şeklinde bir kanaat doğuruyor. Bu tabii bir takım menfaat çatışmalarını da gündeme getiriyor. Bundan bir şiddet ve fanatizm de doğuyor. Aynı zamanda haksız rekabet gündeme geliyor ve doping dediğimiz yasak maddelerin kullanılması da sporun içinde bulunduğu sorunlardan biridir.'' Şahin, ''olumsuzluklar yaşanıyor'' diye spordan, sporu geliştirmekten ve başarılı sporcu yetiştirmekten vazgeçilemeyeceğini belirterek, ''Nasıl ki mikrop var, hastalık var diye yaşam mücadelesinden vazeçmiyorsak sorunlar nedeniyle spordan da vazgeçemeyiz'' görüşünü kaydetti. 
     
     ''SİVİL ALAN OLMASI GEREKEN SPOR...'' 

     Sporun sivil bir alan olduğunu, spor kulüplerinin Dernekler Kanuna göre faaliyet gösterdiğini anımsatan Şahin, devletin bu alanı daha da geliştirmek ve özgürleştirmekle görevli olduğunu söyledi. Bu amaçla Futbol Federasyonu'nun özerkleştirildiğini, diğer federasyonlara da bu yolu açan yasal düzenlemelerin yapıldığını anlatan Şahin, ''Hükümet olarak spor alanının özerk statüde olmasını arzu ediyoruz. Ama özerklik başıboşluk değildir. Çıkardığımız yasalarda bu önlemler içeren düzenlemeler vardır. Eğer bu alanda özellikle futbolda sporla bağdaşmayan işler oluyorsa devlet, hükümet bunlara seyirci kalamaz. Bugün yaptığımız da budur. TBMM, sivil alan olması gereken sporda meydana gelen olaylarla ilgili olarak üzerine düşeni yapıyor'' diye konuştu. 
     Hükümet'te spordan sorumlu olduğunu hatırlatan Şahin, yasanın kendisine verdiği denetim ve gözetim görevini Başbakanlık Teftiş Kurulu kananıyla kullandığını belirtti. Şahin, geçen sürede bu yetkisini kullandığını, Kurul'un, hazırladığı raporun ardından daha kapsamlı bir çalışma yapma isteğine izin verdiğini söyledi. 
     
     ''YASA TAM OLARAK UYGULANMIYOR DEMEKTİR'' 

     Mehmet Ali Şahin, sporda şiddetin ve düzensizliğin önlenmesi amacıyla TBMM'nin Mayıs ayında bir yasa çıkardığını hatırlatarak, bu yasaya rağmen ''neden bu olaylar oluyor'' sorusuna dikkati çekti. 
     Pazar günü İstanbul'daki maçta bir kişinin yaşamını yitirdiğini anımsatan Şahin, sporda şiddetin ve düzensizliğin önlenmesini içeren yasanın spor alanlarında güvenliğin ev sahibi kulübe ait olduğunu vurguladı. Şahin, şöyle konuştu 
     ''Biz yasama organı olarak bu tür sorunların meydana gelmemesi için önlem almış, gerekli düzenlemeyi çıkarmışız. Çıkarılan yasanın tam olarak tatbik edilmemesinden dolayı bir takım sorunlar yaşıyoruz. Bu yasada görevli ve sorumlu kılınan herkese, bu tür olayların yaşanmaması için sorumluluklar düşüyor. Önce kulüplere, spor kulüplerinin başkan ve yöneticilerine önemli sorumluluklar düşüyor. Bazı spor kulübü taraftarlarının taşkınlıklarının arkasında spor kulübü yöneticlerinin bazıları tarafından desteklenmesi, kendilerine ekonomik destek sağlandığı iddiaları var. Bunlar çok büyük iddialardır. 
     Sahadaki futbolcu profesyoneldir ve para karşılığı top oynamaktadır. Bir takım seyirciler, kendilerini profesyonel seyirci olarak görmeye ve bu profesyonelliğin gereğini yapmaya başlamışlardır. Sorun buradan kaynaklanmaktadır. O halde, spor kulüpleri, il güvenlik kurulları, valiler, emniyet müdürleri, futbol federasyonuna görev düşüyor. Herkes görevini en iyi şekilde yerine getirecek.'' 
     
     ''KARINCA EZMEZ ŞEVKİ...'' 

     Ortaokuldayken çok sık futbol maçlarına gittiğini, o zaman da ''tribün liderleri'' bulunduğunu belirten Şahin, şunları kaydetti 
     ''O zaman, Karınca Ezmez Şevket vardı. Karınca ezmez... Şimdi bizim Karınca Ezmez'lere ihtiyacımız var. Karınca Ezmez'lerin yerine şimdi aynı takım taraftarı arkadaşını öldüren insanlar türemişse bunun üzerinde düşünmemiz lazım. Olay sadece futbol olmaktan çıkıyor, sosyal boyutu oluyor. İnsan malzememizi de gözden geçirmemiz gerekiyor. Bunlar bizim çocuklarımız. Öldüren de ölen de bu ülke çocukları... Neden çocuklarımız bu hale geldi, bunların üzerinde de ayrıca durulmasında büyük yarar var. Geçmişte karıncayı bile ezmeyen tribün liderleri yerine, şimdi arkadaşına her türlü ezayı cefayı yapacak insanlar türemişse, bununla ilgili olarak devlet erkini kullananların üzerine düşeni yapması lazım. Hükümet adına bu konuda sorumluluk duyuyorum. Milli eğitim sistemindeki değişiklikler varsa bunu yapmalıyız. Anayasa gereği, vatandaşlarını manevi ve maddi açıdan en iyi şekilde yetiştirme görevi devletindir. O halde insanlarımızın manevi ve maddi gereksinimlerini de karşılayacak bir uygulamayı sağlamak zorundayız ki bu acılarla bir daha karşılaşmayalım.'' İddiaların araştırılmaya değer olduğunu belirten Şahin, görüşmelerin ardından komisyon kurulmasının arzu ettiklerini sözlerine ekledi. 
     
     CHP'Lİ ÖZPOLAT ''YOKSULLUĞU VE YOKLUĞU YENMEDEN, NE ŞİKEYİ NE ŞİDDETİ YENERİZ'' 

     AK Parti Trabzon Milletvekili Faruk Özak, ''Bir pikniğe, tiyatroya, düğüne gidip nasıl zevk ve moral alıyorsak, sporda da aynı zevki alacak ortamı hazırlamalıyız'' dedi. 
     TBMM Genel Kurulu'nda, sporda şiddet ve şike iddialarına ilişkin Meclis Araştırması önergeleri üzerinde AK Parti Grubu adına konuşan Özak, sporun barış ve kardeşlik anlamına geldiğini söyledi. Sporun, içinde bulunduğu her türlü kötülükten arınması gerektiğin dile getiren Özak, sporda yaşanan olumsuzlukların toplumu da etkilediğini söyledi. 
     Tribünlerde yaşanan olayların, saha dışına da taştığını, bunun da toplumdaki tedirginliğin artığını anlatan Özak, spor yapılan mekanlara özürlülerin, kadınların ve çocukları gitmekten çekinir duruma geldiğini vurguladı. 
     BJK İnönü Stadı'nda bir taraftarın bıçaklanarak öldürülmesiyle sonuçlanan olaya da değinen Özak, toplumun, bu tür olayların önlenmesi ve önlem alınması konusunda Meclis'ten de birtakım beklentilerinin olduğunu anlattı. 
     İnsanlar, ''bir tiyatroya, pikniğe düğüne'' giderken nasıl ''zevk'' ve ''moral'' alıyorsa, sporda da aynı duyguların hissedileceği ortamın yaratılması gerektiğini ifade eden Faruk Özak, taraftarlar ile yöneticiler arasında ''maddi ilişkiler'' bulunduğunu söyledi. 
     Sporda yaşanan olumsuzlukların giderilmesinde, dürüst ve kararlı yöneticilere ihtiyaç olduğunu anlatan AK Parti'li Özak, ''kararlı ve sabırlı olursak başarılı olacağımıza inanıyorum'' dedi. 
     
     ''NAMUS OLAYINA ÇEVRİLMESİ'' 

     Basında, spor karşılaşmaları konusunda ''kışkırtıcı'' açıklamalar yapıldığını, bunların da toplumu gerdiğini anlatan Özak, taraftarlığın, ''bir namus olayına'' çevrildiğini dile getirdi. 
     Konunun, eğitim boyutunun da bulunduğunu, sporcunun yeteneklerini geliştirecek eğitimin yanı sıra ''sporcu'' kavramının da geliştirilmesi gerektiğini söyleyen Özak, sporda şikenin Türkiye'de önemli bir sorun haline geldiğini kaydetti. 
     Teşvik primi konusuna da değinen Özak, zaman zaman kulüp başkanlarının bu uygulamayı yaptıklarına ilişkin açıklamalarda bulunduğunu, buna yönelik de yaptırım uygulanması gerektiğini sözlerine ekledi. 
     
     SPORDA MAFYALAŞMA 

     CHP Grubu adına konuşan İstanbul Milletvekili Mehmet Ali Özpolat ise her sektörde olduğu gibi sporda da mafyalaşma yaşandığını dile getirdi. ''Formalara, yeşil sahalara çamur sıçradı'' diyen Özpolat, Atatürk'ün, ''Ben sporcunun zeki, çevik aynı zamanda ahlaklısını severim'' sözünün artık ''utanarak'' anıldığını dile getirdi. Özpolat, mafya mensuplarının, kulüp yöneticilerinin aracılığı ile pasaport aldığını kaydederek, ''Çatlı, Kırcı, Çakıcı örneklerini hatırlayalım'' dedi. 
     Pekçok alanda olduğu gibi sporda da yolsuzlukların bulunduğunu kaydeden Özpolat, yolsuzluklarla mücadele de ilk adım olarak milletvekilli dokunulmazlıklarının kaldırılması gerektiğini söyledi. 
     Şike olaylarına karışanların tespit edilerek, ''deşifre'' edilmesi gerektiğini belirten Özpolat, ''ne kadar çirkinlik varsa, futbolda... Çünkü denetim yok, yaptırım yok'' dedi. 
     Özpolat, Türkiye'de yokluk ve yoksulluğun boyutunu gündeme getirerek, bunun yarattığı ''öfkenin tribünlerde patladığını'' söyledi. 
     Yokluk çeken ve işsiz olan gençlerin ''aidiyet'' duygularını, bir takımın taraftarı olarak gidermeye çalıştığını, bu kişilerin de her türlü olumsuz etkiye ve etkilenmeye açık hale geldiğini anlatan Özpolat, ''yoksulluğu ve yokluğu yenmeden, ne şikeyi ne şiddeti yeneriz'' diye konuştu. 
     İnönü Stadı'nda öldürülen Cihat Aktaş'a Allah'tan rahmet, yakınların başsağlığı dileyen Özpolat, zanlılarının yargıya hesap vermesi gerektiğini kaydetti. 
     
     ''GÜLMEYE, GÜLMEYE GELDİK...'' 

     Önerge sahiplerinden AK Parti Samsun Milletvekili Musa Uzunkaya da Aktaş'ın öldürülmesi olayına değinirken, sporda ''zedelerin'' olduğu kadar, ''zadelerin'' de bulunduğunu söyledi. Sporda yaşanan şike olaylarının üzüntü verici olduğunu anlatan Uzunkaya, ''sporda, rüşvet, şike şantaj, mafya-medya ilişkisi var'' diye konuştu. 
     Tribünlerde, taraftarların, ''ölmeye, ölmeye ölmeye geldik'' sloganları attıklarını anımsatarak, bu ifadeleri bile suç olduğunu söyleyen Uzunkaya, taraftarların ''gülmeye, gülmeye, gülmeye geldik'' demeleri gerektiğini kaydetti. 
     Yaşanan olumsuzlukların giderilmesi için hukukun kurallarının uygulanması gerektiğini ifade eden Uzunkaya, ''büyükler'' diye tabir edilen İstanbul takımlarına karşı Anadolu takımlarının maçlara ''ayakları titreyerek'' gittiğini söyledi. 
     İnönü Stadı'ndaki cinayetin, bundan önce yaşananlar düşünüldüğünde, ''bardağı taşıran son damla'' olduğunu ifade eden Uzunkaya, kulüplerin organizasyonlarıyla deplasman maçlarına giden taraftarların, otobüslerinde genellikle, ''döner bıçaklarının, sallamaların yakalandığına sık sık şahit olunduğunu'' anlattı. 
     Uzunkaya, sözlerini, ''Temel'e idama giderken sormuşlar son dileğin ne Temel de, bu bana ders olsun demiş...'' fıkrasını anlatarak tamamladı. 
     
     TBMM'DE ARAŞTIMA KOMİSYONU KURULMASI KABUL EDİLDİ 

     TBMM Genel Kurulu'nda, sporda şike, rüşvet, şiddet ve doping iddialarını araştırmak amacıyla araştırma komisyonu kurulması kabul edildi. 
     Genel Kurul'da, önerge sahipleri adına yapılan konuşmaların ardından yapılan oylamada, araştırma komisyonu kurulması AK Parti ve CHP milletvekillerinin oylarıyla kabul edildi. 
     Kurulacak komisyon 12 üyeden oluşacak ve Başkanlık Divanı oluştuktan sonra 3 ay süreyle çalışacak. Komisyon, gerektiğinde Ankara dışında da çalışabilecek. 
     
     AK PARTİ'Lİ TORUN "LİGDE ŞİKE OLMADIĞINI KİM SÖYLEYEBİLİR '' 

     TBMM Genel Kurulu'nda, sporda şike, rüşvet, şiddet ve doping iddialarını araştırmak amacıyla komisyon kurulması kabul edildi. 
     Konuyla ilgili Araştırma Komisyonu kurulmasına ilişkin önerge veren AK Parti Adana Milletvekili Abdullah Torun, spor ile şiddetin fanatik organize gruplar yüzünden yanyana geldiğini belirterek, bunlarla mutlaka mücadele edilmesi gerektiğini söyledi. Kulüp yöneticilerinin bunlara göz yumduğunu anlatan Torun, ''Ligimizde şike olmadığını kim söyleyebilir Lige güven kalmamıştır. Şikenin de rüşvet gibi belgesi yoktur. Şike konusunda kanaate göre karar verilebilmesi için gerekli yasal düzenleme yapılmalı'' dedi. 
     CHP Diyarbakır Milletvekili Mesut Değer, önerge sahibi olarak yaptığı konuşmada, futbolda terörün boyutlarının büyüdüğünü belirterek, olayın vehametinin Beşiktaş-Çaykur Rizespor maçında bıçaklanarak yaşamını yitiren Cihat Aktaş olayıyla bir kez daha görüldüğünü söyledi. Futboldaki durumun sosyolojik değil örgütsel olduğunu ileri süren Değer, ''Bu şiddetin altındaki temel öğe, kulüp yöneticilerinin menfaatleri için ateşi körüklemesidir'' diye konuştu. 
     Futbol Federasyonu'nun ''şaibeli'' konumda olduğunu ileri sürerek, alacağı önlemlerin sorunu çözemeyeceğini ifade eden Değer, ''yeraltı dünyasının futbola sızmaya başladığını'' söyledi. Yeraltı dünyasından bir ismin Beşiktaş Kulübü sayesinde pasaport aldığını belirten Değer, ''Bu olay, Susurluk'tur. Masum gösterilemez'' görüşünü savundu. 
     
     ''FUTBOLDA YOLSUZLUĞUN ADI...'' 

     CHP İzmir Milletvekili Hakkı Ülkü de önerge sahibi olarak konuşmasında, şikeyi ''futbolda yolsuzluğun adı'' olarak tanımladı. Şikenin çeşitli biçimlerde olabileceğine işaret eden Ülkü, ''Bu bazen hatır, bazen teşvik primi, bazen karşı takım oyuncusunu satın almak, bazen de korku ve terör yaratarak olur'' dedi. 
     İtalya ve Fransa'da geçmişte yaşanan olaylarda, şikeye adı karışan takımların küme düşürüldüğünü anlatan ülkü, Türkiye'de bu yola başvurulması halinde kulüplerin kolay kolay şikeye cesaret edemeyeceğini savundu. 1991 yılında kurulan Tahkim Kurulu'nda şike olayıyla ilgili olarak ''alan aldığını, veren verdiğini'' açıklamasına ve Yargıtay'un bunu onaylamasına karşılık Futbol Federasyonu'nun bunu tanımadığını anlatan Ülkü, ''Çünkü o sırada işin içinde dönemin başbakanı da vardı'' görüşünü ileri sürdü. 
     ''Şikenin ayyuka çıkması nedeniyle Genelkurmay'ın asker hakemleri ligden çektiğini, bunun boşluğunu ise Susurluk çetesinin doldurduğunu'' ifade eden Ülkü, sorunun çözülmesi için Hükümet'ten ayrı bağımsız bir kurul oluşturulması, bu kurulun maçları takip ederek şike iddialarını doğrudan adliyeye götürmesi gerektiğini anlattı. 
     
     ''BİR GÖZÜ SİYASİLERDE BİR GÖZÜ BABALARDA...'' 

     Önerge sahiplerinden CHP İzmir Milletvekili Ahmet Ersin, futbolun birkaç yıldan beri spor dalı olma özelliğini kaybettiğini, spor kulüp başkanlarının mafya bağlantısının kimseyi rahatsız etmediğini söyledi. Ersin, ''Kulüp başkanı olmak için Eyüp Sultan'da kurban adayan, bir gözü siyasilerde, bir gözü babalarda olan futbol federasyonu başkanı, futbolu şike ve mafya bataklığına çevirmiştir. Şimdi Asiye Nasıl Kurtulur gibi futbol nasıl kurtulur diye bir anlayış oluştu'' dedi. 
     Futbolla ilgili iddiaların 1.5 yıldan beri TBMM gündeminde olmasına rağmen spordan sorumlu Bakan Mehmet Ali Şahin'in bunu reddettiğini belirten Ersin, ''geç olsa'' da Bakan'ın bu gerçeği kabul etmesinden dolayı memnun olduğunu söyledi. 
     CHP Malatya Milletvekili Ferit Mevlüt Aslanoğlu, futbolda şikenin 1989-1990 sezonunda ispat edildiğini ancak Malatyaspor'un küme düştüğünü belirterek, yargı kararlarının uygulanmadığını söyledi. Aslanoğlu, ''Anadolu kulüpleri ekonomik özgürlüğüne kavuşmadıkça biz bu olayları aşamayız'' dedi. 
     Konuşmaların ardından Meclis Araştırma Komisyonu kurulması kabul edildi. 
     Başkanvekili Sadık Yakut'un, birleşimi yarın saat 15.00'te toplanmak üzere kapatırken Sparta Prag karşısında Fenerbahçe'ye başarılar dilemesi, milletvekilleri tarafından alkışlarla karşılandı. 
     
</TEXT>
</DOC>
