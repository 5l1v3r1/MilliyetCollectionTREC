<DOC>
<DOCNO> 294290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/guncel/axgun02.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkenceye ceza için zaman lazım 
</HEADLINE>
<TEXT>


Yargıtay, Altınbaş'ı işkenceyle öldüren 4 polisin cezasını az bulup kararı bozdu. Ancak Ocak 2006'da zamanaşımına girecek olan dosyanın bu tarihe yetişmesi zor 

Gökçer Tahincioğlu 

Yargıtay 1. Ceza Dairesi, Hacettepe Üniversitesi öğrencisi Birtan Altınbaş'ı işkenceyle öldürdükleri gerekçesiyle 4 yıl 5 ay 10'ar gün hapse mahk m edilen 4 polisin davasını usul ve esas yönünden bozdu. Sanıklara daha fazla ceza öngören karara karşın, dava 15 Ocak 2006'da zamanaşımına girecek. 
Ankara Emniyet Müdürlüğü Terörle Mücadele Şubesi'nde 1991'de gözaltına alınan Altınbaş'ın ölümüne neden oldukları iddia edilen polisler hakkındaki dava ancak 1998'de açılabildi. Davayı 2002'de tamamlayan Ankara 2. Ağır Ceza Mahkemesi, cezalarda ölüme kimin sebebiyet verdiğinin belli olmaması nedeniyle yarı, iyi hal nedeniyle de 6'da 1 oranında indirim yaparak, İbrahim Dedeoğlu, Sadi Çaylı, Süleyman Sinkil ve Hasan Cavit Orhan'ı 4 yıl 5 ay 10'ar gün hapse mahk m etti. 

'İşkencede hepsi vardı' 
Davanın esasına girmeyen Yargıtay 1. Ceza Dairesi, kararı tutanaklardaki farklılıklar nedeniyle bozdu. Ankara 2. Ağır Ceza Mahkemesi'nde yeniden görülen dava, sanıklara yapılan tebligatların yerini bulmaması gibi nedenlerle yıllarca bitirilemedi. Mahkeme, Haziran 2004'te, 2002'deki kararını yineledi. 
Yargıtay 1. Ceza Dairesi ise dün açıkladığı kararında, "Sanık polislerin hepsi sırasıyla işkenceye iştirak etmiştir. 'Faili belli olmayacak şekilde öldürme' başlıklı 463. maddeye göre yapılan indirim yerinde görülmemiştir" denildi. Dairenin kararı işkence davalarını olumlu etkileyecek. Altınbaş davası sanıklarının yaklaşık 8 yıl 10'ar ay hapse mahk m edilmesi gerekecek. Ancak sanıklara bu cezanın verilebilmesi için 15 Ocak 2006'ya kadar dosyanın yerel mahkeme ve Yargıtay aşamalarından geçerek, kesinleşmesi gerekiyor. Daire, dünkü yorumunu 2002'de yapsaydı, dosyanın zamanaşımına girme riski olmayacaktı. 


</TEXT>
</DOC>
