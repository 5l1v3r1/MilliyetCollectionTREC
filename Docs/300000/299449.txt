<DOC>
<DOCNO> 299449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun47.html </URL>
<DATE> 2004/12/21/ </DATE>
<TIME> 20.53 </TIME>
<AUTHOR>  </AUTHOR>
<HEADLINE>
Mülteci taşıdığı iddia edilen gemi Türkiye sahilleri yakınında... 
</HEADLINE>
<TEXT>

     Adana'nın Karataş İlçesi'nden aldığı iddia edilen 15 mülteciyi Kıbrıs'a getirmek için denize açıldıktan sonra 17 Aralık Cuma günü Dipkarpaz'ın 12 mil açığında kaybolan ''Küçük Süleyman'' adlı teknenin Türkiye sahillerine yakın bir yerde olduğu bildirildi. 
     Kıbrıs Türk Kıyı Emniyeti ve Gemi Kurtarma Şirketi Başkanı Kaptan Yusuf Burak, Türk Ajansı-Kıbrıs'a TAK yaptığı açıklamada, şirkete ait Söndüren-7 gemisiyle bu sabah tekneyi aramaya çıktıklarını ve tekneyle bağlantı kurduklarını söyledi. 
     ''Kurdukları temasta tekne yetkililerinin Karpaz Burnu'nun 30 mil kuzeyinde, Türkiye sahillerine yakın bir yerde olduklarını bildirdiklerini'' belirten Burak, ''bir başka balıkçı teknesinin kendilerine yardım edeceğini bildiren tekne kaptanının yardım istemediğini'' kaydetti. 
     Teknenin herhangi bir deniz kazasına uğramadığını, sadece makine arızasının bulunduğunu ifade eden Burak, teknedekilerin sağlık durumlarının iyi olduğunu tespit ettiklerini, ölü ya da yaralı bulunmadığını söyledi. 
     Söz konusu balıkçı teknesinin derin sulara açılmak için uygun olmadığını vurgulayan Burak, ''Tüm ısrarlarımıza rağmen yardım istemiyorlar, ısrarla kaçıyorlar'' dedi. 
     
</TEXT>
</DOC>
