<DOC>
<DOCNO> 278299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/yazar/bila.html </URL>
<DATE> 2004/10/08/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Türkiye'nin itirazları 
</HEADLINE>
<TEXT>


AB Komisyonu'nun Türkiye'ye müzakere tarihi verilmesini tavsiye etmesi, TBMM'de dün yapılan görüşmede iktidar ve muhalefet partileri tarafından olumlu ve tarihi bir gelişme olarak değerlendirildi. 
Muhalefetten, CHP adına konuşan Şükrü Elekdağ da, DYP lideri Mehmet Ağar da, komisyon kararının müzakereler için kesin "yeşil ışık" anlamına geldiğini ve tereddütsüz bir karar olduğunu vurguladılar. Başbakan Erdoğan'a, hükümete, Meclis'e ve daha bu yöndeki çabaları nedeniyle eski başbakanlara ve hükümetlere de teşekkür ettiler. 
TBMM'de dün sergilenen tablo, bundan sonraki aşamada da Meclis'in iktidarıyla, muhalefetiyle 17 Aralık'ta daha iyi bir sonuç alınması için çaba göstereceğinin işaretiydi. 
Raporda, Türkiye'yi rahatsız eden ve itirazına neden olan hususlara da vurgu yapıldı. AB'nin Türkiye'ye karşı ayrımcılık yaptığını gösteren kayıtlar şöyle sıralandı 
1- Müzakere sürecinin ucu açık ve sonucu garanti olmayan bir süreç olarak belirtilmesi. Bu cümleden olarak müzakerelerin sonucu ne olursa olsun Türkiye'nin Avrupa değerlerine demirli tutulması ifadesi. Bu yaklaşımın Türkiye açısından ayrımcılık niteliği taşıdığını vurgulayan Şükrü Elekdağ, bu haliyle ifadenin Türkiye'nin tam üyelik dışında bir sonuca da varabileceği anlamına geldiğini ve bunun mutlaka değiştirilmesi gerektiğini belirtti. 
2- Müzakerelerin askıya alınması konusunda ise nitelikli çoğunluk arama yerine oybirliği aranmasının daha doğru olacağı vurgulandı. Elekdağ, bu haliyle Türkiye'yle uğraşmak veya Türkiye'yi baskı altına almak isteyenlere davetiye çıkarıldığını belirtti. Askı sorununun aşılabileceğini de kaydeden Elekdağ, Türkiye'nin nitelikli çoğunluk ölçüsüne itiraz etmesini istedi. 
3- Rapora önemli bir itiraz da işçilerin serbest dolaşımı konusunda kalıcı kısıtlamalar getirilebileceği ifadesiydi. Bu ifadenin açıkça Türkiye'ye karşı ayrımcılık olduğu vurgulandı. Geçiş dönemlerinin ve geçici önlemlerin kabul edilebileceği, ancak kalıcı kısıtlamaların AB hukukuna ve değerlerine açık karşıtlık oluşturduğu ve 17 Aralık'a kadar bunun da değiştirilmesi gerektiği belirtildi. 
İktidar sözcüleri bu hususlardan rahatsızlık duyduklarını belirtseler de, AKP adına konuşan Ömer Çelik, bunların sonuca etkili olmayacağını kaydetti. İşçilerin serbest dolaşımının kalıcı biçimde kısıtlanmasının ise kabul edilemeyeceğini, zaten mümkün de olmadığını ifade etti. 

Kıbrıs 
Müzakere yöntemine ilişkin bir itiraz da, Türkiye'nin uyumunun saptanması ve bir sonraki aşamaya geçiş kararının "hükümetlerarası konferans"ın takdirine bırakılması maddesi oldu. Bütün AB üyelerinin tam katılımıyla işleyecek olan bu organın içinde Kıbrıs Rum Yönetimi'nin bulunacağı anımsatılarak, bunun müzakere öncesinde Türkiye'nin Güney Kıbrıs'ı tanıması gerektiği anlamı taşıdığı belirtildi. Örneğin, Dışişleri eski bakanlarından Bağımsız Cumhuriyet Partisi Genel Başkanı Prof. Dr. Mümtaz Soysal, Kıbrıs Rum Yönetimi'nin yer alacağı, işlevi, yetkileri ve karar alma kuralları açıklanmamış hükümetlerarası konferansı oluşturacak devletler topluluğunun nasıl değerlendirmeler yapacağının tahmin edilmesinin zor olmadığını vurgulayarak, bu yöntemin de ayrımcılık olduğunu belirtti. 

Azınlık kavramı ve Kürtler 
Komisyon'un, raporunda Lozan'da kabul edilenden farklı bir azınlık yaklaşımı göstermesi de bir diğer tartışma konusu. Raporda "Kürtler de dahil" ifadesinin kullanılması, ayrıca Alevilerin Sünni olmayan Müslüman azınlık olarak tanımlanması dikkat çekti. Komisyon'un, Kürtleri de azınlık olarak görme ve tanımlama eğilimi ve buna ilişkin ifadelerine karşılık Dışişleri'nin müdahalesiyle ifadenin yumuşatılması, eleştirileri ortadan kaldırmadı. Dışişleri yetkilileri, bu sorunun AB'nin azınlık yaklaşımının daha geniş olmasından kaynaklandığını, çevrecilerin de bu bağlamda azınlık olarak görüldüğünü belirterek, Türkiye'nin azınlık ölçüsünün AB yetkililerine anlatıldığını dile getirdiler. Lozan'da sayılan gayrimüslimler dışında Türkiye'de azınlık olmadığını, Kürtlere azınlık demenin Kürt vatandaşlar açısından da kabul edilemeyecek bir yaklaşım olduğunun, Brüksel'e izah edildiğini vurguladılar. Türkiye'de çağdaş bir vatandaşlık anlayışı olduğunu ve herkesin eşit konumda bulunduğunu da AB'ye her fırsatta anlattıklarını kaydettiler. 
Buna karşın, raporda Kürt vatandaşları azınlık olarak gören ifadeler yer alıyor. Daha önceki İlerleme Raporu'nda yer alan saptamaların daha sonra talebe dönüştüğü anımsanırsa, "Kürtler dahil" ifadesinin müzakere sürecinde bir talebe dönüşmesi olasılığı eleştiri konusu yapılıyor. Örneğin yine Prof. Dr. Mümtaz Soysal, AB'nin Türkiye'de gayrimüslimler dışında, Müslüman halk arasında azınlık ayrılıkları yaklaşımı göstermesi halinde Türkiye Cumhuriyeti'nin bunu müzakere etmeye bile yanaşmaması gerektiğini savunuyor. 
Sonuç olarak Türkiye'nin 17 Aralık'a kadar rapordaki bu olumsuz yönleri değiştirmek, AB zirvesinden müzakere tarihi alırken, daha iyi bir rapor çıkmasını sağlamak üzere çaba göstermesi gerektiği yolunda görüş birliği oluşmuş durumda. 



</TEXT>
</DOC>
