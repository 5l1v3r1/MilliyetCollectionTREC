<DOC>
<DOCNO> 263277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/ekonomi/eko03.html </URL>
<DATE> 2004/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye'de domino operasyonu 
</HEADLINE>
<TEXT>


İstanbul Defterdarı Kadir Boy'un müsteşar yardımcısı olarak Ankara'ya çekildiği operasyonu Başbakan'ın istediği öne sürüldü 

ANKARA Milliyet 

Maliye Bakanlığı'nda ilk defa dört defterdar aynı zamanda ve birbirlerinin yerine atanarak yer değiştiriyor. İstanbul Defterdarı Kadir Boy görevinden alınarak vekaleten müsteşar yardımcılığına getirildi. Boy'un Ankara'ya çekilmesini bizzat Başbakan Tayyip Erdoğan'ın istediği iddia edildi. 
Maliye Bakanlığı yetkililerinden edinilen bilgilere göre Boy'un görevinden alınmasında hükümete kendisiyle ilgili iletilen eleştirilerin de etkili olduğu belirtildi. Boy'un yerine İzmir Defterdarı Mehmet Akif Ulusoy, Ulusoy'un yerine Adana Defterdarı İhsan Akyol, Akyol'un yerine Bursa Defterdarı Fatih Acar'ın atanmasına ilişkin kararnamelerin Cumhurbaşkanlığı'na gönderildiği öğrenildi. 
Atamalarla ilgili gelişmeleri doğrulayan İstanbul Defterdarı Boy, "Pazar günü Ankara'ya giderek hafta başında yeni görevime başlayacağım" dedi. 

'Yurtdışına gitmem' 
Boy, müsteşar yardımcılığı görevine getirildikten kısa bir süre sonra yurtdışına tayin edileceği yönündeki duyumların doğru olmadığını belirtirken, "Böyle bir tayini ben istemem" diye konuştu. 
Ecevit hükümeti döneminde İstanbul Deftardarlığı'na atanan Boy, beş yıl süreyle bu görevi sürdürmüştü. 


</TEXT>
</DOC>
