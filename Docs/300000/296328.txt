<DOC>
<DOCNO> 296328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sontur22.html </URL>
<DATE> 2004/12/09/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Yol ortasında kurşun yağdırdılar 
</HEADLINE>
<TEXT>

     Ali GÜLER DHA 

BURDUR'un Bucak İlçesi'nde dükkanın önünde yürüyen 26 yaşındaki Harun Acat, kimliği belirsiz kişiler tarafından kurşun yağmuruna tutuldu. Acat sağ bacağından vurulurken, kurşunlardan biri işyerinin önünde oturan kadın terzisi 48 yaşındaki Abdurahman İş'e isabet ederek ağır yaraladı. 
     Olay Yeni Mahalle'de bulunan Atatürk İlköğretim Okulu yakınında saat 12.00 sıralarında meydana geldi. Yolda yürüyen Harun Acat'ın yanına plakası alınamayan bir otomobil yaklaştı. İçinde üç kişinin bulunduğu otomobilden Acat'a ateş açıldı. Öğrenci ve vatandaşların gözü önünde gerçekleşen saldırıda Acat, sağ bacağından yaralandı. Kurşunlardan birisi ise Acat'a ait terzi dükkanı önünde oturan Abdurahman İş'in göğsüne saplandı. Olay yerine gelen polis, yaralıları ambulansla Bucak Devlet Hastanesi'ne kaldırdı. Kalbinin altından aldığı kurşunla yaralanan ve durumunun ciddi olduğu öğrenilen İş, Antalya Devlet Hastanesi'ne sevk edildi. Olayın nedeninin alacak verecek meselesi olduğu belirtildi. 
     Polis olay yerinde yaptığı incelemede 9 boş kovan buldu. Saldırganların bulunması için ilçede geniş çaplı araştırma başlatıldı. 
     
</TEXT>
</DOC>
