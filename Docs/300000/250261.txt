<DOC>
<DOCNO> 250261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonsiy13.html </URL>
<DATE> 2004/06/23/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Erdoğan'ın Baykal'a açtığı davaya ret... 
</HEADLINE>
<TEXT>

     Başbakan Erdoğan'ın, kendisi hakkında ''Çorba bu Başbakan'' diyerek ''kişilik haklarına saldırdığı'' iddiasıyla CHP Genel Başkanı Deniz Baykal aleyhine açtığı 25 milyar liralık manevi tazminat davası reddedildi. 
     Ankara 13. Asliye Hukuk Mahkemesi'nde görülen davanın bugünkü karar duruşmasına, Erdoğan ve Baykal'ın avukatları katıldılar. 
     Erdoğan'ın avukatı Fatih Şahin, dava dilekçesinde yer alan ve Baykal'ın sözlerinin müvekkilinin kişilik haklarına saldırı teşkil ettiği yönündeki iddialarını yineleyerek, davanın kabulünü istedi. 
     Baykal'ın avukatı Ahmet Çörtoğlu ise konuşmanın eleştiri niteliğinde olduğunu ifade ederek, Erdoğan'ın kişilik haklarına saldırı içermediğini savundu ve davanın reddini istedi. 
     Yargıç Mahmut Ülgey, gerekçeli kararı daha sonra açıklanmak üzere davanın reddine karar verdi. 
     Dava dilekçesinde, Baykal'ın 9 Mart 2004 tarihindeki Aksaray mitinginde yaptığı konuşmada, Erdoğan için ''Çorba bu Başbakan'' diyerek, kişilik haklarına saldırıda bulunduğu ileri sürülüyordu. Dilekçede, Baykal'ın dava konusu sözlerinden dolayı 25 milyar lira manevi tazminat ödemesine karar verilmesi isteniyordu. 

     
</TEXT>
</DOC>
