<DOC>
<DOCNO> 295108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sondun10.html </URL>
<DATE> 2004/12/06/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Le Figaro'dan Putin ziyareti yorumu Eski düşmanlar çok iyi ortak 
</HEADLINE>
<TEXT>

     Türkiye'yi 32 yıl sonra ziyaret eden ilk Rus lider Putin'in Çankaya'da Cumhurbaşkanı Sezer ile kucaklaşma görüntüleri, bugün ajanslar tarafından tüm dünyaya yayıldı. 
     Uzun soğuk savaş yıllarının gerilim içindeki iki komşu ülkenin zirvedeki dostluğu, dünyaya anlamlı bir mesaj verir gibiydi. 
     Putin, sıcak bir karşılama gördüğü Ankara'da, 6 ayrı anlaşmayı imzaladı, Anıtkabir'de askerleri Türkçe selamladı, Atatürk'e övgüler yağdırmaktan geri durmadı. 
     Putin'in Ankara ziyaretini dünya da büyük bir ilgi ile izliyor ve yankı buluyor. Bu konudaki en ilginç haber-yorum, Türkiye'nin AB üyeliğine direnen Fransa'dan, Le Figaro gazetesinden geldi. 
     Le Figaro gazetesi, Türkiye ile Rusya arasındaki ilişkileri değerlendirirken "Zaman değişti eski düşmanlar çok iyi ekonomik ortaklar oldu. Türkiye'nin güneyi artık soğuktan gelen yeni zenginlerin en tercih ettiği yerlerden biridir" yorumunu yaptı. 
     Fransız Le Figaro gazetesi, Putin'in Ankara'ya "tarihi" olarak değerlendirilen bir ziyaret yaptığını belirterek, 32 yıllık bir aradan sonra ilk kez bir Rus devlet başkanının Türkiye'yi ziyaret ettiğine dikkat çekti. 
     Soğuk savaş sırasında uzun yıllarca süren gerginliklerin ardından Sovyet Bloku'nun dağılmasından sonra Türkiye ile Rusya arasındaki ilişkilerin, önemli ölçüde canlandığı yorumunu yapan gazete, "Zaman değişti eski düşmanlar çok iyi ekonomik ortaklar oldu. Türkiye'nin güneyi artık soğuktan gelen yeni zenginlerin en tercih ettiği yerlerden biridir" diye yazdı. 
     Buna karşın Ankara ile Moskova arasında hala bazı kara bulutların kaldığını savunan gazete, iki ülkenin terörizm konusunda karşı karşıya geldiğini belirterek Türkiye'nin Rusya'yı PPK'nın Kürt ayrılıkçılarına kucak açmakla, Rusya'nın da Türkiye'yi Çeçen asilerine üst olarak kullandırılmakla suçladığını ifade etti. 
     Le Figaro, görüşmelerin gündeminde Boğaz sorununun da yer aldığına dikkat çekerken Boğaz'ın Rus petrolünün başlıca geçiş noktası olmayı sürdürdüğünü, Boğaz boyunca yaşayan 2 milyon insanın güvenliğini düşünen Türkiye'yi Boğaz trafiğini sınırlandırmak isteğine tepki gösterdiğini belirtti. 
     

     
</TEXT>
</DOC>
