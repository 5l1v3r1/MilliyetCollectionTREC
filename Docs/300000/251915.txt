<DOC>
<DOCNO> 251915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/soneko38.html </URL>
<DATE> 2004/06/30/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Babacan Programın milli bir program olmasına önem veriyoruz 
</HEADLINE>
<TEXT>

     Devlet Bakanı Ali Babacan, yeni programın milli bir program olmasına büyük önem verdiklerini bildirdi. 
     TÜSİAD YİK toplantısının açılış konuşmalarının ardından basına kapalı olarak devam eden bölümüne de katılan Ali Babacan, gazetecilerin sorularını yanıtlarken, özellikle önümüzdeki 3 yıllık dönemde hangi konulara ağırlık verilmesi gerektiğini görüştüklerini söyledi. 
     Toplantıda sorulara ve eleştirilere yanıt verdiğini belirten Babacan, ekonomik programla ilgili çok geniş kesimlerle istişareleri sürdüreceklerini, hazırlamakta oldukları ve ilan edecekleri programın Türkiye'nin her kesimi tarafından benimsenmiş, milli bir program olmasına büyük önem verdiklerini vurguladı. 
     Babacan, ''Türkiye kendi bileğinin gücüyle, kendi dinamikleriyle ülke gerçeklerine uygun çalışmalar yaptığı sürece çok daha farklı noktalara gidecektir. Önemli olan uzun vadeli perspektife dayalı bir vizyon olmasıdır'' dedi. 
     TÜSİAD Yönetim Kurulu Başkanı Ömer Sabancı ise Babacan'ın toplantıda hükümetin icraatlarını anlattığını, daha sonra da üyelerin çeşitli konularda görüş belirttiğini kaydetti. 
     
     TÜSİAD ÜYELERİ 3 YILLIK PROGRAMDAN MEMNUN 
     TÜSİAD üyeleri YİK'in basına kapalı gerçekleştirilen bölümünde ekonomiye ilişkin görüşlerini dile getirdiler. 
     Bir üye, Sakıp Sabancı olmadan ilk YİK toplantısının yapılmasından üzüntü duyduğunu ifade ederken, kamu reformuna değinen bir üye de, mali ve içerik denetiminin önemli olduğunu, bu nedenle denetim yetkisinin belediyelerde değil Hazine'de olması gerektiğini vurguladı. 
     Toplantıda, Bankalar Yasası'nda hukukun ana prensiplerine aykırı düzenlenmiş maddeler bulunduğu öne sürülürken, Türkiye'nin kredi notunu yükseltebilmesi için sosyal güvenlik, enerji, kamunun yeniden yapılanması ve özelleştirme gibi yapısal değişim faktörlerinin önemli olduğu vurgulandı. 
     TÜSİAD üyeleri Babacan'ın değindiği 3 yıllık yeni ekonomi programını da memnuniyet verici buldular. İş çevrelerinin bu 3 yıllık program içerisinde daha güzel yatırım kararları alabileceği belirtildi. 
     Bir TÜSİAD üyesi de büyüme rekorunun arkasında tüketici kredilerinin bulunduğunu belirterek, tüketici kredilerindeki yükselişin sağlıklı olmadığını savundu. Aynı üye, Kore'de tüketici kredileri yüzde 40'a eriştiği zaman hükümetin tedbirler aldığına dikkat çekti. 
     Toplantıda AB'den Türkiye'nin tam üyelik müzakere tarihi alabileceği, esen rüzgarların iyi değerlendirilmesi gerektiği vurgulandı. 
     Bir üye 50 milyar dolarlık varlık bulunduğunu belirterek, tüm gayrimenkullerin bir fonda toplanması ve bunun kağıtlarının halka satılmasını önerdi. 
     Bakan Babacan'ın da açıklamaları sırasında karmaşık bir vergi mevzuatı bulunduğuna işaret ederek, bu konudaki çalışmaların bitmek üzere olduğunu ve konuyla ilgili açıklamayı Başbakan'ın Erdoğan'ın yapacağını söylediği öğrenildi. 
     
</TEXT>
</DOC>
