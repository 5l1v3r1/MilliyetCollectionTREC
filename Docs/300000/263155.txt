<DOC>
<DOCNO> 263155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonsiy12.html </URL>
<DATE> 2004/08/13/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Başsavcı Ok Özkaya'nın dosyası Yargıtay Birinci Başkanvekili'ne gidecek 
</HEADLINE>
<TEXT>

     Yargıtay Cumhuriyet Başsavcısı Nuri Ok, İstanbul Cumhuriyet Başsavcılığı'nın eksik iletişim tutanaklarını göndermesinin ardından, Yargıtay Başkanı Eraslan Özkaya'ya ilişkin dosyanın kıdemli Yargıtay Birinci Başkanvekili'ne Yargıtay Genel Sekreter Yardımcısı Ercan Yalçınkaya için oluşturulan dosyanın ise Adalet Bakanlığı'na gönderileceğini bildirdi. 
     Ok, medyada Özkaya ve Yalçınkaya hakkında yapılan yayınlar nedeniyle kamuoyuna açıklama yapma gereği duyulduğunu belirtti. 
     İstanbul Cumhuriyet Başsavcılığı'nca ''gizli ve kişiye özel'' kaydı ile Yargıtay Cumhuriyet Başsavcılığı'na hitaben yazılan 28 Temmuz 2004 tarihli yazının ekinde gönderilen dosyanın Özkaya ve Yalçınkaya ile ilgili olduğunu belirten Ok, dosyada, onaylı fotokopiler halinde iletişim dinleme hakim kararları, iletişim tespit tutanakları ve ifade tutanakları yer aldığını bildirdi. 
     Yargıtay Kanunu'nun 18. maddesinin dördüncü bendinin, ''... Yargıtay Birinci Başkanı, Birinci Başkanvekilleri, Daire Başkanları ve Üyeleri ile Yargıtay Cumhuriyet Başsavcısı ve Yargıtay Cumhuriyet Başsavcıvekilinin hakimlik vakar ve onuruna ve kişisel haysiyetlerine dokunan veya görev gereklerine uygun düşmeyen davranışlarından, kişisel ve görevle ilgili suçlardan dolayı ön ve ilk soruşturma yapmak...'' görevini, Yargıtay Birinci Başkanlık Kurulu'na verdiğini anımsatan Ok, aynı Kanun'un 33. maddesinin beşinci fıkrasının ''Birinci Başkanlık Kurulu Üyeleri kendileri ile ilgili konularda, Kurul toplantılarına katılamazlar'' hükmünü içerdiğini kaydetti. 
     Başsavcı Ok, aynı kanunun Birinci Başkanvekillerinin görevlerini gösteren 22. maddesinin ikinci bendinde, ''Birinci Başkanın yokluğunda, ona vekillik etmek görevi kıdemli Birinci Başkanvekiline aittir'' denildiğini belirterek, şöyle devam etti 
     ''Bu hükümler karşısında, Yargıtay Birinci Başkanı'nın kendisiyle ilgili konuda, Birinci Başkanlık Kurulu'na katılması mümkün değildir. Bu nedenle Yargıtay Birinci Başkanıyla ilgili iddialar ve isnatları taşıyan dosyanın, adı geçen Yargıtay Birinci Başkanı'na gönderilmesi, yasal olmadığı gibi, etik yönden de onaylanacak bir davranış olmaz. Bu durumda, dosyanın, Birinci Başkanın bulunmadığı hallerde Birinci Başkanlık Kurulu'na başkanlık yapacak kıdemli Yargıtay Birinci Başkanvekili'ne ulaştırılması gerekmektedir. 
     Dosyadaki belgeler ve dizi pusulasının karşılaştırılmasında, dizi pusulasında gösterilen bazı iletişim tespit tutanaklarının dosya içerisinde bulunmadığı anlaşılmıştır. Bu iletişim tespit tutanaklarının temin edilip gönderilmesi için İstanbul Cumhuriyet Başsavcılığı ile görüşme yapılmış, adı geçen Başsavcılık tarafından eksik belgelerin en kısa zamanda Başsavcılığımıza gönderileceği bildirilmiştir. 
     Yargıtay Genel Sekreter Yardımcısı Sayın Ercan Yalçınkaya yönünden soruşturma yapmak görevi, 2802 Sayılı Hakimler ve Savcılar Kanunu'nun 82 ve devamı maddeleri gereğince Adalet Bakanlığı'na ait olduğundan, dosya ayırma işlemine tabi tutularak ikinci bir dosya oluşturulmuştur. 
     Eksik iletişim tutanakları Başsavcılığımıza ulaştığında, Yargıtay Birinci Başkanı Eraslan Özkaya'ya ilişkin dosya kıdemli Yargıtay Birinci Başkanvekili'ne Yargıtay Genel Sekreter Yardımcısı Ercan Yalçınkaya için oluşturulan dosya ise Adalet Bakanlığı'na gönderilecektir.'' 
     
</TEXT>
</DOC>
