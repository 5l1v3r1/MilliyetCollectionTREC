<DOC>
<DOCNO> 287027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/yazar/uras.html </URL>
<DATE> 2004/11/08/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
'GOP'un arkasında petrol, Filistin, fakirlik, terör var 
</HEADLINE>
<TEXT>


Şakir Eczacıbaşı'nın başkanlığındaki "Kültür Girişimi" tarafından düzenlenen "Genişletilmiş Ortadoğu ve Kuzey Afrika Projesi GOP Sempozyumu"nda yerli ve yabancı uzmanlar, bugünden itibaren üç gün süre ile , bu projenin Türkiye'ye ne getirip ne götüreceğini tartışacak. 
Başkan Bush'un güvenlik başdanışmanı Condelezza Rice, 2003 yılı Temmuz ayında "Washington Post" gazetesinde yayınlanan yazısında "Genişletilmiş Ortadoğu ve Kuzey Afrika Projesi"nin GOP amacını açıklarken, "Fas'tan Çin sınırına kadar 22 ülkenin siyasal ve ekonomik coğrafyasını yeniden düzenleyeceğiz" diyordu. 
GOP'un kimin projesi olduğu bilinmiyor ama, Afganistan ve Irak operasyonları ile Başkan Bush, GOP'u projeden eyleme dönüştürdü. Bush, önümüzdeki 4 yıl daha iktidarda kalacağına göre GOP çerçevesindeki eylemler sürecek demektir. 
Türkiye GOP kapsamındaki bölgenin, 22 ülkenin göbeginde. O halde ekonomik, siyasi ve askeri bakımdan GOP'un bize neler getirip neler götürmekte olduğunu izlememiz, gözlememiz gerekiyor. 
ABD yönetimi GOP'u, "ABD'nin küresel sorumluluğu çerçevesinde, küresel bir güç olarak dünyanın geri kalmış yörelerini demokrasi ve medeniyet ile tanıştırma projesi" olarak kamuoyuna sunuyor.Fakat, GOP'un temelinde "ABD'nin petrol ihtiyacını karşılama" arayışı yatıyor.11 Eylül terör saldırısı, ABD'nin "terörü önleme, terör yataklarını kurutma" gerekçesine sarılmasına imk n verdi.Fakat uygulamada, 1 ABD'nin GOP çerçevesinde, Ortadoğu'daki askeri eylemleri 2 ABD desteğinde İsrail'in Filistinlilere karşı uyguladığı ABD'nin ve zengin ülkelerin ses çıkarmadan izledikleri , acımasız politika 3 Ortadoğu ülkelerindeki fakirlik, terörü azaltacak yerde teşvik ediyor, tırmandırıyor. 
Bunların daha iyi anlaşılmasına imkan verecek birkaç rakam sunayım 
Bugünlerde günde 80 milyon varil olan petrol tüketiminin 20 yıl sonra 120 milyon varile çıkacağı tahmin ediliyor. Yeryüzündeki petrol yataklarının bu yüzde 50 tüketim artışını karşılamakta zorlanacağı belirtiliyor.Dünya nüfusunun yüzde 4.6'sının yaşadığı ABD'deki petrol tüketimi toplam tüketimim yüzde 26'sı büyüklüğünde. ABD'nin petrol tüketiminin 1970'lerde sadece yüzde 20'si dış kaynaklardan karşılanırken şimdilerde yüzde 60'ı dış kaynaktan karşılanıyor. Petrolun bir varilinin çıkartma maliyeti ABD'de 6 dolar, Ortadoğu'da 2 dolar.GOP kapsamındaki Ortadoğu, Hazar, Kafkasya ve Orta Asya'da dünya petrol kaynaklarının yüzde 69'u bulunuyor. Batı ve Kuzey Afrika'daki petrol yataklarıyla birlikte bu oran yüzde 80'e ulaşıyor. Dünyadaki doğalgaz yataklarının yüzde 49'u bu bölgede.Buna karşılık bu bölgelerde yaşayan fakir insanların durumu düzelemiyor. Giderek bozuluyor. 1960'larda en zengin yüzde 20 nufusun geliri, en fakir yüzde 20 nufusun 30 katı iken 1990'larda 225 katı oldu. En zengin yüzde 20'lik nüfus dünya gelirinin yüzde 85'ine sahip.ABD'de en varlıklı 225 kişinin yıllık geliri dünya nufusunun yüzde 47'sinin, başka anlatım ile 3 milyar kişinin gelirine eşit. ABD'nin en varlıklı 2 insanının geliri en yoksul 60 ülkenin milli gelirinin üzerinde.En yoksul 83 ülkenin son 10 yılda ödedikleri dış borç faizi, ana borcun 6 katına çıkmış. 
Kültür Girişimi Başkanı Şakir Eczacıbaşı soruyor "Yüzlerce yıl yabancıların, diktatörlerin, şeyhlerin buyruğu altında yaşamış, insan haklarını hiç bilmeyen, kadınlara hak tanımayan, mezhepler ile ayrışmış, yalnızca Müslümanlığa sığınmış toplumlara silah zoruyla dışarıdan demokrasi nasıl getirilebilir .. Hedef terörü önlemek ise, ABD'nin terörü önlemek için Afganistan'a ve Irak'a girmesinden sonra terör azalmadı. Tersine arttı.." 
İşte bütün bu nedenlerle biz, bizi de içine alan bu Büyük Ortadoğu Projesi'ne ilgi duymaya mecburuz. 



</TEXT>
</DOC>
