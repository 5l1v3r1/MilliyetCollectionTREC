<DOC>
<DOCNO> 252266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sontur29.html </URL>
<DATE> 2004/07/01/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
NATO eylemlerinde otolara zarar veren 34 kişi gözaltına alındı 
</HEADLINE>
<TEXT>

     İstanbul'da NATO karşıtı eylemlerde polisle çatışmaya girdikleri ve bazı vatandaşların araçlarına zarar verdikleri öne sürülen 34 kişinin gözaltına alındığı bildirildi. 
     İstanbul Emniyet Müdürlüğü'nden alınan bilgiye göre, Okmeydanı, Mecidiyeköy ve Taksim'de yapılan NATO karşıtı eylemlerde polisle çatışmaya girdikleri, bazı vatandaşların araçlarına zarar verdikleri öne sürülen 11 kişi, olaylar sırasında gözaltına alındı. 
     Terörle Mücadele Şube Müdürlüğü ekiplerinin olaylara karışan kişilere yönelik sürdürdüğü operasyonlarda, 21 kişi daha yakalandı. 
     SSK Okmeydanı Hastanesi'nde yaralı olarak tedavi gören ve tedavilerinin tamamlanmasının ardından taburcu edilen 2 eylemci de gözaltına alınarak şubeye getirildi. 
     Yakalanan 34 kişinin, yasadışı örgütlerle bağlantılarının araştırıldığı, sorgu ve işlemlerinin sürdüğü belirtildi. 
     
</TEXT>
</DOC>
