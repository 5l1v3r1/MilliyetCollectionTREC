<DOC>
<DOCNO> 258095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sontur33.html </URL>
<DATE> 2004/07/25/ </DATE>
<TIME> 20.46 </TIME>
<AUTHOR>  </AUTHOR>
<HEADLINE>
DSP olağan kurultayı... "Türkiye alternatifsiz değil.Alternatif DSP"dir" 
</HEADLINE>
<TEXT>

     DSP genel başkan adayı Zeki Sezer, ''Ecevit'in mirasını, Ecevit'ten aldığımız güçle zenginleştireceğiz'' dedi. 
     DSP genel başkan adayı Sezer, kongrede yaptığı konuşmada, bu günün Türk siyasi yaşamı için çok önemli bir gün olduğunu ifade etti. ''Dürüstlüğü, bağımsızlığı ile Türk siyasi yaşamının örnek isimlerinden biri olan Ecevit''in DSP Genel Başkanlığı'ndan ayrıldığını belirten Sezer, aynı zamanda ''genç DSP'nin, Ecevit'in çizdiği yolda taptaze bir başlangıç yaptığını'' söyledi. 
     Ecevit'ten çok önemli bir miras devraldıklarını bildiren Sezer, ''Çalışkanlığı, dürüstlüğü ve kararlılığı ile partimize ve ülkemize ışık tutmaya devam edecektir. Onun yolunda yürümeye devam edeceğiz. Çünkü onun yolunda yürümek demek ölümsüz Atatürk'ün yolunda yürümek demektir'' diye konuştu. 
     Sezer, Ecevit çifti ve delegelerle partililerin alkışlarıyla sık sık kesilen konuşmasında, AK Parti iktidarının uygulamalarını da eleştirdi. DSP'nin, ülke sorunlarının çözümü yönündeki politikalarını da ayrıntılı olarak anlatan Sezer, iktidarın yönetim anlayışının ''bilgisiz, görgüsüz ve kolay başarıya ulaşmayı amaçladığını'' söyledi. 
     Sezer, iktidarın halkın canına kastettiğini öne sürdüğü konuşmasında, ''Allah, bu iktidarın yönetiminden halkın canını, malını esirgesin'' dedi. 
     
     ''MECLİS'TE MUHALEFET YOK'' 
     İktidarın politikalarına yönelik eleştirilerin TBMM'de seslendirilmediğinden yakınan Sezer, ''Seslendirilmiyor, çünkü Meclis'te muhalefet yok. Meclis'teki muhalefet kendi kendine muhalefet ediyor'' diye konuştu. 
     ''Türkiye, alternatifsiz değil, alternatif DSP'dir'' diyen Sezer, şöyle devam etti 
     ''Geleceğin iktidarı bu salondan çıkacak. Ecevit'in mirasını Ecevit'ten aldığımız güçle zenginleştireceğiz. DSP, yeniden, yoksulun, işsizin, esnafın, köylünün çaresi olacak. 
     DSP, yeniden, siyasette alternatif olmaya kararlıdır. 'Kadrosu yok' diyenlere selam olsun. 'Örgütleri yok' diyenlere selam olsun. 'Örgütleri işlevsiz' diyenlere selam olsun. Bu kadar inançlı örgüt hangi partide var '' Sezer, genel başkan seçlimesi durumunda örgütle genel merkezin bağlarını daha da sağlamlaştıracağını ifade etti. 
     Zeki Sezer, konuşmasının ardından alkışlar arasında Ecevitlerin arka sırasındaki yerine doğru ilerledi. Ecevit çifti ile tokalaşan Sezer, kendisini alkışlayan delegeler ve partilileri selamladıktan sonra yerine oturdu. 
     
     ECEVİT KASKETLERİ 
     Genel başkan adaylarının konuşmalarının ardından kurultayda seçim hazırlıklarına başlandı. Divan Başkanı Masum Türker, Parti Meclisi adaylarının isimlerini açıkladıktan sonra, ''Şimdi herkes çantasını açsın ve şapkaları çıkarsın'' anonsunu yaptı. Türker, delegelerin ''Ecevit kasketi olarak'' bilinen şapkalarını çıkartmalarından sonra ''Bu şapkalar oy dolacak, sevgi dolacak. DSP, Ecevitçilik yolunda devam edecek. Yolumuz Ecevit'in yoludur'' dedi ve delegelerden şapkaları sallamalarını istedi. 
     Daha sonra seçim çalışmaları için verilen arada, ''Veda belgeseli'' yeniden izlendi. 
     
</TEXT>
</DOC>
