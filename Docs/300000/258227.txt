<DOC>
<DOCNO> 258227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/soneko07.html </URL>
<DATE> 2004/07/26/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Sosyal güvenlik 9 katrilyonu yuttu... 
</HEADLINE>
<TEXT>

     Topladıkları primler, emekli aylığı ödemeleri ve sigortalıların sağlık giderlerini karşılayamadığından aktüeryal dengeyi kurmakta zorlanan sosyal güvenlik kuruluşlarına bütçeden, yılın daha ilk yarısında 9 katrilyon liradan fazla para aktarıldı. 
     Maliye Bakanlığı'nın verilerine göre ocak-haziran döneminde konsolide bütçeden, açıklarını kapatması için Emekli Sandığı'na 4 katrilyon 252 trilyon, Bağ-Kur'a 2 katrilyon 484 trilyon, SSK'ya da 2 katrilyon 385 trilyon lira transfer edildi. Böylece üç sosyal güvenlik kuruluşuna yapılan toplam aktarma 9 katrilyon 121 trilyona ulaştı. 
     
     KAMU ÇALIŞANINA 17 KATRİLYON 
     Ocak-haziran döneminde memurlara 12 katrilyon 314.2 trilyon lira maaş, kamu işçilerine de 1 katrilyon 586.2 trilyon lira ücret ödendi, sözleşmeli ve diğer personelle birlikte toplam maaş-ücret ödemeleri 14 katrilyon 601.5 trilyona ulaştı. Anılan dönemde Maliye, 1 katrilyon 498.1 trilyonu memurlar için Emekli Sandığı'na olmak üzere kamu çalışanları adına sosyal güvenlik kuruluşlarına toplam 1 katrilyon 847.7 trilyon lira sigorta primi yatırdı. Kamu çalışanları adına İşsizlik Sigortası Fonu'na yapılan prim ödemeleri de 205.9 trilyona ulaştı. Memurların ilaç bedelleri için yapılan ödemeler 384 trilyon, tedavi ve sağlık malzemesi alımları da 249 trilyona oldu. 
     
     TARIMA 1.2 KATRİLYON DESTEK 
     İlk yarıda tarım kesimine de 1 katrilyon 411.5 trilyonu doğrudan gelir desteği, .6 trilyonu ürün destekleme ödemesi, 10 trilyonu hayvancılığın desteklenmesi, 2 trilyonu da tarım reformu uygulama projesi kapsamında olmak üzere toplam 1 katrilyon 477.1 trilyon lira aktarıldı. 
     
     30 KATRİLYON FAİZE 
     Faiz ödemeleri 29 katriyon 625.2 trilyon lirayla bütçede en büyük harcama kalemi olmaya devam etti. Ocak- haziran döneminde iç borçlar dolayısıyla 26 katrilyon 433.4 triyon liralık faiz ödemesi gerçekleştirildi. Aynı dönemde dış borç faiz ödemeleri de 3 katrilyon 125 trilyona ulaştı. 
     Emeklilere 451.7 trilyon lira vergi iadesi gerçekleştirilen bu dönemde, Kredi ve Yurtlar Kurumu'na yaklaşık 600 trilyon lira aktarıldı. Devlet, sosyal güvencesi olmayan yurttaşlara yönelik yeşil kart uygulaması kapsamındaki sağlık hizmetleri için altı ayda 161 trilyon lira ödedi. Kamuoyunda "fakir-fukara fonu" olarak bilinen Sosyal Yardımlaşmayı ve Dayanışmayı Teşvik Fonu'na yapılan aktarma ise 51.3 trilyon lira oldu. 
     
     YATIRIMA YALNIZCA 1.3 KATRİLYON 
     Anılan dönemde konslide bütçe kapsamında yatırım harcamaları ise 1 katrilyon 255.8 trilyon lira düzeyinde kaldı. Kamu iştirakleri için yapılan sermaye transferleri 45 trilyon, yurt dışına yapılan transferler 121 trilyon, bağımsız üst kurullara aktarma 466.7 trilyon, diğer cari transferler de 605 trilyon lira oldu. 
     Bu dönemde, sağlık giderleri hariç olmak üzere Milli Savunma Bakanlığı'na 829.4 trilyon, Jandarma'ya 182.6 trilyon, Emniyet'e 77.7 trilyon, diğer kuruluşlara da toplam 994 trilyon liralık mal ve hizmet alımı gerçekleştirildi. 
     KİT'lere görev zararları dolayısıyla 247 trilyon lira aktarılan bu dönemde 438 trilyon lira da borç verildi. 
     Bütçeden altı ayda verilen toplam borç miktarı 754 trilyona ulaştı. Altı aylık dönemde yedek ödeneklerden 37.3 trilyon kullanıldı. 
ANKA 
     
</TEXT>
</DOC>
