<DOC>
<DOCNO> 252077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/spor/yguven.html </URL>
<DATE> 2004/07/01/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
'Margarinli Kırkpınar'lara doğru 
</HEADLINE>
<TEXT>



Sevgili Ali ağabey Gümüş , ne kadar güzel anlattı başpehlivanlık mücadelesinden önceki yorumunda Kırkpınar'ı "Venüs heykeline kol takamazsınız" dedi. Kırkpınar'ı puan güreşleriyle televizyon yayınlarına göre kesip biçmeye çalışanlara ders verircesine... 
Yarım asırlık bir güreş çığlığıydı bu. Kimbilir ne kadar duyuldu. 
Çünkü geleneksellikle popülerlik arasındaki tercih çoktan yapılmış, Kırkpınar da bundan nasibini almıştı. 
İşin komik yanı, Kırkpınar'ın haşmetini ifade etmeye çalışan her insan, yabancıların ilgisinden bahsediyor, ama her yeni kuralla yabancıların ilgisini çeken tarihi nefes, bir daha alınmamak üzere uçup çıkıyordu Er meydanından. 
Ben kara mizah yapmak için söylüyorum, lakin beş - on yıla kalmaz gerçeğe dönüşebilir yakında sponsor bulduk diye Kırkınar'ı motor yağıyla, MARGARİNLE yaptırırlarsa şaşırmayın. 
Evet tercih yapılmıştır. Kırkpınar güreşleri sanayi atıkları dökülen bir dere gibi hoyratça kirletilmekte ve belirsiz bir tarihte çok büyük emeklerle temizleneceği günleri beklemektedir. 
Motor yağı veya margarinli Kırkpınar'lar kurgu bilim değildir. Yalnız, Ali ağabeye kahrından bir şey olur diye yanarım o gün. 

Cavcav mı, 'Carcar' mı .. 

Şu İlhan Cavcav var ya 27 yıldır başkan, hiçbir şey öğrenememiş Türk Futbolu hakkında. Lafa bakın lafa 
"Biz her şeyi açık ve mertçe konuşuyoruz. Ama bizimle aynı düşünceleri paylaşanlar maalesef susuyor". 
Hani "Ulusoy'u istemezük" diye yeri göğü inletenleri kastediyor benim naif başkanım. 
Acaip şaşırdım. 
Futbol bu futbol... Polyanna dağda keçi sağmıyor. Mangır işi. Güçler dengesi. Sonra mafyası var, politikası var değil mi sayın Cavcav Zatıaliniz Cumhuriyet'in kurulduğundan beri Ankara'da oturuyorsunuz ama siyasetten bir gram nasiplenmemişsiniz valla. 
O zannediyormuş ki, herkes fikrinin arkasında duvar kuracak. Sözünün eri olacak. Muhalefette yer alanlar, seçim günü geldiğinde bayramlık kıyafetlerini giyip temiz ve yürekten oylarıyla sandığa koşacak. Centilmence yarış Türk Futbolu'na temiz sağlıklı bir kan kazandıracak. 
İlahi başkan. Sen ki, futbolcunun en hasını markette alışveriş ederken bile anlarsın. Sen ki, bir kulübü kulübeden alıp tesis ve dolar zengini yaparsın ve sen ki, para işlerinde Kayserili bir tüccara fark atarsın Türk Futbolu denilen şu çarkın şizofrenik döngüsünü nasıl kavrayamazsın yani 
Sayın Ulusoy'a muhalefet etmek başka, onun yeniden seçilmesine ses etmemek başka. Hatta, yeniden seçilmesi için sesi kısmak, muhalefeti dondurmak, yeni durumlara göre pozisyon almak üzere pusuya yatmak... Bunları da biz mi öğreteceğiz 27 yıldan sonra... 
Önceden bağırıp bugün susanlar, aslında güç ve kudretlerini "anti Ulusoycu" olmalarına borçlular sayın Cavcav... Doğal veya zorlama "ortak düşman" Ulusoy'a karşı kenetlenerek enerji buluyorlar. Eksik olmasın, Haluk Bey de kendilerine epey yardımcı oluyor. Böylece kaçan şampiyonluktan alınamayan yabancıya kadar her fatura Ulusoy'a kesiliyor. 
Taraftar mırın - kırın etti mi önüne Federasyon'u sürüyorlar. Hani sayın Haluk Ulusoy, "bana eyvallah" dese, inan ki bırakmazlar. O kadar rahatlar yani. 
İlhan Başkan'ım .. Sen 27 senede bu işi kavrayamadınsa, bu senin kalitenden kaynaklansa da bize yaramazsın. Bize Cavcav değil "carcar" gerek, anlamalısın. 

'Cumhuriyet'in de kuralları var 

Almanlar Daum'u ayartmasın diye Fenerbahçe Başkanı çıkıp "Alman Milli Takımı hocası anketinde Daum'un alternatifi Hitzfeld'e oy yağdırın" derse... "Bana ne" diyemiyorum işte .. 
Biliyorum, sayın Aziz Yıldırım bu çağrıyı "Fenerbahçe'nin yüksek menfaatleri için" yapmıştır... Biliyorum, bu tip olaylarda işin etik yanını kurcalamak "vatan hainliği" ile eş anlamlıdır ve en azından bir "Fenerbahçe düşmanlığı" kapıdadır. 
Biliyorum lakin kendimi tutamıyorum. Beynimi kemiren soruları yazıveriyorum Sayın Yıldırım'ın yaptığı, resmen dost bir ülkenin Milli Takım hocalık seçimini speküle etmek ve -teşbihte hata olmaz- seçime hile karıştırmak değil midir Fenerbahçelilere ne Alman Milli Takımı'nı çalıştıracak Hitzfeld'in alacağı internet oylarından .. Daum, internetten çıkacak oy oranıyla gidecekse kendisine bunca imkan, bunca para neden verilmektedir 
Yani Fenerbahçe'nin yaşamsal planlarını üzerine inşaa ettiği bir hoca, bu kadar mı bıçak sırtındadır Diyelim ki Hitzfeld, Daum'un on misli oy aldı, anket sonuçları sayın Yıldırım'ın çağrısına bağlanmayacak mıdır bundan böyle Yoksa Almanya'da kimse Daum'u istememektedir de, sayın Yıldırım, Daum'un onurunu kurtarmak için "oyları ben etkiledim" demeye mi hazırlanmaktadır. 
Neresinden bakarsanız bakın tam anlamıyla bir iktidar sarhoşluğudur bu çağrı. Etik açıdan tartışmalıdır. Sonuçları açısından zararlıdır. Şakası bile hoş değildir... Fenerbahçe Başkanı'nın bir anketi speküle etmesinin belgesi olması açısından ise dehşet vericidir. Çünkü anketlerin de güvenilirliği kalmayacaktır yakın gelecekte. Hele Fenerbahçe'ye ilişkin olanların. 
Teşvik primini "uluslararası" boyuta taşıdığını en azından inkar etmeyen bir federasyonun yönettiği Türk Futbolu'nda olur böyle vakalar derseniz, onu da anlarım 
Ama ister bir adamı, ister bir takımı, etnik grubu, partiyi, herhangi bir şeyi tuttuğunuz için etik kuralların çiğnenmesine, adaletin eğilip bükülmesine ses çıkarmazsanız, alet olursanız "Cumhuriyet"e değil, "aşiret"e müstehaksınız. Dolayısıyla, haksızlığa uğramak sırası size geldiğinde şaşırmayacaksınız. 

Bekar yıldız aranıyor 
Nedir yabancı bir futbolcuda aradığınız özellikler .. Kariyeri mi, zekası mı, cesareti mi, fiziği mi, iki ayağını da kullanması mı 
Geçiniz .. İlk koşul bekar olması. Baksanıza Alex'te Fenerbahçe'nin imanı gevredi. Şimdi de Galatasaray'ın gözdesi Roque Junior, eşi muhalefet ettiği için Türkiye'ye gelemiyormuş. 
Yani bekar olmayan futbolcu, "yıldız" olmuş kimin umrunda, karısı izin vermeyip buraya gelemedikten sonra. 

Daum'un 'ön bahaneleri' 

Sayın Daum, yabancı sayısının 6'ya indirilmesi ile Fenerbahçe'nin Avrupa'da ciddi sıkıntılar yaşayacağını söylemiş. Haklıdır .. Ancak katlanacak. Çünkü Türk futbolu aynı zamanda bir Milli Takım'a da sahiptir. Burada oynayacak futbolcuları yedek kulübesinden seçemeyeceğimize göre, yabancı kısıtlaması doğaldır. Gördünüz Euro 2004'teki "ligini yabancılara zimmetlemiş" takımların halini. 
Aslında 8 yabancı oynatabilse de bazı "ön bahaneler" yaratacaktı Alman hoca. Çünkü ciddi bir tedirginlik, hatta anksiyete içinde -ki, bu durum her türlü rehabilitasyonun doğal yan etkilerinden biri sayılmaktadır- bildiğim kadarıyla. 
Her sezon böyle bir iki beyanatı vardır sayın Daum'un. Bir zamanlar çalıştırdığı takımı kartal arabaya benzetirdi, Ferrari'ye geldi, bu kez Avrupa otobanları için yüksek oktan istiyor. Göreceksiniz Lig için de benzer şeyler söyleyecektir. "Beşiktaş çok iyi transferler yaptı", "100. yıl Galatasaray'ı uçurur" gibi beyanatlara hazır olun. Bu onun tarzı ve büyük bir olasılıkla geride kalan kötü alışkanlıklarında bu endişelerden kurtulma arzusu rol oynadı. 



</TEXT>
</DOC>
