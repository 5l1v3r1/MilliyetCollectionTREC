<DOC>
<DOCNO> 262535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur45.html </URL>
<DATE> 2004/08/11/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
"İstanbul'un bu altyapısıyla, günlük önlemlerle olmayacağını anladık" 
</HEADLINE>
<TEXT>

     İstanbul'da yaşamı olumsuz etkileyen sağanak yağışları değerlendiren İstanbul Valisi Muammer Güler, ''İstanbul'un bu altyapısıyla, elbette sadece günlük önlemlerle bu işin giderilemeyecek kadar önemli olduğunu anlamış olduk'' dedi. 
     Güler, Kabataş Kültür Merkezi'nde katıldığı bir program sonrası basın mensuplarının İstanbul'daki sağanak yağışların hayata olumsuz etkisiyle ilgili sorularını yanıtladı. 
     ''Sağanak yağış nedeniyle Bahçelievler'de dün bir apartmanın bodrum katında 3 çocuğun boğularak öldüğünün'' hatırlatılması üzerine Güler, ''Bu olayda ailenin yapısından kaynaklanan bir sıkıntı olduğunu'' ifade etti. 
     Burada bir minibüsün yol açtığı duvar yıkılmasıyla bodrum katına su geldiğini anlatan Güler, ''konutun ev niteliği taşımadığını'' kaydetti. 
     Güler, olayla ilgili araştırmanın sürdüğünü belirterek, ''Orada oturan insanlar yapılan ikazlara rağmen maalesef çıkmamışlar'' dedi. 
     Valilik olarak sel, su taşkını veya yağmurun getireceği diğer sıkıntılara dikkat çektiklerini hatırlatan Muammer Güler, valilik ile büyükşehir ve ilçe belediyelerinin önlemlerinin sürdüğünü bildirdi. 
     ''Alınan önlemler yeterli mi '' sorusu üzerine Güler, ''İstanbul'un bu altyapısıyla, elbette sadece günlük önlemlerle bu işin giderilemeyecek kadar önemli olduğunu anlamış olduk'' diye konuştu. 
     Güler, ''Ne yapılması gerekiyor '' şeklindeki soru üzerine de, ''Yapılacak şeyler çok. İstanbul'un altyapısında yapılacak çok değişiklikler var. Onları yapmaya çalışıyorlar'' dedi. 
     
     ''MESELE İSTANBUL'DA'' 
     İstanbul Valisi Güler, ''Yaşanan olumsuzlukların sorumlusunun kim olduğu '' yolundaki soruya ise şu karşılığı verdi 
     ''Hemen sorumlu ararsanız kolay. Sorumlusunu bulunca iş bitiyor mu Bu yaklaşıma tamamen karşı çıkıyorum. Esas bu yaklaşıma karşı çıkın. 'Sorumlusu kimdir' deyip olayı halledebiliyorsak mesele değil. 
     Sorunun nasıl düzeltilmesi, kaynaklarının nasıl bulunması, nasıl bir yönetim anlayışıyla bunun çözülmesi önemli. 'Sorumlusu şu' dersem iş bitiyorsa, hemen söyleyeyim. Mesela bir ad söylesem, bu sizi tatmin eder mi Yok. Mesele İstanbul'da.'' İstanbul'da 2 milyon 200 bin araç bulunmasına karşın 200 bin kapasiteli otopark olduğunu vurgulayan Güler, ''Şimdi bu araçlar denizde mi duracak, havada mı duracak Bunlar bir yerde duracak. İstanbul önce bunu çözecek'' dedi. 
     İnsanların ''sihirli bir değnekle'' trafik sorununun çözülmesini beklediğine dikkat çeken Güler, İstanbul'da 100 kişiden 89'unun karayoluyla taşındığını dile getirdi. Bu kişilerden büyük çoğunluğunun taksilerle veya tek araçlarla taşındığını anlatan Güler, ''10 araç 14 insan taşıyor, bu hesapları yapmak lazım'' şeklinde konuştu. 
     Muammer Güler, toplu taşımacılığa ağırlık vermek ve raylı sistemi artırmak gerektiğini kaydetti. 
     
     ''ÖNCE YAPILAŞIYORUZ...'' 
     Bir gazetecinin ''yapılan tüm uyarılara rağmen yine mazgalların tıkandığını gördük'' şeklindeki sözleri üzerine de Güler, şunları söyledi 
     ''Birtakım eksiklikler hemen siz uyarı yaptığınızda da bitmiyor. Uyarıyla iş bitse bugün ben 10 sayfalık bir uyarı çıkartırım, bu işler biter. Bu işlerin bir de altyapıdan kaynaklanan kısımları var. İmkanların getirdiği sıkıntılar var, şehirleşme yapısından kaynaklanan sıkıntılar var. Önce yapılaşıyoruz sonra diğer tedbirleri almaya çalışıyoruz. Hayır böyle bir şey yok. Günlük hayatın normal akışını engellemeyecek tedbirleri alıyoruz da, aldırıyoruz da.'' ''İstanbul'da böyle bir sıkıntı yaşanırken İstanbul Büyükşehir Belediye Başkanı'nın Atina'da olmasını nasıl değerlendiriyorsunuz '' sorusuna tepki gösteren Vali Güler, başkan yardımcılarının görevde olduğunu bildirdi. 
     Güler, ''Devlette devamlılık esastır. Başkan, Atina'ya herhalde bir görev için gitti'' dedi. 
     
</TEXT>
</DOC>
