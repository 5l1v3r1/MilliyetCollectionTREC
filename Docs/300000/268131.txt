<DOC>
<DOCNO> 268131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/soneko10.html </URL>
<DATE> 2004/09/01/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
İşsizlikte artış bekleniyor... 
</HEADLINE>
<TEXT>

     Çalışma ve Sosyal Güvenlik Bakanlığı'nca hazırlanan rapordaki ''işsizlik projeksiyonu''nda, geçen yıl yüzde 10.5 olarak belirtilen Türkiye'deki işsizlik oranı, bu yıl için yüzde 10.6 olarak gösterildi. 
     Çalışma ve Sosyal Güvenlik Bakanlığı'nca hazırlanan ''Türkiye'de İşsizliğin Önlenmesi ve İstihdamın Artırılması'' adlı raporda, Türkiye'deki 2002 yılı işsizlik oranları, OECD ülkelerindekilerle karşılaştırılırken, 2003 ve 2004 yıllarına ilişkin ''işsizlik projeksiyonları''na da yer verildi. 
     Rapora göre, 2002'de Türkiye'nin işsizlik oranı yüzde 10.6 iken, Avrupa Birliği AB ortalaması yüzde 7.6, OECD ortalaması ise yüzde 6.7 idi. Buna göre, Türkiye'deki işsizlik oranı, OECD üyesi ülkelerden sadece İspanya, Slovakya ve Polonya'nın altındaydı. 
     Bakanlığın raporunda yer alan ''işsizlik projeksiyonu''nda, Türkiye'deki işsizlik oranının, geçen yıl, bir önceki yıla göre yüzde 0.1 oranında düşerek, yüzde 10.5 olduğu belirtiliyor. Ancak, 2004'e ait projeksiyonda, işsizlik oranının, tekrar yüzde 10.6'ya yükseldiği dikkat çekiyor. 
     Raporda, DİE'nin, Hanehalkı İşgücü Anketi 2004 yılı 1. Dönem Sonuçları'na göre, Türkiye'de işsizliğin yüzde 12.4, işgücüne katılma oranının ise yüzde 45.9 düzeyinde olduğu belirtiliyor. 

     
</TEXT>
</DOC>
