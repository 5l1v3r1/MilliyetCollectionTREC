<DOC>
<DOCNO> 281553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonsiy10.html </URL>
<DATE> 2004/10/19/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Peker'e silah ruhsatı verenler hakkında işlem yapıldı mı 
</HEADLINE>
<TEXT>

     CHP Konya Milletvekili Atilla Kart, ''Sedat Peker ve adamlarına silah ruhsatı verilmesi konusunda olumlu görüş bildiren emniyet yetkilileri hakkında yasal işlem yapılıp yapılmadığını'' sordu. 
     Kart, İçişleri Bakanı Abdülkadir Aksu'nun yanıtlamasını istediği soru önergesinde, Peker ve adamlarına yönelik operasyon sırasında söz konusu kişilere 7 adet tabanca ruhsatı verildiğinin belirlendiğini ifade etti. 
     Kart, ruhsatlardan iki tanesinin Bilecik Valisi Ayhan Çevik tarafından verildiğinin açıklanmasına karşın, diğer 5 ruhsat hakkında bir bilgi verilmediğini anımsatarak, bunların hangi valilik tarafından ne zaman ve kimin imzasıyla kimlere verildiği ve ruhsat verilmesi konusunda olumlu görüş bildiren emniyet yetkilileri hakkında yasal işlem yapılıp yapılmadığını sordu. 
     Kart, başka bir soru önergesiyle de Ankara Emniyeti tarafından başlatıldığı ileri sürülen ''ajan-vatandaş'' uygulaması konusunda bilgi talep etti. 
     
</TEXT>
</DOC>
