<DOC>
<DOCNO> 298016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur44.html </URL>
<DATE> 2004/12/15/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Kamu-Sen'den AB sürecine tepki... 
</HEADLINE>
<TEXT>

     Türkiye Kamu-Sen Genel Başkanı Bircan Akyıldız ve konfederasyon yöneticileri, Kızılay'da vatandaşlara AB karşıtı bildiri dağıttı. 
     Türkiye Kamu-Sen ve bağlı sendikaların yöneticileri, Atatürk Bulvarı'ndaki Kızılay Postanesi önünde toplandılar. 
     ''AB-APO el ele, Türkiye nereye '', ''Türk uyan, önce vatan'', ''Burası Türkiye ya sev, ya terk et'' yazılı dövizler taşıyan grup, ''Ayasofya camidir, unutan haindir'', ''Bizim ilkemiz, önce ülkemiz'', ''Küresel hainler hesap verecek'' sloganları attılar. 
     Türkiye Kamu-Sen Genel Başkanı Akyıldız, burada yaptığı basın açıklamasında, AB'nin Türkiye'ye kabul edilmesi mümkün olmayan şartlar sunduğunu söyledi. 
     Türkiye'de yeni azınlıklar yaratılmak istendiğini ifade eden Akyıldız, ''Azınlık kimdir Azınlık konusuna Lozan'da son nokta konulmuştur. Türkiye'de gayrimüslimler dışında azınlık yoktur'' diye konuştu. 
     Türkiye'de AB'dekilerin tetikçilerinin yaşadığını söyleyen Akyıldız, ''Türkiye'de otonomistler, ilancılar yaşamaktadır. Cumhuriyet savcılarını göreve çağırıyorum. Lozan'la, kanımızla çizdiğimiz sınırlarımızın parçalanmasına, ancak ve ancak ihanet denir'' dedi. 
     Fener Rum Patriği Bartholomeos'u ve ABD'nin Ankara Büyükelçisi Eric Edelman'ı eleştiren Akyıldız, şunları kaydetti 
     ''Ey papaz efendi, haddini bil. Haddini bilmezsen, bildiririz. Ekümenik olmak isteyenler, memleket içinde Vatikan olmak isteyenler, haddinizi bilin bilmiyorsanız, defolup gidin. Edelman efendi, sen kendini eyalet valisi mi sanıyorsun Haddini bilmek zorundasın. Bilmezsen, sana anlatırız. Ekümenik için ne yaptığın belli, 12 milyon dolar rüşvet dağıttın.'' Akyıldız, ''vatan toprağının ve milletin özgürlüğünün tehlikede olduğunu'' savunarak, egemenlikten ve bağımsızlıktan asla ödün vermeyeceklerini söyledi. 
     Açıklamanın ardından Bircan Akyıldız ve beraberindeki konfederasyon ve bağlı sendikaların yöneticileri, vatandaşlara ''Yüce Türk Milleti''ne adlı bildiriyi dağıttılar. 
     Bildiride, ''AB'nin Türkiye'den isteklerinin'' şunlar olduğu savunuluyor 
     ''35 bin kişinin katilini bağımsız bir mahkemede yeniden yargılayın, Kıbrıs'ta işgal ettiğiniz topraklardan çekilin Güney Kıbrıs'ı, Kıbrıs'ın bütününü temsilen tanıyın Ortodoks Kilisesi'ni 'ekümenik' olarak tanıyın, Heybeliada Ruhban Okulu'nu açın Ermenistan sınırını açın, Ermeni soykırımını tanıyın azınlıklara verdiğiniz hak ve özgürlükleri daha da genişletin, kültürel hakların kullanımındaki kısıtlamaları kaldırın Türk Silahlı Kuvvetleri'nin ülkedeki yetkisini azaltın, askerliği kaldırın TEKEL'i özelleştirmeniz, yabancı ülkelerde üretilen alkollü içkilerin ülkenize girmesi için yeterli olmamıştır. Farklı tedbirlerle bunu sağlayın tarım, yapısal politikalar ve kişilerin serbest dolaşımına getirilecek kısıtlamalar kabul edilmezse, görüşmeler tıkanır bütün isteklerimiz yerine getirilse bile, müzakereler sonunda üyeliğiniz garanti olmayacak.'' 
     
</TEXT>
</DOC>
