<DOC>
<DOCNO> 266812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun25.html </URL>
<DATE> 2004/08/27/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Güzelyurt'taki saldırıda TNT tipi bomba kullanıldığı sanılıyor 
</HEADLINE>
<TEXT>

     KKTC'de Güzelyurt'taki Ay Mama kilisesine düzenlenen saldırının ayrıntıları ortaya çıkmaya başladı. 
     Edinilen bilgiye göre, kilisenin ahşap kapısına bırakılan bombanın TNT tipi bir patlayıcı olma ihtimali ağırlık kazandı. Bombanın kilisede büyük hasara neden olduğu, camlarının kırılarak, tavanının da hasar gördüğü bildirildi. 
     Patlamanın etkisiyle çevrede bulunan iş yerlerinin camları da kırıldı. Saldırganlar kapıya yerleştirdikleri bombanın yanı sıra kilisenin parmaklıklı penceresinden henüz tipi belirlenemeyen yanıcı bir madde atarak, kiliseyi yakma girişiminde bulundular. Edinilen bilgiye göre, yangın olay yerine gelen itfaiye ekibinin müdahalesiyle engellendi. 
     Bu arada kilise binasının ön tarafına İngilizce çeşitli yazılar yazıldığı da gözlendi. 
     Polisin yoğun güvenlik önlemleri aldığı olay yeri, vatandaşların yanı sıra devlet yetkililerinin akınına uğradı. KKTC Başbakanı Mehmet Ali Talat ve Cumhuriyet Meclisi Başkanı Fatma Ekenoğlu ve diğer yetkililer olay yerine giderek incelemelerde bulundu. 
     
</TEXT>
</DOC>
