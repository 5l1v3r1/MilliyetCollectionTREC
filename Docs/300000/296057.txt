<DOC>
<DOCNO> 296057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonyas22.html </URL>
<DATE> 2004/12/08/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Çin'den bir yasak da 'Football Manager 2005' oyununa... 
</HEADLINE>
<TEXT>

     Çin'de ''Football Manager 2005'' adlı bilgisayar oyunu ''ülkenin egemenliğine ve toprak bütünlüğüne zarar verdiği'' gerekçesiyle yasaklandı. 
     Çin Kültür Bakanlığı'nın açıklamasında, Sports Interactive şirketi tarafından üretilen oyunda Tayvan'ın, Hong Kong ve Makao özel idari bölgeleri ve Tibet Özerk Bölgesi'nin bağımsız ülkeler gibi gösterildiğine işaret edildi. 
     Açıklamada, ''bir bilgisayar oyunu da olsa bunun Çin yasalarını ihlal ettiği ve Çin hükümetinin yasaklarını çiğnediği'' kaydedildi. 
     Oyunun CD'leri Çin'de satışa çıkmamasına rağmen internet üzerinden yüklenerek CD'lere kopyalandığı ifade edilen açıklamada, ilgili birimlerden ülke çapındaki kamu güvenliği büroları, sanayi, ticaret ve telekom kuruluşları ve basımevleriyle temasa geçerek, oyunu satan veya çoğaltan bilgisayar programı satıcıları, web siteleri ve internet kafeleri cezalandırmaları ve ele geçirilen CD'leri imha etmeleri istendi. 
     Açıklamada, ayrıca bu oyunu satan ve çoğaltan işyerlerine 30 bin yueni 5.4 milyar TL bulan para cezasıyla kapatma veya çalışma ruhsatlarını iptal etme gibi cezaları verilebileceği kaydedildi. 
     Yeni Çin Haber Ajansı'nın haberinde, çok sayıda bilgisayar kullanıcısının bakanlığı arayarak, oyunu protesto ettiği de belirtildi. 
     
</TEXT>
</DOC>
