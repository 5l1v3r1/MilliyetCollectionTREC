<DOC>
<DOCNO> 262554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur64.html </URL>
<DATE> 2004/08/11/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Elazığ'da 5.5 büyüklüğünde deprem 
</HEADLINE>
<TEXT>

     Elazığ'ın Sivrice İlçesi'nde şiddetlice deprem meydana geldi. 
     Boğaziçi Üniversitesi BÜ Kandilli Rasathanesi ve Deprem Araştırma Enstitüsü'nden edinilen bilgiye göre, saat 18.48'de merkez üssü Elazığ'ın Sivrice İlçesi olan 5.5 büyüklüğünde bir deprem kaydedildi. 
     Kentin tamamı deprem paniğiyle sokaklara inerken, şehirde normal hat ve cep telefonları çalışmıyor. 
     
     VALİ CAN KAYBI YOK 

     Elazığ Valisi Kadir Koçdemir, merkez üssü Sivrice İlçesi olan 5.5 büyüklüğündeki depremde ilk belirlemelere göre can ve mal kaybının olmadığını belirtti. 
     Koçdemir, AA muhabirine yaptığı açıklamada, ilk etapta görüştükleri 10 ilçede her hangi bir can ve mal kaybının yaşanmadığını belirterek, Sivrice İlçesi'nde bir kaç bahçe duvarının yıkıldığını söyledi. 
     Koçdemir, ''Hastanelerle de görüştük şuan için can ve mal kaybı yok. Polis ve jandarma ekiplerimiz tüm mahalleleri dolaşıyor'' dedi. 
     
</TEXT>
</DOC>
