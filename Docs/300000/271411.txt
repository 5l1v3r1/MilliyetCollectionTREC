<DOC>
<DOCNO> 271411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sonsiy18.html </URL>
<DATE> 2004/09/13/ </DATE>
<TIME> 19.53 </TIME>
<AUTHOR>  </AUTHOR>
<HEADLINE>
AKP ve CHP, TCK tasarısının 6 maddesinde ortak önerge verecek... 
</HEADLINE>
<TEXT>

     AK Parti ve CHP, yarın TBMM Genel Kurulu'nda ele alınacak olan Türk Ceza Kanunu TCK Tasarısı'nın 6 maddesinde değişiklik yapılması için uzlaştı. 
     Uzlaşma sağlanan maddeler arasında TCK'nın 312, genital muayene, eleştiri amaçlı düşünce açıklamalarının suç teşkil etmemesi de yer alıyor. 
     
     AK PARTİ VE CHP, TASARININ 6 MADDESİNDE DEĞİŞİKLİK İÇİN UZLAŞTI 

     AK Parti ve CHP, yarın TBMM Genel Kurulu'nda görüşülmeye başlayacak Türk Ceza Kanunu TCK Tasarısı'nın bazı maddelerinde değişiklik konusunda uzlaşmaya vardı. 
     TBMM Adalet Komisyonu Başkanı Köksal Toptan, komisyon üyeleri AK Parti Kastamonu Milletvekili Hakkı Köylü, CHP Niğde Milletvekili Orhan Eraslan, akademisyen ve bakanlık temsilcileriyle yaklaşık 3 saat süren bir toplantı yaptı. Toplantıda, tasarının 6 maddesinde değişikliğe gidilmesi, bunlarda iki partinin ortak önerge vermesi benimsendi. 
     Tasarı'da ''hakaret'' suçunu düzenleyen 125. maddede cezanın alt sınırı 6 aydan 3 aya indirilecek. 
     Tutuklu ve hükümlünün kaçmasını düzenleyen 292 ve 293. maddelerinin birleştirilerek yeniden düzenlenmesi benimsenirken, gözaltına alınmış kişiye ceza verilmemesi, ayrıca ölüm cezasına çarptırılan ve kaçan kişiye hücre cezası verilmemesi kararlaştırıldı. 
     TCK'nın ifade özgürlüğüyle ilgili 312. maddesinde de değişiklik yapılması benimsendi. TCK Tasarısı'nın ''halkı kin ve düşmanlığa tahrik veya aşağılama'' başlıklı 216. maddesinde halkın sosyal sınıf, ırk, din, mezhep veya bölge bakımından farklı özeliklere sahip bir kesimini diğer bir kesimi aleyhine alenen tahrik eden kimse, kamunun güvenliği için açık veya yakın tehlikeli bir durumun ortaya çıkması halinde 1 yıldan 3 yıla kadar hapis cezasına çarptırılacak. 
     Tasarının ''Genital muayene''yi düzenleyen 287. maddesinde ise hakim ve savcı kararı olmaksızın kişiyi genital muayeneye gönderenin yanında bunu yapan kişi de cezalandırılacak. 
     ''Türk milletini, Türkiye Cumhuriyetini, devletin kurum ve organlarını aşağılama'' başlıklı maddede, bu suçu işleyen kişiye verilecek ceza 1 yıldan 3 yıla yerine, 6 aydan 1 yıla kadar uygulanacak. Ayrıca, eleştiri amacıyla yapılan düşünce açıklamalarının suç oluşturmaması için bu maddeye bir fıkra eklenecek. 
     Tasarı'nın ''teşhircilik'' maddesi Genel Kurul'da görüşülürken Komisyon'un maddenin gerekçesiyle ilgili açıklama yapacağı belirtildi. Bugünkü görüşmede daha önce krize neden olan maddeler ile zina konusu ele alınmazken, Genel Kurul'da görüşmeler sürerken AK Parti ve CHP'li komisyon üyelerinin bir araya geleceği bildirildi. 
     
</TEXT>
</DOC>
