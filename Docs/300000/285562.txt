<DOC>
<DOCNO> 285562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonyas11.html </URL>
<DATE> 2004/11/02/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Tarantino, şimdi de kung-fu filmi çekecek .. 
</HEADLINE>
<TEXT>

     ''Ucuz Roman'' ile ''Kill Bill'' serisinin sıradışı yönetmeni Quentin Tarantino'nun yeni filminde yine kan gövdeyi götürecek. Yönetmen, yeni projesinin bir Kung-Fu filmi olacağını ve mandarin lehçesinde çekileceğini duyurdu. 
     Tarantino, Total Film dergisine yaptığı açıklamada, yeni filminin dilinin 1917'den bu yana Çin'de konuşulan ''mandarin'' lehçesinde olacağını belirtti. 
     Filmin iki ayrı versiyonda çekileceğini dile getiren Quentin Tarantino, ''Kill Bill filmindeki Japonca sahneler çok hoşuma gitti. Bu yüzden yeni filmin tümü de mandarin lehçesinde çekilecek'' dedi. 
     Filmin ilk versiyonunun altyazılı olacağını, ikinci versiyonda ise dublaja yer verileceğini anlatan yönetmen, İkinci Dünya Savaşı'na ilişkin dev bir projesi olduğunu, ancak ondan önce bu filmi çekmek istediğini kaydetti. 
     Kung-Fu filminin çekim tarihi, oyuncu kadrosu, ismi ve detaylarına ilişkin bilgi vermeyen Tarantino'nun yeni projesiyle ilgili Total Film dergisinde, ''Tüm senaryosunu Tarantino'nun kaleme alacağı film, onun yapımlarını seven çılgın seyirciyi de çok heyecanlandıracak'' yorumunda bulunuldu. 
     Tarantino'nun son filmi ''Kill Bill'' iki kısım halinde seyirciyle buluşmuş ve büyük yankı uyandırmıştı. Ünlü yönetmen, önce filmin üçüncüsünü çekmek için hazır olduğunu duyurmuş, ancak daha sonra bu yapım için en az 10 yıla ihtiyacı olduğunu açıklamıştı. 
     
</TEXT>
</DOC>
