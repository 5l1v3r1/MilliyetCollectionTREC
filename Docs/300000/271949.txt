<DOC>
<DOCNO> 271949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sondun17.html </URL>
<DATE> 2004/09/15/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İspanyollar kokainman .. 
</HEADLINE>
<TEXT>

     Avrupa Birliği AB ülkeleri arasında kokain tipi uyuşturucuyu en fazla tüketildiği ülkenin İspanya olduğu açıklandı. 
     İspanya Sağlık Bakanlığı tarafından yapılan açıklamada, son 12 ay içinde İspanya'da 15-64 yaş arasında 750 binden fazla kişinin kokain kullandığı belirtildi. 
     Açıklamada, en tehlikeli uyuşturucu tiplerinden olan kokainin tüketilmesinin son 10 yılda yüzde 1.8'den 6.8'e ulaştığı bildirilerek, 2004 yılı itibarıyla İspanyolların yüzde 36.1'inin marihuana, yüzde 4.6'sının extasy, yüzde 0.1'inin de eroin kullandığı kaydedildi. 
     Rakamların endişe verici olduğunu söyleyen Sağlık Bakanı Elena Salgado, özellikle gençlerin uyuşturucu kullanmasında büyük artışa karşı önlem alınacağını duyurdu. 
     İspanya'da 14-18 yaş arasındaki 100 gençten 7'sinin 2004 yılı içinde kokain kullanmayı denediği, 1994'te 18.2 olan bu oranın 2004 itibarıyla yüzde 36.1'e çıktığı bildirildi. 
     Sağlık Bakanlığı, gençleri uyuşturucudan uzaklaştırmak için uyuşturucu tüketiminin artmasının sebeplerini derinlemesine araştıracaklarını, bilgilendirme ve eğitime ağırlık vereceklerini de açıkladı. 
     Bu arada, Sağlık Bakanlığı'nın marihuana tipi uyuşturucunun tedavilerde kullanılmasının yasallaştırılması için yeni bir yasa hazırlığında olduğu bildirildi. 
     
</TEXT>
</DOC>
