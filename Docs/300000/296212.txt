<DOC>
<DOCNO> 296212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun62.html </URL>
<DATE> 2004/12/09/ </DATE>
<TIME> 23.02 </TIME>
<AUTHOR>  </AUTHOR>
<HEADLINE>
Amerika yönetimi Annan'a güveniyor... 
</HEADLINE>
<TEXT>

     ABD'nin BM nezdindeki Daimi Temsilcisi John Danforth, Amerikan yönetiminin son günlerde eleştirilere hedef olan BM Genel Sekreteri Kofi Annan'a güvenini açıkladı. 
     Danforth, gazetecilere yaptığı açıklamada, Beyaz Saray ve ABD Dışişleri Bakanlığı'nı temsilen konuştuğunu belirterek, ''Genel sekretere ve görevini sürdürmesine güvenimizi bildiririz. Bildiğim kadarıyla kimse genel sekreterin kişisel dürüstlüğünden şüphe etmiyor. Kimse. Genel sekreterle iyi çalıştık. Onunla gelecekte de çalışmayı umuyoruz'' dedi. 
     Amerikan yönetiminin, yine de konunun soruşturulması taraftarı olduğunu belirten Danforth, ''Bulutları dağıtmanın tek yolu, güneş ışığını içeri almaktır'' diye konuştu. 
     Beyaz Saray'dan daha önce yapılan açıklamalarda iddialara ilişkin soruşturmanın açık olması gerektiği vurgulanmış, ancak Annan'ın kişiliğiyle ilgili yorumda bulunulmamıştı. 
     Irak'ta sivil halkın mağduriyetini gidermek amacıyla 1996-2003 yılları arasında BM tarafından yürütülen ve toplam 63 milyar doları bulan ''gıda karşılığı petrol'' programı sırasında eski Irak Devlet Başkanı Saddam Hüseyin'in 21 milyar dolardan fazla gelir elde ettiği üzerinde duran çevreler, Genel Sekreter Annan'ın istifasını talep etmeye başladılar. 
     Bu çevreler, Annan'ın oğlu Kojo Annan'ın program çerçevesinde iş alan İsviçre firması Cotecna'dan geçen Şubat ayına kadar maaş almaya devam ettiğinin ortaya çıkması üzerine ise Annan üzerindeki istifa baskılarını daha da yoğunlaştırdılar. 
     
</TEXT>
</DOC>
