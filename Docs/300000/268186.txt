<DOC>
<DOCNO> 268186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonsiy15.html </URL>
<DATE> 2004/09/01/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Edelman "Irak'taki saldırılarla ilgili işbirliği mekanizması oluşturduk" 
</HEADLINE>
<TEXT>

     ABD'nin Ankara Büyükelçisi Eric Edelman, Irak'taki saldırılar konusunda Dışişleri Bakanlığı ile işbirliği mekanizması oluşturduklarını söyledi. 
     Dışişleri Bakanı ve Başbakan Yardımcısı Abdullah Gül, ABD'nin Ankara Büyükelçisi Eric Edelman'ı makamında kabul etti. 
     Görüşmenin ardından gazetecilerin sorularını yanıtlayan Edelman, Irak'ta Türk kamyon şoförleri ve mühendislerine yönelik saldırılara ilişkin alınacak önlemler konusunda, Dışişleri Bakanlığı ile işbirliği mekanizması oluşturduklarını söyledi. 
     Edelman, yazın bir süre Ankara'dan ayrı kaldığını, Bakan Gül ile rutin bir görüşme yaptığını kaydetti. Gül'ün bu ay içinde BM Genel Kurulu oturumlarına katılacağına dikkati çeken Edelman, bunun öncesinde bazı konuları ele almanın faydalı olacağını düşündüğünü ve Gül ile ''çok olumlu ve geniş kapsamlı'' bir görüşme yaptığını kaydetti. 
     Irak'ta Türk vatandaşlarını hedef alan saldırılara karşı alınacak önlemlere ilişkin bir soru üzerine Edelman, Gül ile görüşmesinde Irak'taki güvenlik durumunu, özellikle de kamyon şoförleri ve mühendislerin durumunu konuştuklarını söyledi. 
     Edelman, ''ortada çok ciddi bir durumun olduğunu'', amaçları sadece Irak'ın yeniden inşasına katkıda bulunmak olan bir mühendisin öldürülmesinden ''derin üzüntü'' duyduklarını ifade etti. 
     Büyükelçi Edelman, bu konuda Dışişleri Bakanlığı ile işbirliği mekanizması oluşturduklarını, Bağdat ve Washington'daki yetkililerle de konuyla ilgili çalışmalarını sürdürdüklerini belirtti. 
     Türk kamyon şoförleri derneğinin ve taşeron firmalar da dahil olmak üzere iş dünyasının temsilcileriyle bir süre önce bir araya geldiğini kaydeden Edelman, ''Hepimiz aynı amaç için çalışıyoruz Irak'taki herkes için güvenlik durumunu iyileştirmek'' diye konuştu. Büyükelçi Edelman, bir soru üzerine, konuya ilişkin birçok teklifin yapıldığını, ancak ayrıntıya giremeyeceğini kaydetti. 
     Edelman, KKTC'nin izolasyonunun hafifletilmesine yönelik ABD'nin yakın gelecekte somut önlemler düşünüp düşünmediğine ilişkin bir soru üzerine de, bu konuda zaten önceden bazı adımlar attıklarını belirterek, KKTC'ye direkt uçuşlar ve izolasyonun yumuşatılmasına katkı sağlayabilecek tedbirler gibi konular üzerinde çalışmaya devam etmekte olduklarını söyledi. 
     Bu arada, Büyükelçi Edelman, Dışişleri Bakanı Gül'ün New York'taki BM Genel Kurulu oturumları sırasında ABD Dışişleri Bakanı Colin Powell ile görüşüp görüşmeyeceğine ilişkin bir soru üzerine, ''programın henüz oluşturulmadığını, ancak bunun olası olduğunu'' kaydederken, diplomatik kaynaklar görüşmenin yapılacağını belirttiler. 
     
</TEXT>
</DOC>
