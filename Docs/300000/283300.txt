<DOC>
<DOCNO> 283300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/siyaset/asiy.html </URL>
<DATE> 2004/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kritik 3'lü zirve bugün 
</HEADLINE>
<TEXT>


Erdoğan'ın, THY'nin alacağı 36 Airbus'la ilgili sözleşmeyi Berlin'de imzalayacağı gün, Fransa - Almanya - Türkiye zirvesi de yapılacak. Zirve, Fransa'nın tavrının netleşmesi açısından çok önemli 

ANKARA Milliyet 


Ankara'nın AB üyeliği sürecinde büyük önem taşıyan Fransa - Almanya - Türkiye zirvesi, bugün Berlin'de yapılıyor. Başbakan Recep Tayyip Erdoğan, THY'nin alacağı 36 Airbus'la ilgili sözleşmenin imza töreninden önce, Almanya Başbakanı Gerhard Schröder ve Fransa Cumhurbaşkanı Jacques Chirac'la görüşecek. Erdoğan, bugün öğle saatlerinde başlayacak Almanya gezisinde 10 saat temaslarda bulunacak. Türkiye'nin üyeliğine tam destek mesajı vermeyen ve referandum tartışmaları yaşanan Fransa'nın tavrı 3'lü zirvede netleşecek. Erdoğan, Türkiye'yi destekleyen Schröder'le birlikte, Chirac'ı ikna etmeye çalışacak. Erdoğan, Chirac ve Schröder, Federal Şansölyelik'teki görüşmenin ardından, uçak alım sözleşmesinin imza törenine katılacak. 3'lünün daha sonra da ortak basın toplantısı yapması planlanıyor. Chirac'ın bu toplantıda Fransa'nın tavrını dile getirmesi bekleniyor. Schröder, Erdoğan onuruna akşam yemeği de verecek. 

29 Ekim'de yok 
Bugünkü imzayla Türkiye yaklaşık 1.5 milyar dolar tutarında 36 Airbus uçak alacak. A - 320, A - 321 ve A - 330 tipi uçaklar, 2005 sonundan itibaren THY'ye teslim edilecek. Teslimatlar 2008'de sona erecek. 
Başbakan Erdoğan, 29 Ekim Cumhuriyet Bayramı kutlamalarına katılamayacak. Erdoğan ve Dışişleri Bakanı Abdullah Gül, AB Anayasası imza töreni için 28 Ekim'de Roma'ya gidecek. AB liderleriyle görüşmelerinin ardından, 29 Ekim günü saat 20.30'da İtalya'dan ayrılması beklenen Erdoğan, bu nedenle Cumhurbaşkanı Ahmet Necdet Sezer'in Çankaya Köşkü'nde vereceği resepsiyona da katılamayacak. 
Cumhurbaşkanı Sezer'in geçen 29 Ekim Resepsiyonu için eşinin başı açık hükümet üyelerine eşli, diğerlerine ise eşsiz davetiye göndermesi, tartışma yaratmıştı. AKP milletvekilleri, Sezer'i protesto etmişti. Bu yılki resepsiyon için henüz bakanlara davetiye göndermeyen Sezer'in tutumu merak konusu oldu. 

Basın toplantısı iptal edildi 

HABER MERKEZİ 

Almanya Başbakanı Schröder, Fransa Cumhurbaşkanı Chirac ve Başbakan Erdoğan'ın bugün Berlin'de yapacakları ve Türkiye'nin AB yolundaki kaderini belirleyecek üçlü zirvenin ardından ortak basın toplantısı düzenleyecekleri açıklanmıştı. Ancak bu toplantının son dakikada, Chirac'ın basının karşısına çıkmak istemediği için iptal edildiği öne sürüldü. Erdoğan'ın geçen hafta gerçekleştirdiği Fransa ziyaretinde görüştüğü Maliye Bakanı Nicolas Sarkozy de, Türkiye Başbakanı'yla görüntü vermekten çekinerek, Erdoğan'la olan randevusunun yerini değiştirmişti. 


</TEXT>
</DOC>
