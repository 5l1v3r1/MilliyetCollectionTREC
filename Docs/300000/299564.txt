<DOC>
<DOCNO> 299564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonspo29.html </URL>
<DATE> 2004/12/21/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Kemal Ulusu Hukuk Kurulu, Federasyonu adalet önünde mahcup etti 
</HEADLINE>
<TEXT>

     Ankara 13. Asliye Hukuk Mahkemesi'nin iptal ettiği Futbol Federasyonu Merkez Hakem Kurulu MHK seçimleriyle ilgili davayı açan MHK başkan adayı Kemal Ulusu, Federasyon başkanı Levent Bıçakçı ile yaptığı görüşmeye sadık kalarak 31 Aralık tarihine kadar bekleyeceğini, seçim kararı alınmaması durumunda yeniden mahkemeye gideceğini belirterek, ''31 Aralık'tan sonra doğacak kaoslardan, Kemal Ulusu sorumlu tutulmamalıdır'' dedi. 
     Futbol Federasyonu'nun eski başkanlarından olan Ulusu, Türkiye Spor Yazarları Derneği'nin Levent'teki merkezinde düzenlediği basın toplantısında, 22 Temmuz'da Sabri Çelik'in listesinin kazandığı ve 23 Kasım'da iptal edilen seçimlerin yenilenmesini istediğini, toplantıyı, Futbol Fedarasyonu'nu son bir kez uyarmak için yaptığını söyledi. 
     Mahkeme kararının Futbol Federasyonu'na geldiğini, ancak 15 günlük bir itiraz süresi bulunduğunu kaydeden Ulusu, Federasyon Başkanı Levent Bıçakcı ile daha önce bir görüşme yaptığını, birçok konuda kendisine hak veren Bıçakcı'nın, konuyu Konya'da yapacakları toplantıda görüşeceklerini kendisine bildirdiğini anlattı. Ulusu, ''Bıçakcı ile yaptığım görüşmeye sadık kalarak, 31 Aralık'a kadar bekleyeceğim. Seçim kararı alınmasını bekliyorum. Olmazsa, Ocak ayının ilk haftasında, kanuni hakkımı gönül rahatlığıyla, vicdanım rahat olarak yine mahkemede arayacağım'' diye konuştu. 
     Ulusu, şöyle devam etti 
     ''Futbol Federasyonu Hukuk Kurulu, Federasyonu zor durumda bırakıyor. Başkan Bıçakcı'yı da yanılttılar. Mahkemeye savunmalarını verirken, kazanan MHK Listesindeki Muhittin Boşat'ı eski futbolcu, Ali Can Lakot'u eski antrenör diye sundular. Dava açmadan önce kendilerini uyardım, Bu davadan bir şey çıkmaz dediler. Hukuk Kurulu, Futbol Federasyonu'nu adalet önünde mahcup etti. Ben seçimi kazanan listenin iptalini, 2. listenin kazanmasını da isteyebilirdim. Ama bunu yapmadım. Böyle göreve gelmeyi içime sindiremedim. Seçim istiyorum. Bunu yaptıracağım. Türkiye'de adalet varsa, bu seçim yapılacak. 
     Umarım Federasyon adaletin paralelinde karar alıp, temyize gitmez ve yeni seçim yapar. Kaosu da ortadan kaldırır. Bu işin vebalini taşımak istemiyorum. 31 Aralık'tan sonra doğacak kaoslardan da ben sorumlu tutulmamalıyım.'' Mahkemeye gidilmesi ve kazanması durumunda kayyum atanmasını isteyeceğini, bundan kimsenin korkmaması gerektiğini ifade eden Ulusu, ''Kayyumdan korkulmasın. Bugünden kötüsü olmaz. MHK da sivilleşmeli. Var olan iki sivil üye sayısı üç, dört olmalı'' dedi. 
     Ulusu, federasyon başkanlığı yaptığı dönemde, Hukuk Kurulu'nun kendilerine de yanlış yaptırdığını ifade ederken, ''Bu nedenle bazı yanlış kararlar verdik. Bir daha göreve gelsem, asla inanmam. Ayrı bir hukukçu daha tutarım'' açıklamasını yaptı. 
     Kemal Ulusu, 22 Temmuz 2004'de yapılan seçimleri kazanan Sabri Çelik'in listesine, 9 asil ve 9 yedek üyenin tamamının futbol adamlarından oluştuğunu belirterek, yönetmelik gereği 2 üyenin hakem kökenli olmaması gerektiğini savunmuş ve seçimin iptali için mahkemeye başvurmuştu. 
     
</TEXT>
</DOC>
