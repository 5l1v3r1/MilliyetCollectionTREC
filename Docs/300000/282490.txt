<DOC>
<DOCNO> 282490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonsiy11.html </URL>
<DATE> 2004/10/22/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
YTP, CHP'ye katılma kararını pazar günü alacak... 
</HEADLINE>
<TEXT>

     YTP Olağanüstü Kurultayı, partinin kapatılması ve CHP'ye katılma kararı almak üzere 24 Ekim Pazar günü toplanacak. 
     Çankaya Belediyesi Çağdaş Sanatlar Merkezi'nde 24 Ekim Pazar günü saat 09.30'da toplanacak olan olağanüstü kurultayın gündemine göre, açılış ve divanın oluşturulmasından sonra, partinin CHP'ye katılması konusu görüşülerek oylanacak. 
     Kapatma kararı alınması durumunda, delegelerin oylarıyla tasfiye kurulu oluşturulacak. Ayrıca partinin gelir-gider tablosu da kurultayın bilgisine sunulacak. 
     AA muhabirinin olağanüstü kurultay ve sonrasındaki sürece ilişkin sorularını yanıtlayan YTP Genel Sekreteri Metin Şahin, partililerin CHP'ye katılma kararına yönelik itirazları bulunmadığını söyledi. 
     Şahin, ''İki yıldır bu partide hizmet eden ve 'keşke devam edebilseydik' diye düşünerek üzülenler, içinde bir burukluk taşıyanlar olabilir ama genel olarak bir tepki söz konusu değil'' diye konuştu. 
     Metin Şahin'in verdiği bilgiye göre YTP'nin 650 delegesi bulunuyor. YTP'nin CHP'ye katılmak üzere kapatılması kararının alınması için 326 delegenin oyu yeterli sayılacak. Kayıtlara göre YTP'nin üye sayısı da 9 bin civarında. 
     Şahin, olağanüstü kurultayın ardından YTP üyelerinin CHP'ye girişiyle ilgili prosedür konusunda CHP yönetimiyle ortak çalışma yapılacağını belirterek, ''Bunlar ayrıntı aslında. Daha sonra oturulur, konuşulur ve gereken yapılır'' dedi. 
     YTP Olağanüstü Kurultayı için yalnızca delegelere çağrı yaptıklarını, bunun dışında bir davette bulunmadıklarını kaydeden Şahin, ancak bazı CHP yöneticilerinin kurultaya katılabileceklerini söyledi. 
     CHP Genel Başkanı Deniz Baykal 2 Ekim Cumartesi günü YTP Genel Merkezi'ni ziyaret ederek Genel Başkan İsmail Cem ile görüşmüş ve YTP'nin CHP'ye katılması önerisinde bulunmuştu. 
     Cem ve YTP Merkez Yönetim Kurulu bu daveti olumlu değerlendirmiş ve Parti Meclisi'nde olağanüstü kurultay kararı alınmıştı. 
     YTP, 22 Temmuz 2002 tarihinde DSP'den istifa eden İsmail Cem ve arkadaşları tarafından kurulmuştu. 
     
</TEXT>
</DOC>
