<DOC>
<DOCNO> 255113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonsiy28.html </URL>
<DATE> 2004/07/13/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Suriye Başbakanı'nın Erdoğan'dan isteği Fenerbahçe'yi Şam'a getir 
</HEADLINE>
<TEXT>

     Başbakan Recep Tayyip Erdoğan ile Suriye Başbakanı Muhammed Naci Otri arasında yapılan görüşmelerde bölgesel ve uluslararası konuların yanı sıra ikili ilişkiler ağırlıklı olarak ele alındı. Görüşmelerde, iki ülke arasında her alanda işbirliğinin artırılması konusunda görüş birliğine varıldı. 
     Edinilen bilgiye göre, Suriye, karasularını 35 milden 12 mile çektiğini bildirirken, iki ülke arasında ''Deniz yanı sınırı'' görüşmelerinin bir an önce başlatılması yönünde karara varıldı. Bu sayede, iki ülke arasında var olan, ancak kullanılamayan denizcilik potansiyelinin geliştirilmesi hedefleniyor. 
     Ayrıca, hava taşımacılığında rahatlama sağlanması amacıyla mevcut hava koridorlarına 4 tane daha ilave edilmesi kararlaştırıldı. 
     Görüşmede, konsolosluk hizmetlerinde iki ülke vatandaşlarına karşılıklı olarak kolaylık sağlanması yönünde de mesajlar verildi. Türkiye'nin Halep Başkonsolosluğu ile Suriye'nin Gaziantep'te açacağı başkonsolosluğun bu çerçevede hizmet vermesi yönünde görüş birliğine varıldı. Böylelikle iş adamları ve tır şoförleri vize işlemlerini daha rahat yapabilecek. 
     Erdoğan görüşmede ayrıca, Irak'tan Türkiye'ye hurda taşıyan tırlara sınırda uygulanan denetimden duyulan rahatsızlığı iletirken, karşı taraf denetimin, hurdalarda radyasyon bulunması riskine karşı yapıldığını kaydetti. 
     
     TÜRKİYE-SURİYE ORTAK BANKASI GÜNDEMDE 
     İki ülke arasında 820 milyon dolar olan ticaret hacminin 2 milyar dolara çıkarılması hedeflendi. Serbest ticaret anlaşmasının da bir an önce imzalanması bekleniyor. Bu imzanın Erdoğan'ın Şam ziyareti sırasında atılabileceği belirtildi. 
     Ankara ayrıca Şam'dan, Türk bankalarının Suriye'de şube açmalarına yönelik mevzuat çalışması yapmasını istedi. 
     Görüşmede ayrıca, Türkiye-Suriye ortak bankasının kurulmasının da gündeme geldiği öğrenildi. 
     Görüşmede Türkiye, Suriye'deki 200 vagonun modernleştirilmesi için açılacak uluslararası ihaleye katılacağını belirtirken, Suriye, modernleştirmenin ihale dışında ortak yatırımlarla yapılabileceği mesajı verdi. 
     Sınır bölgelerinde mayınların temizlenmesinin ardından ortak tarım alanlarının oluşturulması da günde gelen konular arasındaydı. 
     
     ERDOĞAN'IN ŞAM ZİYARETİ 
     Başbakan Erdoğan'ı Şam'a davet eden Otri, Şam'daki 70 bin kişilik stadın açılışını birlikte yapmayı önerdi. 
     Otri ayrıca, Erdoğan'dan Fenerbahçe futbol takımını beraberinde getirmesini ve Suriye'den bir takımla maç yapmasını teklif etti. 
     Otri'nin, ''Yeter ki getirin, Fenerbahçe'ye yenilmekten memnun oluruz'' ifadesini kullandığı öğrenildi. 
     Erdoğan'ın Otri için verdiği öğle yemeğinin mönüsü şöyle Zeytinyağlı bamya ve barbunya, peynirli su böreği, patlıcan salatası, kuzu sarma, dondurmalı kazandibi ve Türk kahvesi. 
     
</TEXT>
</DOC>
