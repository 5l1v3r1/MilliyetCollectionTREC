<DOC>
<DOCNO> 250098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/ekonomi/eko11.html </URL>
<DATE> 2004/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Prim ödemeyen işverene kıyak, işçiye ceza 
</HEADLINE>
<TEXT>


ANKARA Milliyet 

AKP hükümeti, emeklilikte SSK'ya ödenmeyen prim borçlarının işveren yerine işçiler tarafından ödenmesine ilişkin tartışmalı bir düzenlemeye imza attı. 
TBMM Plan ve Bütçe Komisyonu'nda kabul edilen "SSK Kanunu ve Sosyal Sigortalar Kurumu Kanunu'nda Değişiklik Yapılması Hakkındaki Kanun Tasarısı"na göre işçiler belli koşullarda, emekli olmak istediklerinde SSK prim borçlarını kendi ceplerinden karşılayacak. 
AKP milletvekillerinin verdikleri önergeyle SSK kanununun eksik pirim belgelerini düzenleyen 79'uncu maddesi işçiler aleyhine yeniden düzenlendi. Bağımsız bir madde olarak eklenen maddeye göre, zamanaşımı, işverenin ölümü, iflası, işyerinin kapanması, terk ve tasfiye edilmesi gibi durumlarda işverenden tahsil edilemeyen SSK prim borçları, işçilerden tahsil edilecek. 
Prim borcu olan işçiler, emeklilik istemeleri halinde eksik primleri gecikme zammı ve faiziyle birlikte ödemek zorunda kalacak. Madde ayrıca işçinin prim borçlarının yanı sıra işverenin prim borçlarını da işçinin ödemesini öngörüyor. 

Bakan Hepsini kapsamıyor 
Çalışma Bakanı Murat Başesgioğlu, düzenlemenin sadece "işveren tarafından SSK'ya bildirilmeyen kayıtsız işçileri" kapsadığını savundu. Başesgioğlu, "Bu düzenleme SSK'ya bildirimi yapılmış, hatta bazı primleri ödenmiş işçileri kapsamıyor" dedi. 
CHP İstanbul Milletvekili Kemal Kılıçdaroğlu ise eklenen maddede bir sınırlama getirilmediğini belirterek, "Siz işvereni koruyorsunuz. İşçiyi cezalandırdığınız gibi hukuka aykırı iş yapıyorsunuz. Hadi işçi kendi primini ödesin diyelim. İşverenin primini niye işçiye yüklüyorsunuz" diye konuştu. Başesgioğlu, "SSK açısından bıçak kemiğe dayandı. Kurumun mali dengesini bozacak oranlarda indirime gitmemiz mümkün değil" diye konuştu. 
Komisyonda kabul edilen diğer bir ek madde ile prim alacaklarının tahsilinde 5 yıl yerine Borçlar Kanunu'ndaki 10 yıllık zaman aşımı uygulanması da öngörüldü. Tasarı ile SSK primine esas alt kazanç sınırı asgari ücretle eşitlendi. 



</TEXT>
</DOC>
