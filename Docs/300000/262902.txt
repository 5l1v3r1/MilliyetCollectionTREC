<DOC>
<DOCNO> 262902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur46.html </URL>
<DATE> 2004/08/12/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
"Zar tuttu" diye arkadaşını öldürdü .. 
</HEADLINE>
<TEXT>

     Sivas'ta, tavla oynarken zar tuttuğu gerekçesiyle kavga ettiği arkadaşını öldürdüğü iddiasıyla tutuklanan 16 yaşındaki sanığın yargılanmasına başlandı. 
     Sivas Nöbetçi 1. Ağır Ceza Mahkemesi'ndeki duruşmaya, tutuklu sanık Ö.D. 16 ile maktul Bekir Al'ın babası Hüseyin Al katıldı. 
     Duruşmada söz alan sanık Ö.D, 8 Temmuz'da arkadaşı Bekir'in, annesiyle birlikte Diriliş Mahallesi'ndeki evlerine ziyarete geldiğini, annesi evden ayrıldıktan sonra arkadaşıyla tavla oynamaya başladıklarını söyledi. 
     Tavlada Bekir Al'ın zar tutması nedeniyle aralarında tartışma yaşandığını belirten sanık Ö.D, daha sonra kendisinin tavlayı kapattığını, bunun üzerine Al'ın hakaret ettiğini öne sürdü. 
     Mutfakta, arkasından gelen Al ile tartıştıklarını kaydeden sanık Ö.D, tartışmanın büyümesi üzerine bıçak salladığını, amacının öldürmek değil, sadece korkutmak olduğunu ifade etti. 
     Maktulün babası Hüseyin Al ise olayın nasıl olduğunu görmediğini, kendisine haber verildikten sonra oğlunu yerde yatarken bulduğunu ve hastaneye götürdüğünü belirterek, sanıktan şikayetçi olduğunu söyledi. 
     Sanığın tutukluluk halinin devamına karar veren mahkeme heyeti, duruşmayı erteledi. 
     
</TEXT>
</DOC>
