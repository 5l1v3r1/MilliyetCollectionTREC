<DOC>
<DOCNO> 277352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/yasam/ayas.html </URL>
<DATE> 2004/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Peker'e büyük baskın 
</HEADLINE>
<TEXT>


6 aylık takip sonrası 300 polis Sedat Peker'e karşı operasyon düzenledi. Operasyonda aralarında avukatların da bulunduğu 40 kişi "çete" suçlamasıyla gözaltına alındı 

ERDAL KILINÇ İstanbul TOLGA ŞARDAN Ankara 

İstanbul'da Sedat Peker ve grubuna yönelik operasyonda, aralarında Peker'in kardeşi Atilla Peker'le 3 avukatın da bulunduğu 40 kişi gözaltına alındı. Operasyonla ilgili talimatın Ankara'dan geldiği öne sürülürken, Peker ve adamları hakkında "Çıkar Amaçlı Suç Örgütleriyle Mücadele Kanunu'na muhalefet etmek", "ihalelere fesat karıştırmak", "tehdit" ve "haraç almak" gibi suçlar nedeniyle işlem yapılacağı kaydedildi. 
Ankara Başsavcılığı'nın izniyle yapılan ve 6 aydır süren takip, operasyona dönüştürüldü. Ankara'dan İstanbul'a giden özel ekip, İstanbul Organize Suçlarla Mücadele Şubesi ekipleriyle dün sabah harekete geçti. 
Operasyonda, Peker'in Beykoz Korusu'ndaki villasının da aralarında bulunduğu 70 ayrı noktaya baskın düzenlendi. Sabah erken saatte başlayan eşzamanlı operasyona, organize, mali ve narkotik şubeden 300'e yakın polis katıldı. Beykoz'daki evinde gözaltına alınan Peker, Haseki Hastanesi'nde sağlık kontrolünden geçirildikten sonra İstanbul Emniyet Müdürlüğü'ne getirilerek, garaj bölümünden şubeye çıkarıldı. Peker ve adamlarıyla ilişkileri ve bağlantıları olduğu gerekçesiyle 3 avukat da gözaltına alındı. 
Avukatların ev ve işyerlerini aramak için mahkemeden karar çıkarıldığı, İstanbul Barosu'na durumun bildirildiği, Avukat Hakları Merkezi'nden bir avukatın eşliğinde 3 avukatın arandığı bildirildi. Gözaltına alınanlar arasında 3 de kadın bulunuyor. 

Telefonları dinlendi 
Operasyon sonucunda Peker'e ait olduğu öğrenilen 2 bilgisayar ve kayıtların bulunduğu 2 koli, şifreli çanta, çok sayıda CD - disket ve bazı tablolar, incelenmek üzere Organize Suçlar Şube Müdürlüğü'ne götürüldü. Ayrıca Lincoln ve Mercedes'in de aralarında bulunduğu 4 araç emniyete getirilerek arandı. Lincoln otomobilin Peker'e ait olduğu bildirildi. Zanlılarla birlikte 1 adet av tüfeği ile 4 adet ruhsatsız tabanca ele geçirildi. 
10 avukat, İstanbul Emniyet Müdürlüğü Organize Suçlar Şube Müdürlüğü'ne gelerek zanlıların durumuyla ilgili bilgi almak istedi. Polis, operasyonun sürdüğünü ve gözaltı sayısının artabileceğini bildirdi. 




</TEXT>
</DOC>
