<DOC>
<DOCNO> 299661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonyas05.html </URL>
<DATE> 2004/12/21/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
100 ABD'liden 65'i tatlı rüya görüyor 
</HEADLINE>
<TEXT>

     Yapılan bir araştırma Amerikalıların yüzde 65'inin uykularında güzel rüyalar gördüklerini ortaya koydu. 
     Araştırma şirketi Gallup tarafından telefonla 1000 kişinin katılımı ile yapılan ve internetteki sağlık sitesi WebMD'de yayınlanan bir araştırma sonucunda, özellikle rahat bir uyku uyuyan Amerikalıların tatlı rüyalar gördükleri ve bu rüyaları görmekten de mutlu oldukları belirlendi. 
     Tatmin edici bir uyku uyuduklarını söyleyen Amerikalılar arasında tatlı rüyalar görenlerin oranının daha da yükselerek dörtte üçe kadar çıktığı belirtilirken, bu tür katılımcların sadece yüzde 10'unun uyurken kötü rüyalar gördüklerini söyledikleri ifade edildi. 
     Daha fazla uykuyla kendilerini daha iyi hissedeceklerini söyleyenler arasında ise güzel rüyalar görenlerin oranının yüzde 57'ye düştüğü, kötü rüya görenlerin oranının ise yüzde 20'yi bulduğu kaydedildi. 
     Gallup araştırmasına göre her 9 Amerikalı yetişkinden sadece 1'inin her gece rüya gördüğünü söylediği belirtilirken, her gece rüya görenlerde kötü rüya görenlerin oranının yüzde 28, haftada bir kaç kez rüya gördüğünü söyleyenlerde ise bu oranın yüzde 9 olduğu ifade edildi. Nadiren rüya gördüğünü söyleyen Amerikalılar arasında ise kötü rüya görenlerin oranı yüzde 18 olarak tespit edildi. 
     
</TEXT>
</DOC>
