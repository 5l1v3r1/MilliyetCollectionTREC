<DOC>
<DOCNO> 258462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sondun15.html </URL>
<DATE> 2004/07/27/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Yolcu uçağı bomba tehdidi nedeniyle mecburi iniş yaptı 
</HEADLINE>
<TEXT>

     Avustralya'da kalkıştan 90 dakika sonra Sydney'e mecburi iniş yapan, ''United Airlines''a ait yolcu uçağında bomba tehdidi içeren bir not bulunduğu bildirildi. 
     ''United Airlines''dan yapılan açıklamada, 840 sefer sayılı Sydney-Los Angeles seferini yapan uçağın mürettebatının, kalkıştan yaklaşık 90 dakika sonra bomba tehdidi yapılan bir not bulduğu belirtildi. 
     Açıklamada, 246 yolcunun bulunduğu uçağın pilotunun, önlem olarak Sydney'e döndüğü ve uçağın güvenli iniş yaptığı kaydedildi. 
     Avustralya Ulaştırma Bakanı John Anderson da uçağa bomba tehdidi yapıldığını doğruladı. 
     Uçağın havaalanının uzak bir köşesine götürüldüğü, olayla ilgili soruşturmanın hemen başlatılacağı, yolcuların yarın Los Angeles'a uçacakları bildirildi. 
     Channel 10 televizyonu, Sydney-Los Angeles seferini yapan uçağın, kalkıştan hemen sonra pilot kabinine zorla girilmeye çalışıldığı için Sydney havaalanına döndüğünü ve güvenli olarak indiğini duyurmuştu. 
     ''United Airlines''ın sözcüsü de 840 sefer sayılı uçağın 246 yolcu taşıdığını ve kalkıştan yaklaşık 90 dakika sonra önlem olarak Sydney'e döndüğünü kaydetmişti. 
     
</TEXT>
</DOC>
