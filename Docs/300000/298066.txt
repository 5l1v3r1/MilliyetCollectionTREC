<DOC>
<DOCNO> 298066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/dunya/dun03.html </URL>
<DATE> 2004/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, cumadan umutlu 
</HEADLINE>
<TEXT>


DIŞ HABERLER SERVİSİ 


Fransız haber ajansı AFP, AB Dönem Başkanı Hollanda'dan resmi kaynaklara dayandırdığı haberinde, AB'nin Türkiye'nin Kıbrıs'ı Rum Kesimi dolaylı olarak tanıması anlamına gelen 1963 Ankara Anlaşması'nın yeni 10 üyeye uyumunu sağlayacak ek protokolü imzalayacağına söz vermesini beklediğini bildirdi. 
AB Dönem Başkanlığı'ndan Hollandalı bir kaynak, "Siyasi olarak önemli olan konu şu ki, Türkiye protokolü imzalamaya hazır. Yoksa Kıbrıs ile sorun yaşayacaktık. Burası çok açık" dedi. 
AB'nin müzakere tarihi verilmesi karşılığında Türkiye'den böyle bir yükümlülüğün altına girmesini beklediğini vurgulayan kaynak, "Protokolün imzalanacağına dair anlaşmaya tercihen cuma günü varılacağını umuyoruz" diye konuştu. 
Protokolün imzalanmasının cumaya kadar yetişmesinin teknik açıdan çok zor olduğunu, çünkü AB'de kullanılan 20 farklı resmi dile çevrilmesi gerektiğini anlatan kaynak, "Bu durumda cuma olmazsa en kısa sürede olmasını bekliyoruz" ifadesini kullandı. 


</TEXT>
</DOC>
