<DOC>
<DOCNO> 287366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sondun04.html </URL>
<DATE> 2004/11/09/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Bush'un kabinesine kimler girecek 
</HEADLINE>
<TEXT>

     ABD Savunma Bakanı Donald Rumsfeld, ikinci dönem Başkan George W. Bush yönetimi altında bakanlık görevini sürdürme niyetine ilişkin soruları yanıtsız bıraktı. 
     Afganistan operasyonu sırasında hemen her gün televizyonlardan canlı yayınlanan ABD Savunma Bakanlığı Pentagon brifinginde gazetecilerin sorularını yanıtlayan Rumsfeld, uzun bir aradan sonra Pentagon brifinginde yeniden göründü. 
     Bush'un yeni yönetiminde görevde kalıp kalmayacağı en çok tartışılan isimlerden biri olan ve Irak Savaşı'nda esirlerin Ebu Garib hapishanesindeki işkence skandalıyla sarsılan Rumsfeld, görevde kalma konusunu Bush ile henüz konuşmadığını söyledi. Rumsfeld, ''seçim günüden bu yana Başkan Bush ile tamamen farklı konularda iki veya üç kez görüştüm. Ancak bu konu gündeme gelmedi'' dedi. 
     Rumsfeld'in, Bush'un 4 yıl sürecek ikinci dönem başkanlığında, en azından bir yıl daha görevde kalmak istediği belirtiliyor. 
     Bush, 2 Kasım seçiminden sonra düzenlediği ilk basın toplantısında, ikinci dönem başkanlığı sırasında kabinesinde bazı değişikliklerin olmasını ''kaçınılmaz'' olarak değerlendirmişti. 
     Öte yandan, ABD Dışişleri Bakanlığı sözcüsü Richard Boucher, ABD Dışişleri Bakanı Colin Powell'ın istifa edeceği yönündeki haberler için, çok kaba ifadeler kullandı. 
     Powell, seçimlerden bir süre önce, Irak Savaşı'nda Bush yönetiminin tutumundaki yanlışlıklara işaret eden bir dizi itirafta bulunmuştu. Washington çevreleri, Powell'ın bu itiraflarını, ikinci dönem Bush yönetiminde kalmayı planlamamasına yormuştu. Powell'ın yakın çevresine, ikinci dönem Bush yönetiminde hizmet vermeyi düşünmediğini söylediği yönünde haberler de Amerikan basınında yer almıştı. Ancak ABD Dışişleri Bakanı, başkanlık seçiminden bir ay kadar önce Bush isterse yönetimde kalacağı sinyalini vererek söylemini değiştirmişti. Şimdi Washington kulislerinde Powell'ın niyetinin, Bush'un ikinci dönem başkanlığının en azından bir yılında daha görevde kalarak, yıpranan imajını düzeltmek olduğu yorumları yapılıyor. 
     ABD Adalet Bakanı John Ashcroft ve ABD İç Güvenlik Bakanı Tom Ridge'in, görevlerini kişisel nedenlerle bırakmayı planladığı belirtiliyordu. Ashcroft'un sağlık sorunları olduğu söyleniyor. Ancak ABD Adalet Bakanlığı yetkilileri, haftalardır ikinci dönem Bush yönetiminde Ashcroft'un kalmayacağını söylemelerine karşılık, şimdi Ashcroft'un, başkanlık seçimindeki sonuçtan enerji aldığını ve Bush isterse ikinci dönemde de hizmet vermek istediğini ifade ediyor. 
     Beyaz Saray yetkilileri, Beyaz Saray Genel Sekreteri Andrew Card'ın görevinde kalmasının istendiğini ve Card'ın da bunu kabul ettiğini açıkladı. Card, hafta sonunda Bush ile birlikte devlet konukevi olarak kullanılan Maryland eyaletindeki Camp David'e giderek, olası kabine değişikliklerini Bush ile tartışan isimlerden biri oldu. 
     Yeni kabinede kimlerin olabileceğini tartışmak üzere Camp David'de bulunan kişilerden biri olan Bush'un Ulusal Güvenlik Danışmanı Condoleezza Rice'ın da bu görevden alınacağı yorumları yapılıyor. 
     Rice'ın, başka bir görev üstlenmek yerine California'ya dönmeyi tercih ettiği söyleniyor. Rice'ın adı ABD Savunma Bakanlığı için de geçiyor, ancak bazı Washington kaynakları, Rice'ın bu görevi almasının çok zor olduğu değerlendirmesinde bulunuyor. Condoleezza Rice'ın yardımcısı Stephen Hadley'nin, Rice'ın yerini alabileceği belirtiliyor. 
     
</TEXT>
</DOC>
