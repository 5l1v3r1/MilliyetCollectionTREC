<DOC>
<DOCNO> 280055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/soneko37.html </URL>
<DATE> 2004/10/14/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
"YTL ile ilgili yuvarlamaların etkisi binde 2'den az olur" 
</HEADLINE>
<TEXT>

     Merkez Bankası MB Emisyon Genel Müdür Yardımcısı Selahattin Akkaş, Yeni Türk Lirası YTL ile ortaya çıkacak yuvarlamaların enflasyon üzerindeki etkisinin, ''binde 2'den az olmasını'' beklediklerini söyledi. 
     Akkaş, Konya Ticaret Odası'nın KTO üyelerine yönelik düzenlediği ''Yeni Türk Lirası'na Geçiş'' konulu bilgilendirme toplantısında, YTL'ye hazırlığın bütün hızıyla sürdüğünü, özellikle bankaların yüzde 90 oranında YTL'ye hazır olduğunu bildirdi. 
     Bol sıfırlı paraların vezne, bilgi işlem, etiketlendirilme, ödeme sistemleri gibi birçok alanda büyük sorunlara yol açtığını dile getiren Akkaş, YTL'nin her alanda büyük kolaylık sağlayacağını anlattı. 
     Bugüne kadar 49 ülkenin parasından sıfır attığını ifade eden Akkaş, şunları kaydetti 
     ''Bu ülkelerde yuvarlamaların enflasyon üzerinde bir etkiye yol açtığına dair net bir bilgi yok. 1995 yılında Polonya parasından 4 sıfır attı ama enflasyon çok etkilenmedi. EURO kullanılan ülkelerde de geçişten sonra 2002'nin 6 aylık döneminde yuvarlamanın enflasyon üzerindeki etkisi binde 2'yi geçmediği belirtiliyor. Türkiye'de en küçük para birimi 50 bin lira. Yani bu rakamın altındakiler şu anda da yuvarlama yapılıyor.'' YTL'ye geçildiğinde ise en küçük para biriminin 1 kuruş yani 10 bin lira olacağını dile getiren Akkaş, ''bu rakamın altında yapılacak yuvarlamalar da çok etkili olmayacak. Ayrıca rekabet ortamında firmalar yuvarlamaları aşağı doğru yapacak. Bu yüzden, YTL ile ortaya çıkacak yuvarlamaların enflasyon üzerindeki etkisinin binde 2'den az olmasını bekliyoruz'' dedi. 
     YTL'ye hazırlık kapsamında kamuoyunun bilgilendirilmesi yolunda çalışmaların hızla ilerlediğini belirten Akkaş, YTL ile ilgili 400 bin tanıtım kitabı, 700 bin afiş, 2 milyon adet broşür, 500 bin etiket, 1 milyon adet cep takvimi, 50 bin adet yabancı dilde tanıtım kitabı, 10 bin adet de Türkçe-İngilizce afiş bastırılacağını söyledi. 
     Merkez Bankası Bilişim Teknolojileri Genel Müdür Yardımcısı Mustafa Okay da, bankacılık sektörünün hazırlıklarını büyük ölçüde tamamladığını ifade etti. 
     Yeni yılla birlikte bankacılıkta 5 bin liranın altındaki rakamların sıfıra, üstündekilerin ise 1 yeni kuruşa yuvarlanacağını belirten Okay, ''büyük yanlışlıkların önüne geçilmesi için POS makinelerindeki 3 sıfır tuşları 000 iptal edilecek. Kredi kart limitleri 31 Aralık 2004 itibariyle YTL dönüştürülecek. Kredi kart borçlarının asgari ve tam ödeme tutarları Tl ve YTL cinsinden görülebilecek'' dedi. 
     Bu arada günlerdir duyuru yapılmasına karşın, toplantıya katılan işadamı sayısının az olması dikkati çekti. 
     
</TEXT>
</DOC>
