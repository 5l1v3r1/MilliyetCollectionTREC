<DOC>
<DOCNO> 298637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/siyaset/axsiy02.html </URL>
<DATE> 2004/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Başardık 
</HEADLINE>
<TEXT>


Başbakan, Brüksel'deki iki günlük maratonu 'İsteklerimizin yüzde 100'ünü alamadık ama başarılı olduk' diye niteledi. Kıbrıs taahhüdü için ise 'Tanıma değil, teknik prosedür' dedi 

ELÇİN ERGÜN, UTKU ÇAKIRÖZER Brüksel 


Başbakan Recep Tayyip Erdoğan, Brüksel'de zorlu geçen müzakerelerin ardından düzenlediği basın toplantısında iki günlük maratonu, "Yüzde 100 beklentilerimizi aldığımızı söylersem yanlış olur ama başarılı olduk" diye özetledi. 
Erdoğan, gün boyunca Avrupa Komisyonu'nda yaptığı görüşmelerin ardından, konakladığı Conrad Oteli'nde basın toplantısı düzenledi. Erdoğan, yerli ve yabancı 200 gazetecinin iki saatlik beklemesinin ardından gerçekleşen basın toplantısında, konuşma metnini okudu. Ankara Anlaşması'nın AB'nin 25 üyeli yapısı dikkate alınarak Güney Kıbrıs'ı kapsamasının teknik bir prosedür olduğunu belirten Erdoğan, "Bu prosedür tanıma keyfiyeti değildir. Bunu konsey zirve toplantısı kayıtlarına geçirdik" dedi. 

Evvel Allah aşarız 
Kararın, müzakere süreci ile ilgili "ikinci bir karara" imk n bırakmayacak şekilde net olduğunu vurgulayan Erdoğan, "Geride kalan 41 yılın semeresini aldık. Önümüzde alacağımız mesafenin başlangıcındayız. Bundan sonraki süreç zor ve engebeli olacak. Ama Türkiye, interaktif insan potansiyeli ile Evvel Allah bunu aşacak güçtedir" diye konuştu. 

Türkiye - Brüksel hattı 
Erdoğan, "Sizi hayal kırıklığına uğratan lider oldu mu " sorusuna, "Uluslararası anlaşmalar çok çekişmeli geçer. Biz bunu Bürgenstock'ta da yaşamıştık. Şu anda bunları konuşmanın bir anlamı yok. İleride romanı yazılırsa orada yer alır" yanıtını verdi. Avusturya Başbakanı Wolfgang Schüssel'in Türkiye ile ilgili referandum çağrısını, "Şimdi bunları konuşmanın anlamı yok. Çok şeyler değişecek. O güne kadar kim öle, kim kala" diyen Erdoğan, "Ankara - Diyarbakır - Brüksel hattında Kürt vatandaşlara bir mesajınız var mı " sorusunu üzerine, "Bizim öyle bir hattımız yok. Türkiye - Brüksel hattı var. 72 milyon Türk vatandaşının tamamı da, canımız, ciğerimiz, başımızın tacıdır" dedi. 

Biz kendisini tanırız 
Danimarkalı bir gazetecinin, "Tanımadığınız bir kişinin olduğu bir yere girdiniz. Bu tanımadığınız güzel kızın adının Kıbrıs olduğunu gördüğünüzde ne yapacaksınız " sorusunu gülerek yanıtlayan Erdoğan, "Biz çoktandır kendileriyle tanışıyoruz. Münasebetlerimiz de gayet iyi. Bundan sonra daha iyi olacak" diye konuştu. Erdoğan, "Alınan karar içinize sindi mi " sorusuna da, "Bu tür şeylerde kazan kazan anlayışı vardır. Yüzde 100 beklentilerimizi aldık dersek, mübalağa etmiş oluruz. Yanlış olur fakat başardık diyorum" karşılığını verdi. 

KİM NE DEDİ 
'Avrupa için iyi bir gün' 

İngiltere Başbakanı Tony Blair "Başarılı bir sonuç elde ettiğimiz için çok memnunum. Bu, Hıristiyanlar ve Müslümanlar arasında medeniyetler çatışması olacağını söyleyenlerin yanlışlığını, birlikte çalışabileceğimizi, işbirliği yapabileceğimizi gösterdi" dedi.Almanya Başbakanı Gerhard Schröder "Türkiye'nin üyeliğinin önündeki ilk engel aşıldı. AB, Türkiye ile müzakerelere 3 Ekim 2005 tarihinde başlayacak. Türkiye'nin Ankara Anlaşması'nı AB'ye yeni üye ülkelerle imzalayacak olması, Kıbrıs'ın Rum kesimi de facto olarak tanınması anlamına geliyor.Avrupa Parlamentosu'ndaki Liberal Grubun lideri Graham Watson "AB Konseyi'nin Türkiye'ye tam üyelik müzakereleri için net bir tarih vermesi kararını selamladıklarını" açıkladı. Watson, "Bu, İslam ile Batı arasındaki engelleri yıkmanın tek fırsatını oluşturuyor" dedi.Birlik 90 Yeşiller Partisi Eşbaşkanı Claudia Roth "Avrupa için iyi bir gün. AB inandırıcılığını yitirmedi" dedi.Alman Hıristiyan Demokrat Birlik Partisi CDU Genel Başkanı Angela Merkel "AB Konseyi'nin kararını geliştirilebilir buluyorum. Benim için önemli olan, müzakerelerin ucu açık yapılacak olması ve başarısız kalması durumunda üçüncü bir yol bulunması. Bu, Türkiye'yi AB yapılarına köklü bir şekilde bağlayacak" dedi. Hıristiyan Sosyal Birlik Partisi CSU Genel Başkanı Edmund Stoiber "İsteğimiz doğrultusunda karar alındı" dedi.Karma Parlamento Komisyonu Eşbaşkanı Joost Lagendijk "AB zirve kararı, Türkiye için 10 üzerinden 8'lik iyi bir sonuç" dedi. 

</TEXT>
</DOC>
