<DOC>
<DOCNO> 254519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/siyaset/siy04.html </URL>
<DATE> 2004/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarıgül fethedecek 
</HEADLINE>
<TEXT>


'Yurt gezisi'ne Sivas'la başlayan Mustafa Sarıgül, genel başkanlığa oynayacağının sinyalini verdi ve "Düğümü çözeceğim. O tepeler de fethedilecek. Kimse merak etmesin" dedi 

Şükran Pakkan 


Şişli Belediye Başkanı Mustafa Sarıgül, "Başbakan Sarıgül" sloganlarıyla karşılandığı Sivas'ta genel başkanlığa oynayacağının sinyalini verdi. Sarıgül, "Artık rutin iş yapma devri bitti. Düğümü çözeceğim. O tepeler de fethedilecek. Kimse merak etmesin" dedi. Sarıgül, yurt gezisinin genel başkanlık yolu olup olmayacağına ilişkin soruya da "Başbakan olacağıma inanmazsam, genel başkan da olmam" yanıtını verdi. 
Bursalı bir yakınına ait olduğunu söylediği özel uçakla kente gelen Sarıgül, Sivas Havaalanı ile meydan arasındaki 20 kilometrelik yolda otobüsten halkı selamladı. Binlerce kişinin bulunduğu miting meydanında CHP yönetiminden kimsenin yer almayacağı açıklanmasına rağmen, Sarıgül konuşmasına "Sevgili Sivaslılar, sevgili MKYK Üyesi Mehmet Ali Canpolat" diyerek başladı. Duyuruya rağmen görünmemeyi tercih eden Canpolat'ın, CHP Genel Başkanı Deniz Baykal'ın isteğiyle gözlemci olarak geldiği yorumları yapıldı. 
Miting alanında, "Baykal'lı değil, Sarıgül'lü çözüm" pankartları taşındı. Mitinge 240 köyün muhtarının desteği ve 3 aylık ön çalışmayla hazırlanan Sarıgül, Anadolu gezilerinin bir sel olduğunu söyledi. "Kimsenin bu seli kesmeye gücü yetmez" diye konuşan Sarıgül, Sivas'a geliş nedenini şöyle anlattı 
"Sivas'ı arkasına alanların sırtı hiçbir zaman yere gelmemiştir. Soruyorlar, Sarıgül'ün Anadolu'da ne işi var diye Anadolu çocuklarını hakir görüyorlar, yükselmesini hazmetmiyorlar. Sivas'a git de, seni nasıl karşılayacaklar gör dediler, şimdi gelip onlar bu meydanı görsünler. Vakit gelmiştir." 
Sarıgül, uçaktaki söyleşide şunları söyledi 
Parti içindeki koltuk kavgalarının olduğu hiçbir yerde olmam. Koltuk sevdalısı siyasetçilerin siyasetten arınmasını istiyorum.Koltuğa değil, halka güvenirim. Ama, bundan sonraki seçimlerde CHP'nin genel başkanı değil, Türkiye'nin başbakanı seçilecek. Nereye gidip, nereye gitmeyeceğime halk karar verecek. Sırada Erzincan, Bayburt, Kelkit, Trabzon, Şanlıurfa, Batman, Çorlu, Tokat, Çankırı var. 30 ilde 450 sokak dolaşacağız.Sarıgül bir fırtına, denizin altından gelen bir dalgadır. Her şey takdiri ilahi Ankara'da beni 50 bin kişi beklediğinde, Esenboğa'ya inerim. 



</TEXT>
</DOC>
