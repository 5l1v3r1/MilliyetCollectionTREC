<DOC>
<DOCNO> 283284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/guncel/gun02.html </URL>
<DATE> 2004/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens Türkiye'de gençliğini hatırladı 
</HEADLINE>
<TEXT>


Prens Charles, katıldığı dans provasında, gençlik yıllarında oynadığı tiyatro rolü hatırlatılınca şaşkınlığını gizleyemedi 

UTKU ÇAKIRÖZER Ankara 

Prens Charles, İstanbul'daki temaslarının ardından geldiği Ankara'da önce Cumhurbaşkanı Sezer tarafından kabul edildi, ardından Başbakan Erdoğan'ın akşam yemeğine katıldı. Charles, British Council tarafından desteklenen "Devinimler, Yaşama Sevinci" dans topluluğunun provasını da izledi. 
Bedensel engelli sanatçıların da oynadığı gösterinin hazırlığında yer alan Türkiye Özürlüler Konfederasyonu Danışmanı Kamil Yüceoral'la da sohbet eden Charles, gençlik günlerinde Shakespeare'in Macbeth oyununda rol almasının hatırlatılması üzerine şaşkınlığını gizleyemedi. Charles, engelli sanatçılardan Ayşe Köksal'ın, "Resimlerinizden ve ekranda göründüğünüzden daha yakışıklısınız" sözlerine kahkahalarla gülerek, "Bugün duyduğum en güzel kompliman oldu. Hakikaten öyle miyim " karşılığını verdi. 


</TEXT>
</DOC>
