<DOC>
<DOCNO> 254104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/soneko10.html </URL>
<DATE> 2004/07/09/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Mart ayında, 77 bin 948 aracın trafiğe kaydı yapıldı... 
</HEADLINE>
<TEXT>

     Türkiye'de bu yılın Mart ayında 77 bin 948 adet motorlu taşıtın trafiğe kaydı yapılırken, otomobil 46 bin 342 adetle ilk sırada yer aldı. 
     Devlet İstatistik Enstitüsü DİE , Mart ayı geçici motorlu kara taşıtları istatistiklerinin sonuçlarını açıkladı. 
     Buna göre Mart ayında trafiğe kaydı yapılan toplam 77 bin 948 adet taşıt içinde yüzde 59.5 ile otomobil ilk sırada yer alırken, bunu yüzde 26.1 ile kamyonet, yüzde 6.2 ile motosiklet ve yüzde 3.2 ile kamyon takip etti. 
     Mart ayında trafiğe kaydolan araçların yüzde 5'ini ise minibüs, otobüs, yol ve iş makinaları ile özel amaçlı taşıtlar oluşturdu. 
     
     33 bin 2 ARACIN KAYDI SİLİNDİ 
     Mart ayında trafiğe kaydolan 77 bin 948 motorlu araca karşılık, 33 bin 2 aracın trafikten kaydı silindi. 
     2003 yılının aynı döneminde 12 bin 918 aracın trafiğe kaydı yapılırken, 11 bin 87'sinin kaydı düşmüştü. 
     Mart ayında tescil belgesi alan taşıtların yoğunluk sırasına göre, İstanbul, Ankara, İzmir, Antalya, Bursa, Adana, Mersin, Gaizantep, Hatay, Muğla illeri yüzde 73.7 pay ile ilk 10 sırayı aldı. 
     Bu dönemde tescil belgesi alan taşıtların kullanım şekline göre, yüzde 90.5'i özel, yüzde 9.2'si ticari, yüzde 0.3'ü resmi araç olarak tanımlandı. 
     Trafikten ilk defa tescil belgesi alan otomobillerin markalarına göre yüzde 17'si Renault, yüzde 13.3'ü Opel, yüzde 11.7'si Ford, yüzde 9.2'si Volkwagen, yüzde 8.7'si Tofaş Murat-Fiat , yüzde 8.1 Hyundai, yüzde 32'si diğer markalardan oluştu. 
     
     OCAK-MART DÖNEMİ 
     Bu arada 2004 yılının ilk çeyreğinde, 160 bin 906 adet taşıtın trafiğe kaydı yapılırken, 66 bin 739 adet taşıtın trafikten kaydı silindi. 
     2003 yılının aynı döneminde 35 bin 918 aracın trafiğe kaydı yapılırken, 3 bin 445 taşıtın kaydı düşüldü. 
     
</TEXT>
</DOC>
