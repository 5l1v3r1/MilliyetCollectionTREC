<DOC>
<DOCNO> 296159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun09.html </URL>
<DATE> 2004/12/09/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
ABD, İran ve Suriye'yi Irak'taki seçimler konusunda uyardı... 
</HEADLINE>
<TEXT>

     Beyaz Saray, İran'ı, Irak'ta yapılacak seçimlerin sonuçlarını etkilemeye çalışmaması yolunda uyardı. 
     Beyaz Saray basın sözcüsü Scott McClellan, yaptığı açıklamada, İran ve Suriye'nin, geçen ay Mısır'ın Şarm El Şeyh kentinde Irak konusunda düzenlenen konferansta, Irak'ın istikrarına katkıda bulunmayı ve teröristlerin bu ülkeye girmesini engellemeyi taahhüt ettiklerini söyledi. 
     Konferans sonunda yayımlanan bildiride tüm katılımcılardan sınır kontrollerini sıkılaştırmalarının istendiğini hatırlatan McClellan, bu ülkelerden, taahhütlerine uymalarını beklediklerini kaydetti. 
     Irak'ın, İran'la bu konuları görüştüğünü belirten sözcü, ''İran'a ve diğerlerine görüşlerimizi açıkça belirttik. İran'a sorumlu bir yolda hareket etmesi ve parlak bir geleceğe doğru giden Irak halkına yardımcı olması için çağrıda bulunmayı sürdüreceğiz'' diye konuştu. 
     Ürdün Kralı Abdullah, Washington Post gazetesine yaptığı açıklamada, bir milyondan fazla İranlının seçimlerde oy kullanmak için Irak'a girdiğini ve bu kişilerin İran hükümeti tarafından cesaretlendirildiğini söylemişti. 
     ABD, İran'ı Irak'ın seçim sürecine karışmakla suçlarken Suriye'nin ise Irak'taki direnişçilere destek verdiğini ileri sürüyor. 
     
</TEXT>
</DOC>
