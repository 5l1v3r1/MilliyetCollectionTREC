<DOC>
<DOCNO> 256347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sontur09.html </URL>
<DATE> 2004/07/18/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Şanlıurfa Gaz sızdıran tanker korkuttu... 
</HEADLINE>
<TEXT>

     Şanlıurfa'da LPG yüklü tankerde meydana gelen gaz sızıntısı, yangın çıkmadan kontrol altına alındı. 
     İskenderun'dan aldığı LPG'yi Irak'a götüren Mustafa Yalçınkaya'nın kullandığı 47 KV 654 plakalı tankerin arka bölümündeki emniyet supabı, Şanlıurfa kent merkezinde sıcağın etkisiyle gaz kaçırmaya başladı. 
     Trafik ekiplerince ulaşıma kapatılan İpekyol mevkiinde güvenlik şeridi oluşturuldu ve trafiğe kapatılan yolda itfaiye ekipleri köpük sıkarak tankerin LPG deposunu soğuttu. 
     Daha sonra iki itfaiye aracı ve polis eskortu eşliğinde Viranşehir yolundaki tünel çıkışına getirilen tankere, yeniden müdahale eden ekipler, depodaki basıncın düşmesini sağladı. 
     Tanker sürücüsü Mustafa Yalçınkaya, Şanlıurfa kent merkezine girişte depodan bir ses duyduğunu, arkadaki başka bir tankerin sürücüsünün uyarısıyla durumu fark ettiğini söyledi. 
     Irak'a uzun zamandır akaryakıt taşıdığını belirten Yalçınkaya, ilk kez böyle bir olayla karşılaştığını kaydetti. 
     
</TEXT>
</DOC>
