<DOC>
<DOCNO> 255061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/soneko17.html </URL>
<DATE> 2004/07/13/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Volvo, ilk 6 ayda 234 bin otomobil sattı... 
</HEADLINE>
<TEXT>

     Volvo Car Corporation, yılın ilk yarısında 234 bin 234 otomobil sattı. 
     Volvo'dan yapılan açıklamaya göre, şirket ilk 6 ayda geçen yılın aynı dönemine göre otomobil satışında yüzde 11'lik artış yakaladı. Artışa en büyük katkıyı, satışa yeni sunulan ve pazara hızlı bir giriş yapan S40, V50 modelleri ile satış ivmesi yükselen XC90 yaptı. 
     Pazar payının en büyük gelişme kaydettiği yer Avrupa oldu. Fransa'daki satışlar yüzde 40 arttı. Almanya'da bu artış yüzde 32, İngiltere'de yüzde 10 ve Avrupa genelindeki ortalama artış yüzde 15'i buldu. Ayrıca Avrupa'da dizel motorlu Volvo versiyonlarının satış hacmi yüzde 50 civarına ulaştı. 
     İsveç'te ise Volvo satışları yüzde 5'lik bir artış gösterdi ve pazardaki toplam payı yüzde 1.4 oranında arttı. En çok satan onbeş otomobil listesinde beş adet Volvo bulunurken, Volvo V70 hala İsveç'in en çok satılan otomobili olarak yerini koruyor. 
     ABD pazarında, 69 bin adetlik Volvo satışıyla şimdiye kadarki en iyi altı aylık satış miktarına ulaşıldı. 
     Türkiye'nin de bulunduğu VCOC-Volvo Cars Overseas Deniz Aşırı Ülkeler bölgesinin Volvo satışları içindeki payı yüzde 2.9'dan yüzde 3.4'e yükseldi. 
     Türkiye'de ilk 6 ayda Volvo satışları 315'ten 1.191'e çıkarken, yüzde 278'lik artış oranı yakalandı. Yüzde 65 ile en çok satışı yapılan model olan S40'ı, yüzde 18 ile S60 takip etti. Yılın ilk altı ayında S80 yüzde 7, XC90 yüzde 5, XC70 yüzde 2, V40 yüzde 2 ve V70 yüzde 1 oranında satıldı. 
     
</TEXT>
</DOC>
