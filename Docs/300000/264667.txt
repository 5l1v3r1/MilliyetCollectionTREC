<DOC>
<DOCNO> 264667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sondun16.html </URL>
<DATE> 2004/08/19/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Bulgaristan'da 4 yabancı turist denizde boğuldu... 
</HEADLINE>
<TEXT>

     İvo Radoykov 

Bulgaristan'da bir günde 3'ü Rus 1'i Polonyalı olmak üzere 4 yabancı turistin denizde boğulduğu bildirildi. 
     Karadeniz kıyısındaki Burgas kentinin 15 kilometre kuzeyine düşen Pomorie kasabasında dün öğleden sonra denize geren 7 Rus turistin ters akıntıya kapıldığı açıklandı. 
     Pomorie Belediye Başkanı Petar Zlatanov, bu kişilerden 4'ünün kurtarıldığını, ancak aralarında 14 yaşındaki bir çocuğunun da bulunduğu 3'ünün boğularak öldüğünü bildirdi. 
     Burgas Bölge Deniz Kurtarma Komisyonu başkan yardımcısı Andrey Naydenov, kurtarılan Ruslardan birinin kaldırıldığı Burgas hastanesinde yoğun bakıma alındığını, durumunun kritik olduğunu söyledi. 
     Pomoriye Belediyesi yetkilileri, trajik olayın meydana geldiği kumsalın bulunduğu bölgenin korumalı olmadığını ve cankurtaran bulunmadığını bildiren tabela bulunduğunu anımsattı. 
     Burgas'ın 23 kilometre güneyindeki Sozopol kasabasına bağlı Harmanite adlı kumsalda da, Polonya vatandaşı 1 kişinin denizde boğularak öldüğü açıklandı. 
     Bulgaristan deniz kurtarma uzmanları özellikle Ağustos ve Eylül aylarında Karadeniz'de görülen ters akıntıların son derece tehlikeli olduğu uyarısında bulundu. 
     Ülkede yılbaşından bu yana 14'ü denizde olmak üzere toplam 40 kişinin boğularak öldüğü belirtildi. 
     
</TEXT>
</DOC>
