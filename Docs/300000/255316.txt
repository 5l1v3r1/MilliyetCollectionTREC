<DOC>
<DOCNO> 255316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sondun19.html </URL>
<DATE> 2004/07/14/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
BM temsilcisi, Filistin'de istenmeyen adam oldu 
</HEADLINE>
<TEXT>

     Filistin Devlet Başkanı Yaser Arafat'ın yardımcısı Nebil Ebu Rudeyna, Arafat'ı sert dille eleştiren BM'nin Ortadoğu temsilcisi Terje Röd-Larsen'i artık Filistin topraklarında istemediklerini söyledi. 
     Larsen'in açıklamalarında tarafsız olmadığını ifade eden Ebu Rudeyna, '' Röd-Larsen Bugünden itibaren artık Filistin topraklarında istenmeyen kişidir'' dedi. 
     Röd-Larsen, BM Güvenlik Konseyi'ne yaptığı açıklamada, Filistin topraklarındaki durumun giderek kaosa döndüğünü ve Arafat'ın Filistin hükümetinde reform yapma konusunda siyasi irade eksikliği sergilediğini bildirmişti. 
     BM temsilcisi, ''Filistin Yönetimi'nin felç olduğunun daha da belirgin hale geldiğini, Filistin bölgelerinde düzenin giderek bozulduğunu belirterek, Filistin Yönetimi'nin çok derin zorluklar içinde olduğunu ve gerçek bir çökme tehlikesiyle karşı karşıya bulunduğunu'' kaydetmişti. 
     Röd-Larsen, Arafat'ın, yol haritasında öngörüldüğü gibi Filistin güvenlik servislerinin reformuyla ilgili olarak Mısır'ın sarf ettiği çabalara da sadece ''kısmi ve sembolik bir destek'' verdiğini belirtmişti. 
     
</TEXT>
</DOC>
