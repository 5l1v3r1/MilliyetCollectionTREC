<DOC>
<DOCNO> 260949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sonyas11.html </URL>
<DATE> 2004/08/05/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Harry Potter'ın belalısı nihayet bulundu .. 
</HEADLINE>
<TEXT>

     ''İngiliz Hasta'' ve ''Schindler'in Listesi'' filmlerinin ünlü oyuncusu Ralph Fiennes, yeni filminde Harry Potter'ın başının belası olacak. Fiennes, seriden beyazperdeye uyarlanan dördüncü film olan ''Harry Potter ve Ateş Kadehi-Harry Potter and the Goblet of Fire'' adlı yapımda ''Lord Voldemort'' rolünü üstlenecek. 
     BBC'nin internet sitesindeki habere göre, uzun süredir Lord Voldemort rolüne usta bir oyuncu arayan yapımcılar, sonunda ünlü İngiliz oyuncu Ralph Fiennes'ta karar kıldı. 
     Çalışmalarına başlanan filmde 41 yaşındaki tecrübeli oyuncu, Harry Potter ile aynı güçlere sahip olan, küçük büyücünün ailesinin ölümünden sorumlu olan ve Harry'nin alnında bir yara açan Voldemort rolünü üstlenecek. 
     
     VE HUZURLARINIZDA LORD VOLDEMORT... 
     İlk üç filmde ismi dilden düşmeyen, ancak görünmeyen Lord Voldemort, ilk kez ete ve kemiğe bürünecek. Filmde, Miranda Richardson ise gazeteci Rita Skeeter'ı canlandıracak. 
     Daniel Radcliffe'in dördüncü kez Harry Potter'a can vereceği yapımda, genç aktöre arkadaşları ''Ron Weasley'' rolünde Rupert Grint ve ''Hermione Granger'' rolünde ise Emma Watson eşlik edecek. 
     Gösterime 18 Kasım 2005'te girmesi planlanan filmin yönetmenliğini Mike Newell üstlenecek. 
     J.K. Rowling'in tüm dünyada milyonlarca satan kitabından beyazperdeye uyarlanan serinin ilki ''Harry Potter ve Felsefe Taşı-Harry Potter and the Sorcerer's Stone'', 2001'de seyirciyle buluşmuştu. Seri, 2002'de ''Harry Potter ve Sırlar Odası-Harry Potter and the Chamber of Secrets'' ile devam etti. Her iki filmin yönetmenliğini de Chris Columbus üstlendi. 
     Seriden son olarak beşinci kitap olan ''Harry Potter ve Zümrüdü Anka Yoldaşlığı-Harry Potter and the Order of The Phoenix'' okurla buluşmuştu. 
     
</TEXT>
</DOC>
