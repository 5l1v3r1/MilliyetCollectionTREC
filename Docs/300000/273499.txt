<DOC>
<DOCNO> 273499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/guncel/gun04.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Veziroğlu işçilerini arıyor 
</HEADLINE>
<TEXT>


Irak'ta kaçırılan 10 Türk'ün eski siyasetçi Veziroğlu'nun şirketinden olduğu ortaya çıktı. Veziroğlu, Bağdat'a gitti. Militanlar, şirkete Irak'tan çekilmek için 3 gün süre verdi... 

ANKARA Milliyet DIŞ HABERLER SERVİSİ 

Irak'ta cumartesi kaçırılan 10 Türk'ün, Eski Barış Partisi Genel Başkanı Ali Haydar Veziroğlu'nun sahibi olduğu Ankara merkezli Vinsan Veziroğlu şirketler grubunun çalışanları olduğu ortaya çıktı. Şirket personelini taşıyan Mercedes marka 10 kamyonun da personelle birlikte kayıp olduğu bildirilirken, olay üzerine Veziroğlu dün Bağdat'a gitti. 
Kuzey Irak'ta bir süre önce 161 milyon dolarlık otoyol ihalesi alan şirketin sözcüsü Nalan Bayrak, Reuters haber ajansına yaptığı açıklamada, kaçırılan işçilerin tümünün Türk olduğunu, bunların büyük kısmının da kamyon şoförü olduğunu söyledi. 
El Cezire'de yayınlanan video kasette, militanlar işçilerin çalıştığı firmanın 3 gün içinde Irak'tan çekilmesi talebinde bulunurken, Bayrak şirketin bu konuda henüz bir karara varamadığını söyledi. Bayrak, El Cezire'nin iddia ettiği gibi Türk - Amerikan ortaklığı değil, Türk şirketi olduklarını belirtti. 




</TEXT>
</DOC>
