<DOC>
<DOCNO> 252432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/soneko20.html </URL>
<DATE> 2004/07/02/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Ergezen Deprem bölgesinde konut dahil tüm ihtiyaçlar karşılanacak 
</HEADLINE>
<TEXT>

     Bayındırlık ve İskan Bakanı Zeki Ergezen ile Sağlık Bakanı Recep Akdağ, 4 Ağrı milletvekiliyle birlikte, deprem bölgesinde incelemelerde bulunmak ve eksiklikleri yerinde görmek üzere Ağrı'ya gidiyor. 
     Ergezen, hareketinden önce yaptığı açıklamada, deprem bölgesinde konut yapımı dahil, ihtiyaçların hepsinin karşılanacağını söyledi. 
     Bakan bu arada, Ağrı'nın Doğubayazıt ilçesi Yığınçalı, Sağlıksuyu, Aşağıyığılca, Karabulak ve Kutlubulak köylerinde etkili olan depremde, en fazla hasarın Yığınçalı Köyü'nde meydana geldiğini söyledi. 
     Yaralı sayısının şu an net olmadığını, ölü sayısının ise 18'e yükseldiğini bildiren Ergezen, ''Yığınçalı ve Karabulak köyü vatandaşlarının yaylada olması nedeniyle, ölü sayısının az olması sevindirici. Eğer yöre halkı yaylada olmasaydı, ölü sayısının boyutu çok büyük olurdu'' dedi. 
     Deprem bölgesinde yapılanmanın kötü olduğunu, evlerin yığma taş ve toprakla örtülü derme çatma yapılardan oluştuğunu vurgulayan Ergezen, bu yapıların hepsine el atılıp yeniden yapılması gerektiğini kaydetti. 
     
     HEMEN MÜDAHALE EDİLDİ 
     Deprem bölgesine anında müdahale edildiğini bildiren Ergezen, şunları kaydetti 
     ''Kızılay tarafından bölgeye hemen çadır gönderildi. Sağlık hizmetleri ve enkaz kaldırma ekipleri bölgede. Arama kurtarma çalışmaları için, Sivil Savunma ekipleri anında deprem bölgesine yetiştiler. Devlet anında müdahale etti.'' 
     
</TEXT>
</DOC>
