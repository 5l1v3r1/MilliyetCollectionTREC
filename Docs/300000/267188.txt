<DOC>
<DOCNO> 267188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sontur10.html </URL>
<DATE> 2004/08/28/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Kırıkkale'de yük treninin 2 vagonu raydan çıktı... 
</HEADLINE>
<TEXT>

     Kırıkkale'de bir yük treninin 2 vagonu raydan çıktı. 
     Alınan bilgiye göre, Kayseri'den Karabük'e demir cevheri götüren makinist Bayram Onur idaresindeki 23657 sefer sayılı yük treninin 5 vagonundan 2'si, dün akşam Kırıkkale merkeze bağlı Mahmutlar Beldesi yakınlarında raydan çıktı. Kazada ölü ve yaralı bulunmadığı bildirildi. 
     Kırıkkale Valisi Bahrettin Demirer, AA muhabirine, kazanın akşam saatlerinde meydana geldiğini, ancak kendisinin de kazadan sabah 08.00 civarında haberdar olduğunu bildirdi. Vali Demirer, şunları söyledi 
     ''Kazanın olduğu saatlerde TCDD Bölge Müdürü olay yerine gelmiş ve ilgili çalışmalar başlatılmış. Sabah Kırıkkale'ye gelen yolcuların Emniyet Müdürlüğü'ne müracaat etmesi üzerine olay bana intikal ettirildi. İstasyonlarda bekletilen tren yolcuları, otobüslerle gidecekleri yerlere gönderildi. Kazanın neden meydana geldiği konusunda herhangi bir bilgi henüz verilmedi.'' Bu arada tren yolu, sabah saatlerine kadar yapılan çalışmaların ardından ulaşıma açıldı. Bu süre içinde Kayseri-Sivas yönünden gelen trenler, Kırıkkale'ye bağlı Çerikli Beldesi ile Balışeyh İlçesi istasyonlarında bekletildi. 
     Ankara yönünden gelen trenler ise Kırıkkale'ye bağlı Irmak- Kırıkkale İstasyonu ile Aşağı Mahmutlar Beldesi istasyonlarında bekletildi. 

     
</TEXT>
</DOC>
