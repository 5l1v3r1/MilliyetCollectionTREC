<DOC>
<DOCNO> 293592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonyas09.html </URL>
<DATE> 2004/11/30/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Aktör John Barrymore 72 yaşında hayatını kaybetti 
</HEADLINE>
<TEXT>

     Amerikalı aktris Drew Barrymore'un aktör babası John D. Barrymore dün 72 yaşında öldü. 
     Drew Barrymore, reklamcısı aracılığıyla yaptığı açıklamada, babasının ölüm nedeni hakkında bilgi vermedi. 
     Babası John Barrymore, annesi Dolores Costello, amcası Lionel ve halası Ethel gibi kendisine film sektöründe yer bulan John D. Barrymore, 1932'de Beverly Hills'de doğdu. 
     Asi bir hayat yaşayan John D. Barrymore, 1951'de çekilen ''The Big Night'' ve 1956'da çekilen ''While the City Sleeps'' adlı filmlerde oynadı. 
     Film sektörüne, annesinin karşı çıkmasına rağmen 17 yaşında adım atan Barrymore, uyuşturucu ve alkol nedeniyle birkaç kez tutuklandı. 
     John D. Barrymore, Drew doğduktan kısa süre sonra karısı tarafından terk edildi. 
     Drew Barrymore, daha önce yaptığı açıklamada, babasının nerede olduğunu bilmediğini, 30 yıl boyunca alkol ve uyuşturucu kullanan babasıyla büyümenin kendisi için zor ve korkutucu olduğunu söylemişti. 
     
</TEXT>
</DOC>
