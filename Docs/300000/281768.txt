<DOC>
<DOCNO> 281768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/yazar/bila.html </URL>
<DATE> 2004/10/20/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Azınlık raporu 
</HEADLINE>
<TEXT>


AB İlerleme Raporu'nda Kürtlerden azınlık olarak söz edilmesi Ankara'nın tepkisine neden olmuştu. Başbakan ve Dışişleri Bakanı'nın girişimleriyle bu ifadelerin bazılarının metinden çıkarıldığı, bazılarının da değiştirildiği açıklanmıştı. 
Kürtler adına sözcülük yapan bazı kişi ve kurumlar da Kürtlerin azınlık olmadığını, asli kurucu unsur olduklarını vurgulayarak, rapordaki azınlık yaklaşımına karşı çıkmışlardı. 
AB İlerleme Raporu'nun bu yönü hükümet tarafından benimsenmeyen bir yaklaşım olarak yansıtıldı. 
Ancak Başbakanlık İnsan Hakları Danışma Kurulu'nun Ekim 2004 raporu, AB İlerleme Raporu'ndan çok daha ileri ifadeler ve öneriler taşıyor. 
Raporun sonuç bölümünde şöyle deniliyor 
"Böylece 80 yıldır durmadan gelişen toplumumuza artık çok dar gelen ve üstelik çatışma doğuran 1920 ve 30'ların modeli muasır medeniyet modeliyle değiştirilecektir. Eskiden özdeş sayılan 'milliyet' belli bir etnik kökene mensubiyet ile 'vatandaşlık' kavramları ayrı ve bağımsız kavramlar olarak ele alınacaktır. Sonuçta tek kültürlü ulus - devlet modelinin insan haklarını göz ardı eden soyutu yerine 'Türkiyelilik' üst - kimliği altında çok kültürlü yeni bir toplum modeli benimsenecektir. 'Zorunlu' değil 'gönüllü' vatandaşlardan oluşan bu yeni toplumun, devletini çok daha büyük istekle benimseneceğine ilişkin kuşku yoktur." 
Rapor, yeni bir Türkiye, yeni bir devlet ve toplum tarif ediyor. 
Türkiye Cumhuriyeti soy esaslı bir devlet değildir. "Türklük" de bir üst kimlik olarak tanımlanmaktadır. 
Başbakanlık İnsan Hakları Danışma Kurulu'nun yaklaşımı ise bunu reddetmekte, Türklüğün bir alt kimlik olduğunu, üst kimlik olarak kabul edilince diğer alt kimliklerin yabancılaştırıcı nitelik taşıdığını, bu nedenle de 'Türkiyelilik'in esas alınması gerektiğini savunuyor. Tam olarak ifade etmese de Türkiye'nin ulus - devlet modelini de kabullenmiyor. 
Aslında İnsan Hakları Danışma Kurulu'nun bu raporundaki görüşlerle, öz itibariyle AB İlerleme Raporu'ndaki temel yaklaşıma da uygun düşüyor. Ankara'nın baskısıyla yumuşatılmış olsa da AB İlerleme Raporu, Kürtleri azınlık olarak görüyor. Alevileri de dini azınlık olarak tarif ediyor. 
Burada ortaya çıkacak tartışmanın özü "çok ulusluluk" ile "çok kültürlülük" arasındaki farktır. Bir ulus - devlette çok kültürlülükten söz etmek mümkündür ama "çok ulusluluk"tan söz etmek mümkün değildir. 
Türkiye'de Kürtlerin azınlık konumunu reddedip asli kurucu ortak olduklarını ve bunun Anayasa'ya geçirilmesini istemeleri, çok kültürlülük tezinden değil, "çok ulusluluk" tezinden kaynaklanmaktadır. Türkiye Cumhuriyeti'nin Türk ve Kürt ulusundan oluştuğu yaklaşımına dayanır. Azınlık konumundan daha ileri bir farklılık yaklaşımıdır. Bir çeşit ortaklık esasına dayanır. 
Başbakanlık İnsan Hakları Danışma Kurulu'nun vardığı sonuç bu yaklaşıma yakın görünmektedir. Bu Türkiye'nin yeniden tanımlanması, yeniden kurulması, ulus -devlet - üniter yapısının değiştirilmesi talepleriyle de örtüşür. 
Bu bakımdan kurulun raporunun hükümetçe de benimsenip benimsenmemesi çok önemlidir. 
Bu görüşler AB müzakere süreci açısından büyük önem taşıyor. Eğer hükümet bu görüşleri benimserse müzakere başka seyreder, benimsemezse başka seyreder. 
Bu nedenle de hükümetin bu rapor hakkında yapacağı değerlendirme belirleyici olacaktır... 
Raporun ortaya koyduğu yaklaşım, başka bir Türkiye yaklaşımıdır... 



</TEXT>
</DOC>
