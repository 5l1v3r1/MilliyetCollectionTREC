<DOC>
<DOCNO> 286314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sondun15.html </URL>
<DATE> 2004/11/05/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İsrail, Filistin topraklarında ablukayı sıkılaştırdı... 
</HEADLINE>
<TEXT>

     İsrail ordusunun, Fransa'da tedavi gören ve durumu kötüleşen Filistin lideri Yaser Arafat'ın ölme ihtimali üzerine, Filistin topraklarındaki ablukayı sıkılaştırdığı bildirildi. 
     İsrail ordu sözcüsü, ''50 yaşından küçük erkek Filistinlilerin, izinleri olsa bile İsrail'e girmeleri yasak. Buna karşılık, 35 yaşından büyük Filistinli kadınların İsrail'e girmeleri serbest'' dedi. 
     Bu önlemin, özellikle Batı Şeria'da oturan ve Doğu Kudüs'e girmek isteyen Filistinlileri hedef aldığı belirtiliyor. 
     İsrail polisinin de cuma namazı sonrasında düzenlenebilecek gösteriler için önlem olarak, Haremüşşerif etrafında konuşlandığı ifade ediliyor. 
     Bu arada İsrail Başbakanı Ariel Şaron'un dün akşam, daha önce askeri yetkililerle toplantı yapan Savunma Bakanı Şaul Mofaz ile güvenlik konularında istişarelerde bulunduğu belirtildi. 
     
</TEXT>
</DOC>
