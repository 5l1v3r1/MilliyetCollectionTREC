<DOC>
<DOCNO> 257771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/guncel/axgun01.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Makinist hız limitini aştı 
</HEADLINE>
<TEXT>


Yaşanan facianın raporu açıklandı. Kaza nedeni olarak, makinistlerin 80 km hızla gidilmesi gereken bölgede, 118 km hızla seyretmesi gösterildi 

GÜLÇİN ÜSTÜN Ankara - Milliyet Gökyüzünde MURAT ÖZTÜRK 

İİstanbul'dan Ankara'ya giderken önceki akşam raydan çıkan Yakup Kadri Karaosmanoğlu YKK Ekspresi'nde 37 kişi yaşamını yitirdi, 81 kişi yaralandı. Kazanın, hız limitinin 130 kilometreden 80 km'ye düşürüldüğü 183. km'de meydana gelmesi, faciada, yoğun eleştirilere hedef olan hızlandırılmış tren projesinin yanı sıra makinistlerin sorumluluğunu da gündeme getirdi. 
183 km yol alan tren saat 19.45 sıralarında Mekece Köyü Cambazkaya Mevkii'nde raydan çıktı. Trenin, yemekli dahil beş vagonundan lokomotifin arkasında bulunan ilk ikisi birbirine girerek ezildi. 
Faciada, hız konusunda çelişkili rakamlar ortaya atılırken, "kaza kırım ön raporunda" fatura, bölgedeki 80 km'lik limite karşın 118 km hızla gittiği gerekçesiyle makiniste kesildi. Raporda, trenin 183. km'ye kadar azami 130 km hız yapabileceği ve kaza bölgesinde hızını 80 km'ye düşürmesi gerektiği belirtildi. 

Rapor, yetkilileri yalanladı 
Makinistin uyması gereken hız limitini gösteren ve "livre" adı verilen cetveldeki talimata uymadığı ifade edilen raporda, "Kaza anında makinist 118 km hızla seyrediyordu" denildi. Ulaştırma Bakanı Yıldırım da, "Makinist viraja 118 km hızla girmiş" dedi. Böylece, kaza kırım ön raporu, önceki gün, kazanın hızdan kaynaklanmadığını ve trenin kazanın olduğu bölgede yataklı trenlerle aynı hızda seyrettiğini açıklayan TCDD yetkililerini yalanladı. Makinistlerde bulunan TCDD'nin hız sınırı cetveline göre, YKK treni 183. km'yi geçene kadar saatte azami 130 km hız yapabiliyor. YKK treninin 183 km 100 metreyi geçtikten sonra hızını 80 km'ye düşürmesi gerekiyor. 

Düğüm 183. kilometrede 
Kazanın yolun "183. km 387. metresinde" meydana geldiği, trenin de bu sırada 118 km hızla gittiği belirlendi. Başka bir deyişle hız limiti aşımı 287 metrede sonucunu doğurdu ve 37 kişi yaşamını yitirdi. 
Kazanın tren hareket ettikten "183 km 387 metre" sonra meydana geldiğinin belirlenmesi, faciadan sonra yapılan resmi açıklamalarla birlikte değerlendirildiğinde bazı soru işaretleri gündeme getirdi. Ulaştırma Bakanlığı Müsteşar Yardımcısı Muammer Türker, önceki gece, kazanın hareketten sonraki 183. km'de meydana geldiğini açıkladı. Makinistlerin önünde bulunan cetvelde, Türker'in söylediği mesafede 130 km hız yapılabileceği belirtiliyor. Bu açıklama gözönüne alındığında cetvel 183. km'yi 100 metre geçene kadar 130 km'lik hız öngördüğü için makinistler hız limitini aşmamış oluyor. 
Makinistler Recep Sönmez ve Fikret Karabulut'un avukatı İsmail Gürses de, DHA'ya yaptığı açıklamada, müvekkillerine verilen talimatnamade bölgedeki hız sınırının 130 km olarak gösterildiğini öne sürdü. 

Uzaktan izlenemiyor 

TCDD'nİn İstanbul, Eskişehir ve Ankara'da olmak üzere toplam üç noktada Trafik Kontrol Birimi bulunuyor. Birimlerde, karşı yönden gelen tren olup olmadığı konusunda bilgi veren sinyalizasyon sistemi takip ediliyor. Sisteme göre, demiryollarının her bin metresinde sinyalizasyon lambaları var. Lambalarda makinistin trende uyarıyı görmesini de sağlayan ATS cihazı bulunuyor. Yaklaşan bir tren varsa sarı yanıyor ve makinistin hızını 65 km'ye düşürmesi gerekiyor. Karşıdan gelen tren çok yakındaysa kırmızı yanıyor ve ani fren sistemiyle tren duruyor. 

Raylar deforme 

Raylar, Adapazarı karayoluyla parelel uzanıyordu. Önce devrilen vagonlar rayların üzerinden yan tarafa çekildi. Bu arada Bilecik ve Adapazarı yönlerinden yardım katarları geldi büyük fotoğraf . Rayların görüntüsü uzmanların yaptığı uyarıların kanıtıydı. Hız ve ağırlığa dayanamayan raylar deforme oldu ve vagonlar raydan çıkıp devrildi. 

Mini Bakanlar Kurulu 
'Sabotaj ihtimali' tartışıldı 

Başbakan Erdoğan ve 11 bakan dün Pamukova'da yaşanan hızlandırılmış tren kazasını görüşmek üzere biraraya geldi. Bakanların "sabatoj ihtimali var mı " sorusu üzerine, bununla ilgili ayrıntılı bir rapor hazırlanmasını isteyen Erdoğan, "Kazayla ilgili hiç bir ayrıntı kaçırılmasın" dedi. Erdoğan'ın makamında gerçekleşen ve 3.5 saat süren toplantıda ayrıca kazayla ilgili gelen ön raporlar da değerlendirildi. Makinist hataları üzerinde de durulan toplantıda Erdoğan, savcıların ve teknik heyetin incelemesine göre suçlunun cezasını mutlaka çekececeğini dile getirdi. Basının kazayla ilgili tutumunu eleştiren Erdoğan, muhalefetin de yanlış bir tutum içine girdiğini söyledi. 

Eleştirilere cevap geldi 
Hükümet Deliller karartılmadı 

Hükümet, hızlandırılmış tren faciası nedeniyle eleştirilerin hedefi haline gelirken Başbakan Yardımcısı Mehmet Ali Şahin, sorumluluktan kurtulmak için delillerin karartılmasının söz konusu olmadığını söyledi. İlk belirlemelere göre bazı bürokratların da dile getirdiği sabotaj ihtimalinin çok zayıf olduğunu vurgulayan Şahin, kazanın pazartesi Bakanlar Kurulu'nda ele alınacağını kaydetti. Görev süresi sona eren Küba'nın Ankara Büyükelçisi Miguel Andres Lamazares'i kabulünde soruları yanıtlayan Şahin, ölenlerin yakınlarının, yaralıların maddi ve manevi zararlarının tazmin edilmesi gerektiğini de vurguladı. 

1948 yılında benzer facia 
56 yıl önceki kazada 38 kişi ölmüştü 

Sakarya Pamukova'da, hızlandırılmış trenin önceki gün raydan çıkmasıyla meydana gelen kazanın bir benzerinin 56 yıl önce yaşandığı ortaya çıktı. İstatistiklere göre, 1945'ten bu yana Türkiye'de dokuz önemli tren kazası yaşandı. Bu kazaların sadece ikisi raydan çıkma şeklinde oldu. 1948'de yaşanan Kırıkkale - Irmak mevkiinde yolcu treninin yoldan çıkarak devrilmesi sonucu meydana gelen tren kazasında 38 kişi hayatını kaybetmiş, 103 kişi yaralanmıştı. Tren raylarındaki en büyük kaza 47 yıl önce İstanbul - Yarımburgaz mevkiinde iki trenin çarpışması sonucu meydana geldi. Faciada, 95 kişi hayatını kaybederken, 150 kişi yaralanmıştı. 


</TEXT>
</DOC>
