<DOC>
<DOCNO> 281414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/siyaset/axsiy01.html </URL>
<DATE> 2004/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan ikna gezisi 
</HEADLINE>
<TEXT>


Başbakan, Türkiye'nin AB üyeliğine soğuk bakan Fransızları ikna etmek için bu ülkeye gidiyor. 3 gün sürecek gezide televizyonlara çıkacak Erdoğan, çeşitli etkinliklerde de konuşma yapacak 

ABDULLAH KARAKUŞ Ankara 


Başbakan Recep Tayyip Erdoğan, 26 Ekim'de Almanya'da, Fransa Cumhurbaşkanı Jacques Chirac ve Almanya Başbakanı Gerhard Schröder'le yapacağı üçlü zirve öncesi yarın Fransa'ya gidecek. Türkiye'nin AB süreciyle ilgili tartışmalar yaşayan Fransa'yı ikna etmek için taktikler belirleyen Erdoğan, 3 günlük gezisinde, Fransız televizyonlarından Fransız halkına seslenerek, destek isteyecek. 
Erdoğan, Fransızlara Türkiye'nin Avrupalı olduğunu anlatarak, "Biz dışarıda kalırsak Avrupa kaybeder" mesajını verecek. En büyük tartışma kuruluşlarından Fransız Uluslararası İlişkiler Enstitüsü'nde de konuşacak olan Erdoğan, Fransa, Lüksemburg ve İspanya çelik üreticilerden oluşan dünyanın en büyük çelik üreticisi ARCELOR firması yetkilileriyle görüşecek. 
Paris'te uluslararası iş çevrelerinin desteğini arayacak olan Erdoğan, dün telefonla görüştüğü İtalya Başbakanı Berlusconi ve İngiltere Başbakanı Blair'den, AB zirvesinde Türkiye'yle ilkbaharda müzakerelerin başlanmasına yönelik bir kararın çıkması konusunda destek istedi. Ellerinden geleceği yapacaklarını belirten iki lider de, "Fransa ve bazı ülkelerle bu konuyla ilgili görüşeceğiz" dedi. 
Bu arada, iktidara geldiğinden bu yana Avrupa'nın en etkili siyasal gruplarından Avrupa Halk Partisi'ne EPP katılmaya çalışan AKP'nin üyeliği konusundaki karar, 4 Kasım'daki toplantıda verilecek. "Hıristiyan Demokrat toplum konseptine sahip" tüm partilere açık olan EPP'nin tüzüğü gereği, AKP'ye Türkiye AB'ye üye olmadığı için tam üyelik verilmeyecek, onun yerine ortak üye statüsü verilecek. 




</TEXT>
</DOC>
