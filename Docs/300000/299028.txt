<DOC>
<DOCNO> 299028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/spor/aspo.html </URL>
<DATE> 2004/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yedek güç devrede 6-1 
</HEADLINE>
<TEXT>


Parma şokunun ardından, yönetim istifalarıyla sarsılan Kartal, Akçaabat Sebat önünde farklı skorla pansuman yaptı. Pancu 2 , İbrahim Üzülmez, Veysel, Ahmed Hassan ve Berkant ağları sarstı 

BİLAL MEŞE 


Bir yanda Parma maçından sonra yönetim kanadında üst üste patlayan istifa olayları, diğer yanda Avrupa kupalarına veda eden Beşiktaş... Farklı skordan çok dikkatimizi çeken, Teknik Direktör Del Bosque'nin Veysel'i, Pancu'yu ve Çağdaş'ı ilk 11'de sahaya sürmesiydi. Büyük umutlarla alınan, bırakın yedek kadroyu, 18'e dahi girmeyen Veysel'in, Kayserispor maçından sonra direkt 11'de oynatılması, inatçı İspanyol hocanın yelkenlerinin son maçta suya inmesiydi. Veysel, geldiği günden bu yana resmi maçta hem ilk golünü attı, hem de biraz olsun moral buldu. 
Beşiktaş, Süper Lig'in ilk yarısını farklı galibiyetle noktalarken, dağılma noktasına gelen yönetime de biraz olsun destek verdi. 
Siyah - Beyazlılar'ın farklı galibiyetinde, iyi futbolunun yanı sıra rakibin 33 dakika süreyle 10 kişi kalması da büyük faktör oldu. Akçaabat Sebat, savunma ağırlıklı bir taktikle maça çıkarken, Veysel ve Pancu'ya adam markajı uyguladı, hücumdan çok orta sahada oyunu kabullendi. Maç süresince bir golün dışında Beşiktaş savunması rakibe pozisyon vermedi dersek, abartmış olmayız. 
Kıvanç Oktay'a farklı galibiyet sözü veren Siyah - Beyazlı futbolcular, boş tribünlere rağmen bir hayli istekli gözüktüler. Nitekim 11. dakikada Kartal, Pancu ile gol perdesini araladı. Veysel'in ara pasına hareketlenen Rumen oyuncu, Hamza'dan topu söktü, kalecinin üzerinden aşırttı 1-0. 
29. dakikada Tümer soldan indi, araya kesti. İbrahim Üzülmez ceza alanına daldı, girer girmez çaprazdan soluyla nefis vurdu 2-0. 
33. dakikada Ahmet Yıldırım'ın soldan uzun pasıyla penaltı noktasında topla buluşan Okan, önce göğsüyle düzeltti, ardından zor olanı yapıp, topu üstten auta gönderdi. 

Sebat teslim oldu 
57. dakikada Hamza'nın ikinci sarı kartla oyun dışı kalması, farklı skorun en büyük habercisiydi. Bu dakikadan sonra çok adamla Sebat'ın savunmaya çekilmesi Kartal'ın ekmeğine yağ sürdü. Nitekim 64. dakikada Ahmed Hassan, sağından hareketlenen Okan'ın koşu yoluna topu gönderdi. Tecrübeli futbolcu altı pasa havalandırdı. Veysel yükselip golünü attı 3-0. 
Sebat maçıyla hayat bulan Veysel, 68. dakikada duvar pasıyla Ahmed Hassan'ı sağdan kaçırdı. Mısırlı futbolcu çarprazdan sert vurup golünü yaptı 4-0. 
Günün başarılı isimlerinden A.Hassan, 71'de yine aynı kulvardan topla ceza alanına girdi, savunmayı karıştırdı. Topla son buluşan Pancu sert vurdu, meşin yuvarlak kalecinin bacak arasından filelere gitti 5-0. 
74. dakikada Pancu'nun ceza alanı dışından vurduğu sert şutta top yan direkten döndü. 
89'da Tayfur sağdan indi. Ceza alanı içinde Berkant'ı gördü. Genç futbolcu zor pozisyonda vurdu 6-0. 
Son dakikada Orhan Kaynak, kendi çabasıyla yarattığı pozisyonda topu Ramazan'ın üzerinden filelere göndererek, Sebat'ın şeref sayısını kaydetti 6-1. 

Maçın hakemi 

Ersoy'a tam not 
EROL Ersoy, tribün baskısından uzakta, çok başarılı bir 90 dakika çıkardı. Verdiği kararlar yerindeydi, penaltı pozisyonunu doğru süzdü, oyunun kontrolünü sürekli elinde tuttu. Çıkardığı kırmızı kart isabetliydi, yardımcılarıyla iletişimi üst seviyedeydi. Tecrübesine yakışır bir yönetim gösterdi. 

Fenerbahçe tesellisi 

'Golde yaklaştık' 
VICENTE del Bosque, Akçaabat Sebat karşısında ortaya konulan fubolla biraz olsun nefes aldı. İspanyol hoca, son 9 haftada en çok puan toplayan ekip olduklarını belirtip, "Fenerbahçe ile neredeyse eşit düzeyde gol attık. Bu da bizim açımızdan sevindirici bir durum" ifadesini kullandı. Bosque, farkı açmalarına karşın seyirci olmadığı için ortamın soğuk olmasından yakındı. 

'Deli yazarsınız' 
İLK yarıyı beşinci bitirdiklerini hatırlatan Beşiktaş'ın teknik patronu, "Farkın kapanması zor. Bugün 'şampiyon olacağız' desem, yarın benim için 'deli' diye yazarsınız. Bugün Fenerbahçe'nin puanına sahip olsaydık bile 'şampiyon oluruz' demezdim" yorumunu yaptı. Bosque, istifalar için de "Bence yöneticilerin kulübe en çok bağlı kalması gereken dönem kötü günlerdir" dedi. 

Maçtan notlar 

Emre Aşık cezalı 
SARI kart gören Beşiktaş'ın tecrübeli ismi Emre, cezası nedeniyle ikinci yarının ilk sınavı olan Malatya karşısında oynayamayacak. Ayrıca Sebat'tan, Hamza'nın yanı sıra Selahattin ve Muhammet de cezalı duruma düştü. 

PAF'ta da galip 4-1 
SİYAH-Beyazlı takım, PAF Ligi maçında Sebat'ı 4-1 yendi. Fulya'daki mücadelede Beşiktaş'ın gollerini Adem, Sezer, Hakan Albayrak ve Nail attı. Beşiktaş, ilk yarıyı 9 galibiyet, 3 beraberlik, 5 yenilgi ve 30 puanla kapadı. 

Ahmet'te kırık 
57. dakikada Hamza'nın tekmesine maruz kalan Ahmet Yıldırım'ın burnu kırıldı. Sebatlı futbolcu kırmızı kartla oyun dışı kalırken, Siyah-Beyazlı oyuncu da saha kenarına alındı. Ahmet'in burnu daha önce de aynı bölgeden kırılmıştı. 


</TEXT>
</DOC>
