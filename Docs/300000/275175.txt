<DOC>
<DOCNO> 275175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/guncel/axgun02.html </URL>
<DATE> 2004/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çamur, spor oldu 
</HEADLINE>
<TEXT>


Türkiye'de ilk kez Çamur Yarışı düzenlendi. Aralarında çocuklar, gençler ve çiftlerin de bulunduğu 300 kişi spor için çamura bulandı 

Mustafa Seven 

Dünyada büyük ilgi gören ve Türkiye'de ilk kez Outdoor markası Salomon tarafından organize edilen "Mud Race" Çamur Yarışı , dün Riva'da Ali Bahadır köyünde yapıldı.Yaklaşık 300 kişinin katıldığı yarışma, aile ve yaş grubu olmak üzere 6 kategoride düzenlendi. Sporseverler, özel olarak hazırlanan çamur parkurda yarışıp sürpriz hediyeler kazandı. Böyle bir olaya ilk kez tanık olan köy sakinleri de yarışmayı ilgiyle izledi. 

Tazyikli suyla yıkandılar 
Vücutları ve yüzleri tanınmayacak bir halde tamamen çamura bulanan yarışmacılar, tankerlerden hortumla sıkılan suyla yıkanarak temizlendi. Yarışmacılar eğlenceli geçen yarışmanın ardından sucuk ekmek partisinde karınlarını doyurdu. 
Neşeli bir ortamın yaşandığı etkinlikte, Salomon yetkilileri, Türkiye'de bir ilk olan Çamur Yarışı'nı gerçekleştirmekten ve birçok sporseveri bir araya getirmekten mutluluk duyduklarını ve bu tür aktiviteleri gerçekleştirmeye devam edeceklerini belirtti. 
Anavatanı İngiltere olan Çamur Yarışı, dayanıklılıktan ziyade, bir eğlence sporu olarak biliniyor. 


</TEXT>
</DOC>
