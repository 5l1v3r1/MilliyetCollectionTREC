<DOC>
<DOCNO> 278698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sonsiy08.html </URL>
<DATE> 2004/10/09/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Gül AB ile müzakereler çok uzun bir süreç alacaktır... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''AB ile müzakereler çok uzun bir süreç alacaktır, ancak bu süreçte durulup beklenmeyecek'' dedi. 
     Gül, Çimsa Çimento Sanayi ve Ticaret AŞ'nin temel atma törenine katılmak için geldiği Kayseri'de, Erkilet Havaalanı'nda gazetecilerin AB'ye ilişkin sorularını yanıtladı. 
     Yayınlanan AB İlerleme Raporu ile tarihi bir adım atıldığını belirten Gül, 17 Aralık'ta toplanacak AB Konseyi'nin, Türkiye ile tam üyelik müzakerelerine daha önceden kararlaştırıldığı gibi zaman geçirilmeden başlama kararı almasını beklediklerini ifade etti. 
     Gül, şöyle konuştu 
     ''Bu süre içinde yapılacak, çalışılacak birçok hususlar vardır. İnanıyoruz ki müzakere kararı alınınca, Lüksemburg'un dönem başkanlığında hükümetler arası konferans toplanacak, resmi açılış yapılacak ve Türkiye ile müzakerelere başlanmış olacak. Bu uzun bir süreç olacaktır. Bunu herkes biliyor. Çünkü diğer ülkeler nasıl üye olmuş diye baktığımızda, AB'nin lokomotif ülkelerinden, en güçlü ülkelerinden İngiltere 12 yılda müzakereleri tamamlamış, İspanya 7.5 yılda tamamlamış, Portekiz gibi büyük ülkelerin tamamlaması uzun yıllar almış. Bizim ki de böyle olacaktır. Ancak, bu süre içinde Türkiye'de çok büyük değişiklikler olacaktır. Müzakereye başlanınca durulup beklenmeyecek. Müzakere süreci içinde birçok kanunlar, yönetmelikler çıkacak, Türkiye'nin her türlü standartı AB standartlarına getirilecek.'' 
     
     YABANCI SERMAYE AKINI 
     Müzakerelere başlandıktan sonra Türkiye'ye çok büyük bir yabancı sermaye akını beklediklerini kaydeden Gül, şunları söyledi 
     ''Türkiye'ye çok büyük bir sermaye akını olmasını bekliyoruz. Çünkü, diğer ülkelerde müzakereye başlandıktan sonra sermaye akını olmuş. Macaristan'da, Portekiz'de, Polonya'da, İspanya'da, Yunanistan'da böyle olmuş. Tam üyelik gerçekleşmeden önce yabancı sermaye gelmiş. Yabancı sermayenin gelmesi yatırım demektir, yatırım da kalkınmanın ivme kazanması, işsizliğin azalması, ihracatın çoğalması ve insanların zenginleşmesi demektir. Bu açıdan tarihi bir olaydır. Ümit ediyoruz ki önümüzdeki süreç başarılı bir şekilde devam eder. Hükümetimiz Türkiye'yi bu noktaya getirmekten dolayı büyük bir onur duymaktadır. Gelecekte Avrupa'nın siyasi ikliminin nasıl olacağını tahmin etmek zordur. Daha zor şartlarla karşı karşıya kalınabilirdi. Bu nedenle büyük bir memnuniyet duyuyoruz. bundan sonra iktidar, muhalefet, basın, sivil toplum örgütleri hep beraber çalışmaya devam edeceğiz.'' Bir gazetecinin ''Bu süreçte Türkiye'nin olmazsa almazları nelerdir'' diye sorması üzerine Gül, ''Rapor ortada. Müzakere süreci daha kolay, daha iyi, daha açık, net olsun diye tabii ki görüşmeler olacak. Raporda bizim açıklığa kavuşturmak istediğimiz bazı noktalar var. Bunların hiçbirini saklamadık. Daha yapacağımız işler var. Müzakere sürecinde zorluklarla karşılaşmamak için 17 Aralık'a kadar yapacağımız işler var. Bunlarla ilgili çalışmalar başlamıştır'' dedi. 
     
     ''KUZEY IRAK MESELESİ BİTMİŞTİR'' 
     Gül, Irak'taki seçimlerde Türkmenler'in durumunun sorulması üzerine de, seçimlerde ülke çapında listeler hazırlanacağını, bölgesel seçimler yapılmayacağını belirtti. 
     ''Irak'ın neresinde, kim yaşıyorsa, herkes ayrı listeye oy verebilir'' diyen Gül, şunları anlattı 
     ''Dolayısıyla bir Şii, Sünni veya bir Türkmen farklı bölgeler de yaşayabilir, ama istediği şekilde oyunu kullanabilir. Herkesin ağırlığının yansıyacağı bir seçim olacaktır. Şartlar zor olduğu için bir takım sıkıntılarla karşılaşılabilir, ancak seçimin yapılması çok önemli bir gelişmedir. Biz seçimi destekliyoruz. Irak'a seçimle ilgili her türlü yardımı yapacağımızı söyledik. Bundan büyük bir mutluluk duydular. Meselelere de Kuzey Irak diye bakmamak lazım. Kuzey Irak meselesi bitmiştir. Artık, bütün bir Irak vardır. Irak, Saddam döneminde fiilen ikiye, hatta üçe ayrıldığı için Kuzey Irak konuşuluyordu. Bugün tek bir Irak vardır. 
     Irak'ta önemli liderler vardır. Bunlardan biri de Barzani'dir. Pazartesi günü Türkiye'ye gelecek. Irak'ın geleceğiyle ilgili birçok şeyi konuşacağız. Irak'ın istikrara kavuşması için önünde gördüğümüz sıkıntıları, tehlikeleri çok açık bir şekilde konuşma imkanımız olacak.'' Gül, başka bir soru üzerine de Irak'ı Türkiye'den asker talebi olmadığını belirtti. 
     
</TEXT>
</DOC>
