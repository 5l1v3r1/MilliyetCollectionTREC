<DOC>
<DOCNO> 277847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sontur34.html </URL>
<DATE> 2004/10/06/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Verheugen'e 'teşekkür' sergisi... 
</HEADLINE>
<TEXT>

     Nevşehir'de bir fotoğrafçı, AB Komisyonu'nun Genişlemeden Sorumlu Üyesi Günter Verheugen'in, Kapadokya bölgesinde çekilmiş fotoğraflarını sergiliyor. 
     Avanos İlçesi'nde fotoğrafçılık ve gazetecilik yapan Metin Yıldırım, Türkiye'nin AB üyeliği için müzakerelerin başlamasına katkılarından dolayı Verheugen'e teşekkür etmek için bu tür bir sergi açtığını belirtti. 
     Verheugen'in 2002 yılında dönemin Dışişleri Bakanı İsmail Cem ile Kapadokya bölgesine yaptığı gezide çektiği fotoğraflardan oluşan sergisini işyerinin önünde sergilediğini ve serginin, bölgeye gelen turistlerin yoğun ilgisini çektiğini anlatan Yıldırım, şunları söyledi 
     ''AB ile Türkiye'nin bütünleşmesinin ilk ciddi sinyali anlamı taşıyan müzakerelere başlanması öncesi Verheugen'e teşekkür etmek amacıyla böyle bir sergi açtım. 2002 yılında çektiğim Verheugen'in 20 fotoğrafını 1 hafta süreyle sergileyeceğim. Daha sonra fotoğrafları hatıra olarak saklaması için Verheugen'e göndereceğim.'' 
     
</TEXT>
</DOC>
