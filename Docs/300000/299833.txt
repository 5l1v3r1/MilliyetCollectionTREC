<DOC>
<DOCNO> 299833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun64.html </URL>
<DATE> 2004/12/22/ </DATE>
<TIME> 22.16 </TIME>
<AUTHOR>  </AUTHOR>
<HEADLINE>
Serbest bırakılan Fransız gazetecilerden eleştiri 
</HEADLINE>
<TEXT>

     Irak'ta 4 ay rehin tutulduktan sonra serbest bırakılan Fransız gazeteci Georges Malbrunot, muhafazakar milletvekili Didier Julia'nın kendisi ve arkadaşını kurtarma girişimini eleştirdi. 
     Irak'ta dün serbest bırakılan Radio France Internationale'den Christian Chesnot ile Figaro gazetesinden Malbrunot, bu akşam Paris'e dönmüşlerdi. 
     Malbrunot, havaalanında yaptığı açıklamada, milletvekili Didier Julia'nın ekim ayında Bağdat'a gelerek yaptığı kurtarma girişimiyle ''iki yurttaşın hayatıyla oynandığını'' söyledi. 
     ''Bu kişinin davranışından şoke oldum'' diye konuşan Malbrunot, bunun ''aşağılayıcı'' olduğunu söyledi. 
     Julia'nın rehineleri kurtarabileceği yolundaki iddiaları Paris'te karışıklığa yol açmış, rehin alanlarla arabulucular vasıtasıyla yapılan temasların bu olaydan sonra soğuk gittiğini söyleyen hükümeti de sıkıntıya sokmuştu. 
     Gazeteciler, rehin alındıklarında ''Fransız gazeteci kartını oynadıklarını'' belirterek, kaçıranların kendilerine iyi davrandığını söylediler. 
     
</TEXT>
</DOC>
