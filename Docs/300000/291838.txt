<DOC>
<DOCNO> 291838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sontur36.html </URL>
<DATE> 2004/11/24/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
10 yıl önce tecavüz edilerek öldürülen kızın mezarı açıldı 
</HEADLINE>
<TEXT>

     Edirne'de 10 yıl önce tecavüz edilerek öldürülen Trakya Üniversitesi T.Ü Fen Edebiyat Fakültesi Araştırma Görevlisi Nagehan Polat'ın mezarı açılarak, DNA testi için kemik örnekleri alındı. 
     Polat Ailesi'nin Avukatı İbrahim Karakoç, 10 Ekim 1994'te Polat'ın Selimiye Camii arkasındaki Zehrimar Mezarlığı'nda tecavüz edilerek öldürülmüş halde bulunduğunu ve 6 gün sonra olayla ilgili olarak Dinç'in yakalandığını söyledi. 
     Dinç'in, yakalandığında verdiği ifadede, Polat'ı öldürdüğünü söylediğini ve yapılan yargılama sonucu 28 Nisan 1995 yılında müebbet hapis cezasına mahkum olduğunu belirten Karakoç, şunları kaydetti 
     ''Dinç, kendisini mahkum eden 2. Ağır Ceza Mahkemesi'ne 2000 yılında başvurarak DNA testi istedi. Yapılan test sunucunda Dinç'in sperm örnekleri, müvekkilim Polat öldüğünde üzerinden alınan örneklere uymadığı için aynı yıl tahliye edildi. Bunun üzerine Yargıtay'a itirazda bulunduk. Yargıtay, Polat'ın öldüğünde üzerinden alınan kan ve sperm örneklerinin bulunduğu T.Ü'de muhafaza edilen yerin güvenilir olup olmadığının araştırması yönünde karar verdi. T.Ü Tıp Fakültesi'nde muhafaza edilen maktulden alınan örneklerle yapılan DNA testinin güvenli olmadığı, İstanbul Adli Tıp Kurumu tarafından da belirlendi.'' İbrahim Karakoç, İstanbul Adli Tıp Kurumu'nun isteği üzerine Polat'ın toprağa verildiği Hacıumur Köyü'ndeki mezarın açılarak, bilirkişi doktoru tarafından kemik örnekleri ve azı dişlerinin alındığını belirterek, ''Alınan numuneler, DNA testi için İstanbul Adli Tıp Kurumu Başkanlığı'na gönderildi. Sonuç, Polat öldüğünde alınan numunelerle karşılaştırılacak'' dedi. 
     Nagehan Polat, 10 Ekim 1994'te Zehrimar Mezarlığı'nda öldürülmüş halde bulunmuştu. Olayın faili olarak yakalanan Orhan Dinç'e 1995 yılında müebbet hapis cezası verilmiş ve 2000 yılında DNA testi istenmişti. Dinç, aynı yıl DNA testi sonucuna göre, Polat'ın üzerinden alınan sperm örnekleri kendisinden alınan sperm örnekleriyle uyuşmadığı için serbest bırakılmıştı. 

     
</TEXT>
</DOC>
