<DOC>
<DOCNO> 256171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sontur22.html </URL>
<DATE> 2004/07/17/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Çelik Öğrenciler posta ile uğraşmayacak, müracaatlar internetle olacak 
</HEADLINE>
<TEXT>

     Milli Eğitim Bakanı Hüseyin Çelik, öğrencilerin formla, posta ile uğraşmayacaklarını, bütün müracaatların internetle olacağını söyledi. 
     GAP Holding Yönetim Kurulu Başkanı ve Türkmenistan Tekstil Bakan Yardımcısı Ahmet Çalık'ın, babası adına yaptıracağı Yakınkent mevkiindeki ''Mahmut Çalık Eğitim Kompleksi'nin temel atma törenine katılan Çelik, burada yaptığı konuşmada Mahmut Çalık Eğitim Kompleksi'nin Türkiye için model olacağını belirtti. 
     Çelik, şunları söyledi 
     ''Yeryüzünde artık eğitimle yapılacak seferler ve seferberlikler insanlığı, ülkemizi belli yerlere götürecektir. Elbette işin askeri tarafı, elbette savunmamız çok çok önemlidir. Biz bu asrın başında istiklal mücadelesi diye bir mücadele verdik ve elimizden alınmaya çalışılan topraklarımızı tekrar vatan edindik. Ve bu ülkenin, bu vatanın evlatları olarak bu ülkede yaşamaktan onur ve gurur duyuyoruz.'' Çelik, istikbal mücadelesinin var olduğunu, istiklal mücadelesinin topla tüfekle, tankla temin edilebileceğini, istikbal mücadelesinin, ancak eğitimle kazanılabileceğini söyledi. 
     Eğitilmiş insan unsurunun çok önemli olduğunu, bütçe imkanları ile birlikte özel sektörün, sivil toplum örgütlerinin birikimlerinden yararlanmaları gerektiğini ifade eden Bakan Çelik, sözlerini şöyle sürdürdü 
     ''Burada Çalık Grubu'nun fedakarlığını diğer işadamlarımıza örnek göstermek istiyorum. Bugün burada bir mum değil, bir meşale yakılmıştır. Hepimiz karanlıktan şikayet ederiz. Ama bu mumu yakmak zorundayız.'' Çelik, sadece fiziki mekanların oluşturulmasının yetmediğini, eğitimin nicelik ve nitelik açısından, sözde değil, özde çağdaş eğitim olması gerektiğini belirterek, bunun için okullaşma oranında batıyı yakalamak için seferber olduklarını kaydetti. 
     Gelecek yıl LGS'yi tek sınav haline getireceklerini anımsatan Çelik, ''Önümüzdeki yıl bir şey daha yapıyoruz. Öğrencilerimiz formla, posta ile uğraşmayacak. Bütün müracaatlar internetle olacak. Çocuklarımızdan alınan koca koca paraları en asgari düzeye indiriyoruz. Bunlar aslında Türkiye'de çoktan yapılması gereken şeylerdi. Ama zararın neresinden dönersen kardır. Biz bunları yapmaya devam edeceğiz'' diye konuştu. 
     
     TÜRKMENİSTAN TEKSTİL BAKAN YARDIMCISI 
     GAP Holding Yönetim Kurulu Başkanı ve Türkmenistan Tekstil Bakan Yardımcısı Ahmet Çalık da Malatya'ya böyle bir tesisi kazandırmaktan dolayı mutlu olduklarını belirterek, bir ülkenin kalkınmasının temelinin eğitim olduğuna inandıklarını söyledi. 
     Çalık, şöyle konuştu 
     ''1950 yılında hiç bir şeyi olmayan Singapur, eğitim sayesinde bugün dünyanın en zengin vatandaşlarının yaşadığı ülke olmuştur. Bugün temeli atılacak tesis bir kompleks olacaktır. Anaokulu, ilköğretim, ortaöğretim, spor kompleksi ve yurtlardan oluşacaktır. İlk yıl anaokul ve ilköğretim okulu, 2. yıl ortaöğretim ve spor kompleksi, 3. yıl ise yurtlar ile diğer bölümler yapılacaktır. Toplam 40 bin metrekare alandan oluşmaktadır. Önümüzdeki yıl anaokulu ve ilköğretim okulunu yetiştireceğiz.'' Daha sonra Bakan Çelik, Vali Osman Derya Kadıoğlu, Belediye Başkanı Hüseyin Cemal Akın, AK Parti Malatya milletvekilleri Ahmet Münir Erkal, Süleyman Sarıbaş ve Miraç Akdoğan, CHP Malatya milletvekilleri Mevlüt Aslanoğlu ile Muharrem Kılıç ile çok sayıda davetlinin katıldığı tören, temele ilk harcın atılmasıyla sona erdi. 
     
</TEXT>
</DOC>
