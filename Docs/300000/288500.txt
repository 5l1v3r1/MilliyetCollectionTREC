<DOC>
<DOCNO> 288500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/spor/spo03.html </URL>
<DATE> 2004/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom'dan kaçış 
</HEADLINE>
<TEXT>


Ümit Karan, Volkan, Ayhan ve Orhan gibi yedek kulübesinden sıkılan isimler, Teknik Direktör Gheorghe Hagi'nin kapısını çalacak, gerekirse gitmek isteyecek. Suat Usta ile İbrahim Yavuz'un ayrılması ise neredeyse kesinleşti 

ERHAN TELLİ 


Gözler Rumen hocada 
GALATASARAY'DA yedek kulübesinde unutulan isimler, devre arasında yollarını ayırmaya hazırlanıyor. Sarı - Kırmızılılar'da konumlarından rahatsız olan Ümit Karan, Volkan, Ayhan ve Orhan Ak gibi oyuncuların, Teknik Direktör Hagi ile görüşerek düşüncesini öğrenecekleri, Rumen hocanın yanıtına göre ayrılmak için hareket edecekleri ifade edildi. Suat Usta ile İbrahim'in Ocak'ta bir başka kulübe kiralanması da hemen hemen kesinleşti. 

Yönetim sessiz kalıyor 
PETRE'Yİ devre arasında elden çıkarmayı düşünen Galatasaray'ın, uygun bir bonservis bedeli karşısında Suat ile İbrahim'i de satabileceği vurgulandı. Bu arada, sezon sonunda sözleşmesi bitecek olan bazı oyuncularla henüz masaya oturmaması da dikkat çekti. Mukavele süreleri sona eren Kaptan Bülent, Arif, Hakan Ünsal ve Baliç'in dışında, genç kaleci Aykut Erçetin ile de henüz yeni sözleşme yapılmadı. 

Ümit Davala Dönmüyorum 

HAGİ ile görüşerek, Galatasaray'a geleceği söylenen Ümit Davala, bu iddialara yanıt verdi. Werder Bremen ile 1 yılı opsiyonlu olmak üzere 2.5 yıllık sözleşmesi bulunduğunu vurgulayan başarılı oyuncu, "Hagi ile tabii ki görüşüyorum. O bana durumumu soruyor, ben ona takımın nasıl gittiğini soruyorum. Bir gün Türkiye'ye dönersem bu tabii ki Galatasaray için olur. Ama böyle bir şeyi düşünmüyorum" dedi. 

80. yıl rövanşı 

Naklen Kanal D'de 
GALATASARAY, AEK ile yapacağı maç için dün Yunanistan'a gitti. Atina ekibinin 80. yıldönümü kutlamaları çerçevesinde AEK ile 12 Ekim'de oynayan ve karşılaşmayı 2-1 kazanan Sarı - Kırmızılılar, bugün de rövanşı vermek istemiyor. Saat 19.00'da başlayacak maçı Kanal D naklen yayınlayacak. 

İki Hakan da gitmedi 
LİG ve AEK maçı çalışmalarını dün yaptığı tek antrenmanla sürdüren Galatasaray, akşam saatlerinde yola çıktı. Kafilde, milli oyuncuların yanı sıra, hafif sakatlıkları bulunan Hakan Şükür ile Hakan Ünsal ile Petre yer almadı. Teknik Direktör Hagi'nin bu karşılaşmada gençlere de yer vermesi bekleniyor. 

Conceiçao ikna etti 

CİM - BOM'A geldiği günden bu yana beklentilere cevap veremediğini belirten Conceiçao, milli maç tatilinin arasından gerçek performansına döneceğini belirtti. Brezilyalı, Türkiye'ye gelmesi için ikna edemediği eşinin bir ay içinde İstanbul'da olacağını ifade etti. 

Petre MR çektirdi 

PETRE'NİN dün Bakırköy Acıbadem Hastanesi'nde MR'ı çekildi. Sağ dizinde ödem oluşan Rumen futbolcu, sakatlığı gerekçesiyle AEK maçının kadrosundan çıkartıldı. Bu sezon Hagi'den şans bulamayan Petre'nin, son durumu hakkında bugün net bir açıklama yapılması bekleniyor. 


</TEXT>
</DOC>
