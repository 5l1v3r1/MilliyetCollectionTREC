<DOC>
<DOCNO> 254568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sondun22.html </URL>
<DATE> 2004/07/11/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Clinton 11 Eylül'den önce de çok sayıda terör girişimini önledik... 
</HEADLINE>
<TEXT>

     ABD'nin eski Başkanı Bill Clinton, ülkesindeki 11 Eylül saldırılarından önce de çok sayıda terör girişimini önlediklerini söyledi. 
     Clinton, anılarını anlattığı ''Hayatım'' adlı kitabının tanıtımı için Almanya'nın başkenti Berlin'e geldi. 
     Clinton, özel televizyon kanalı N24'e yaptığı açıklamada, ''11 Eylül'den önce de çok sayıda terör girişimini önledik. Belki Usame Bin Ladin'e karşı daha fazla şeyler yapmam gerekirdi. USS Cole savaş gemisine saldırıyı düzenleyenlerin ardında bin Ladin'in bulunduğunu kesin olarak bilseydim belki ben de Afganistan'da teröre karşı mücadele ederdim'' dedi. 
     Bush yönetimi ile olan görüş ayrılığının ise Irak konusundan kaynaklandığını ifade eden Clinton, ''Saddam Hüseyin'in 11 Eylül olaylarıyla ilgisi yoktu. Ancak bu konuda CIA'yi de suçlamak doğru değil. Sadece Irak konusunu 11 Eylül olaylarıyla irtibatlandırmamak gerekirdi. Irak 2001 yılında daha zayıftı, ancak Bush yönetimi Saddam'ı El Kaide'den daha büyük bir tehlike olarak gördü. Saddam'ı iktidardan uzaklaştırmak kolay, ancak güvenliği sağlamak zordu'' diye konuştu. 
     Clinton, Irak'taki işkence olaylarıyla ilgili olarak da ''Beyaz Saray'ın işkenceyi teşvik ettiğini sanmıyorum. Tabii arkadaşlarına yapılanları görünce askerlerimizin öfkesi de artmış olabilir. Ancak işkence olayları kabul edilemez. Bu olaylar ABD'nin imajına büyük zarar verdi. Benim tanıdığım subayların böyle bir şeyi yapabileceklerini sanmıyorum. Yine de mutlaka gerçeği ortaya çıkartmalıyız. Irak halkını 2. sınıf vatandaş olarak görürsek Irak'ı hiçbir zaman kurtaramayız'' dedi. 
     ABD ile Almanya arasında, başta Irak olmak üzere diğer bazı konularda görüş ayrılıkları olduğunu hatırlatan Clinton, bu konuda Amerikan yönetiminin de hataları olduğunu, ancak her iki ülkenin aynı değerlere ve çıkarlara sahip olduğunu belirtti. 
     
     ''DUVAR BARIŞ İÇİN BİR SEÇENEK OLAMAZ'' 
     Ortadoğu sorunuyla ilgili olarak da Clinton, ''Gazze Şeridi'nde terör saldırıları yüzde 90 oranında azaldı. Ancak İsraillilerin Filistinlilere yüzde 100 güven duyabileceği bir ortamın sağlanması lazım. İsrail'in yaptığı duvar da barış çabaları için bir seçenek olamaz. Ancak asıl sorun duvarın yapıldığı bölge'' diye konuştu. 
     Clinton, ABD Başkanı George Bush'un, ''Clinton yeteneklerini boşa harcadı'' sözlerinin hatırlatılması üzerine de ''ABD'de yüzde 50 oranında yeni iş imkanı yarattık. Ülkedeki suç olaylarında büyük gerileme oldu. Tüm ülkelerle iyi ilişkiler kurduk. Tabii ki bazı hatalarımız oldu. Bu nedenle yeteneğimi boşa harcadığım doğru değil'' dedi. 
     Clinton, kendi yaşantısıyla ilgili olarak da ''Huzurlu bir ailede büyüdüm. Annem bana hiçbir zaman pes etmemeyi öğretti. Herkesin gizli bir yaşantısı vardır. Ben de her zaman kendimi çok sert şekilde eleştirdim, ancak hiçbir zaman karamsar değildim'' diye konuştu. 
     Clinton, Monica Lewinsky ile ilişkisiyle ilgili olarak da ''Ailem ile aramı düzeltmem biraz zaman aldı. Cumhuriyetçiler bana ve çevremdekilere çok yoğun baskı yaptı. O dönemde Başkan olarak görevimi sürdürmem çok zor oldu'' dedi. 
     Clinton, kitabıyla ilgili olarak da ''Kitabımın ilk bölümünde daha çok kendi yaşantımı anlattım. İkinci bölümünde ise başkanlık dönemimde yaşadığım olaylara yer verdim'' diye konuştu. 
     Bill Clinton, Alman halkına yönelik mesajında da ''Görüş ayrılıklarının büyüyerek sürmesine izin vermeyin. Değerlerimiz ve çıkarlarımız ortak. Yeni bir dünya kurmaya çalışıyoruz. Burada görüş ayrılıklarının olması doğal'' dedi. 
     Alman edebiyatını, müziğini ve Almanya'nın doğasını çok sevdiğini kaydeden Clinton, Almanya'nın bugün içinde bulunduğu ekonomik durgunluğun da abartılmaması gerektiğini söyledi. 
     
</TEXT>
</DOC>
