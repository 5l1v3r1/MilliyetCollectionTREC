<DOC>
<DOCNO> 253609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonsiy23.html </URL>
<DATE> 2004/07/07/ </DATE>
<TIME> 18.17 </TIME>
<AUTHOR>  </AUTHOR>
<HEADLINE>
Kültür ve Tabiat varlıklarını koruma kanunu kabul edildi. 
</HEADLINE>
<TEXT>

     Kültür varlıkları tanımını uluslararası sözleşmelerdeki tanımına uygun hale getiren ve kültür varlıklarının korunması için yeni mali kaynaklar öngören yasa tasarısı, TBMM Milli Eğitim, Kültür, Gençlik ve Spor Komisyonu'nda bazı değişikliklerle kabul edildi. 
     TBMM Genel Kurul'da gelecek hafta görüşülmesi planlanan tasarıda, kültür varlıkları tanımı uluslararası sözleşmelerde yer alan tanımlara uygun olarak yeniden düzenleniyor. Buna göre kültür varlıkları, ''tarih öncesi ve tarihi devirlere ait bilim, kültür, din ve güzel sanatlarla ilgili bulunan veya tarih öncesi ya da tarihi devirlerde sosyal yaşama konu olmuş bilimsel ve kültürel açıdan özgün değer taşıyan yerüstünde, yeraltında veya su altındaki bütün taşınır ve taşınmaz varlıklar'' olarak tanımlandı. 
     Yürürlükteki kanunda bulunmayan ''ören yeri'' ve ''koruma amaçlı imar planı'' tanımları da tasarıyla getiriliyor. 
     Tasarıyla koruma amaçlı imar planı yaklaşımı benimsenirken, ören yerlerinde ise bu yerlerin planlı şekilde korunması ve ziyaretçiye açılabilmesi için yapılması öngörülen çevre düzenleme projesi tanımlaması getiriliyor. 
     Tasarıda ayrıca gerek Unesco gibi uluslararası kurumlarca dünya miras listesinde yer almak üzere başvurulan kültür varlıkları ile diğer kültür varlıkları alanlarında, alanın etkileşim sahasında ya da tabii bütünlüğü içinde düşünülen bağlantı noktalarını da kapsayacak şekilde, yetkili merkezi ve yerel idareler ile bu konuda uzmanlaşmış sivil toplum kuruluşları arasında eşgüdümü ve hizmetlerin etkin şekilde yürütülmesini sağlamak, bu alanları ulusal ve uluslararası kurumlar nezdinde bir muhataba kavuşturmak amacıyla yönetim alanı tanımlanıyor. 
     Yönetim alanı olarak belirlenen alanların korunması, yaşatılması, tanıtımı, içerisinde yapılacak etkinliklerin organizasyonu, ziyaretçi yönetimi, çevre düzenlemesi, restorasyon, bakım-onarım faaliyetleri, güvenliği, alan içerisindeki satış üniteleri ve ürün gelişimi gibi hususların planlı olarak gelişimini ve uygulamadan doğacak durumlarla geri beslemeli bir süreç olarak sürekli olarak gözden geçirilmesini sağlamak amacıyla da yönetim planı tanımlaması getiriliyor. 
     
     PERİ BACALARI 
     Tasarıyla kültür varlıkları tanımı genişletilerek daha önce tabiat varlığı kapsamında yer alan peri bacaları, tarihi mağaralar ve kaya sığınakları taşınmaz kültür varlığı özelliklerini göstermeleri nedeniyle kültür varlıkları kapsamına alınıyor. 
     Tasarıya göre, Koruma Yüksek Kurulu'nun ilke kararları çerçevesinde koruma bölge kurullarınca alınan kararlara aykırı olarak, korunması gerekli taşınmaz kültür ve tabiat varlıkları ve koruma alanları ile sit alanlarında inşai ve fiziki müdahalede bulunulamayacak. Bunlar yeniden kullanıma açılamayacak veya kullanımları değiştirilemeyecek. Esaslı onarım, inşaat, tesisat, sondaj, kısmen veya tamamen yıkma, yakma, kazı veya benzeri işler inşai ve fiziki müdahale sayılacak. 
     Tasarıya göre, büyükşehir belediyeleri ve valilikler ile Bakanlıkça izin verilen belediyeler bünyesinde kültür varlıkları ile ilgili işlemleri ve uygulamaları yürütmek üzere sanat tarihi, mimarlık, şehir planlama, mühendislik, arkeoloji gibi meslek alanlarından uzmanların görev alacağı koruma, uygulama ve denetim büroları kurulacak. Ayrıca, il özel idareleri bünyesinde, kültür varlıklarının korunmasına yönelik rölöve, restitüsyon, restorasyon projelerini hazırlayacak ve uygulayacak proje büroları ve sertifikalı yapı ustalarını yetiştirecek eğitim birimleri kurulacak. 
     Belediyeler, belediye sınırları ve mücavir alanları içerisinde, valilikler ise bu sınırlar dışında yetkili olacak. 
     Bu bürolar koruma bölge kurulları tarafından uygun görülen koruma amaçlı imar planı, proje ve malzeme değişiklikleri ile inşaat denetimi de dahil olmak üzere uygulamayı denetlemekle yükümlü olacak. 
     Tasarıyla, zilyetlik yeniden düzenleniyor. Yeni düzenlemeyle sit alanlarındaki taşınmazların da zilyetlik yoluyla iktisap edilemeyeceği hükme bağlanıyor. 
     
     KORUMAYA HEMŞEHRİ KATKISI 
     Tasarıda, taşınmaz kültür varlıklarının onarımına yardım sağlamak amacıyla bakanlık bütçesine yeterli ödenek ayrılacağı hükmüne de yer verildi. 
     Belediyelerin görev alanlarında kalan kültür varlıklarının korunması ve değerlendirilmesi amacıyla kullanılmak üzere Emlak Vergisi Kanunu'nunca mükellef hakkında tahakkuk eden emlak vergisinin yüzde 10'u nispetinde ''Taşınmaz Kültür Varlıklarının Korunmasına Katkı Payı'' tahakkuk ettirilecek ve ilgili belediyesince emlak vergisi ile birlikte tahsil edilecek. 
     Tahsil edilen miktar, il özel idaresi tarafından açılacak özel hesapta toplanacak. Bu miktar, belediyelerce kültür varlıklarının korunması ve değerlendirilmesi amacıyla hazırlanan projeler kapsamında kamulaştırma, projelendirme, planlama ve uygulama konularında kullanılmak üzere il sınırları içindeki belediyelere vali tarafından aktarılacak ve bu pay valinin denetiminde kullanılacak. 
     Toplu Konut Kanunu uyarınca verilecek kredilerin yüzde 10'u tescilli taşınmaz kültür varlıklarının bakımı, onarımı ve restorasyonu işlemlerine ilişkin başvurularda kullandırılacak. Bu kapsamdaki öncelikli projeler Bakanlık ile Toplu Konut İdaresi Başkanlığınca müştereken belirlenecek. 
     Kamu kurum ve kuruluşları, belediyeler, il özel idareleri ve mahalli idare birlikleri. tescilli taşınmaz kültür varlıklarını, koruma bölge kurullarının belirlediği fonksiyonda kullanılmak kaydıyla kamulaştırabilecek. 
     
     KORUMA AMAÇLI İMAR PLANI 
     Tasarıya göre bir alanın koruma bölge kurulunca sit olarak ilanı, bu alanda her ölçekteki plan uygulamasını durduracak. Sit alanının etkileşim çevresine ilişkin varsa bir bölü 25 bin ölçekli plan kararları ve notları, alanın sit statüsü dikkate alınarak yeniden gözden geçirilecek. 
     Koruma amaçlı imar planı yapılıncaya kadar, koruma bölge kurulu tarafından üç ay içinde geçiş dönemi koruma esasları ve kullanma şartları belirlenecek. Belediyeler, valilikler ve ilgili kurumlar sözkonusu alanda ilgili meslek odaları, sivil toplum kuruluşları ve plandan etkilenen hemşerilerin katılımı ile toplantılar düzenleyerek koruma amaçlı imar planını hazırlatıp, incelenmek ve sonuçlandırılmak üzere koruma bölge kuruluna vermek zorunda olacak. 
     İki yıl içinde koruma amaçlı imar planı yapılmadığı takdirde, geçiş dönemi koruma esasları ve kullanma şartlarının uygulanması, koruma amaçlı imar planı yapılıncaya kadar durdurulacak. 
     Bu iki yıllık süre içinde zorunlu nedenlerle plan yapılamadığı takdirde koruma bölge kurulunca bu süre bir yıl daha uzatılabilecek. 
     
     İLLER BANKASI BÜTÇESİNE ÖDENEK KONULACAK 
     Koruma amaçlı imar planlarının yapımı için belediyelere aktarılmak üzere İller Bankası Genel Müdürlüğü bütçesine yeteri kadar ödenek konulacak. İl özel idareleri ise bütçelerinde koruma amaçlı imar planlarının yapımı için ödenek ayıracaklar. 
     Tasarı uyarınca, Koruma Yüksek Kurulu ve koruma bölge kurullarının kurum temsilcisi üyelerinin görev süresi 5 yıl olacak. 
     Koruma bölge kurullarının Bakanlıkça ve Yüksek Öğretim Kurulu'nca seçilen üyelerinin görev süresi de aynı şekilde 5 yıl olacak. 
     Koruma Yüksek Kurulu ve koruma bölge kurulu üyeleri, görev ve yetki alanlarına giren konularda doğrudan ve dolaylı olarak taraf olamayacak vce hiçbir menfaat sağlayamayacak. Aksine davrandığı tespit edilenlerin kurul üyeliği bakanlıkça sona erdirilecek. 
     Tasarıyla hizmetin yerinde yürütülmesi amacıyla, ruhsata tabi olmayan bakım ve basit onarımla ilgili uygulamaların belediyelerin ve valiliklerin izin ve denetimi ile yapılması hükmü de getiriliyor. 
     
     YEREL YÖNETİMLERE SORUMLULUK VERİLİYOR 
     Yerel yönetimlerin, korumadan yetkili ve sorumlu tutularak koruma sürecine katılmaları, bu süreçte uygulamaların bekletilmeden kısa sürede yerinde çözümlenmesi amaçlanıyor. Bu kapsamda koruma planlarının yürürlüğe girmesiyle plan koşulları doğrultusunda, tescilli kültür varlığı olmayan parsellerde de yeni yapılanma ve esaslı onarımlara belediyelerce izin verilmesi sağlanıyor. 
     Koruma bölge kurullarının karar süresince hukukçu üye de bulunacak. 
     Sit ölçeğinde alınan kurul kararlarına karşı, plan yapma ve onama yetkisi bulunan kamu kurum ve kuruluşları ile belediye ve valiliklerin itirazları bir üst kurulda değerlendirilecek. 
     
     CEZALAR AĞIRLAŞTIRILDI 
     Tasarıyla Koruma Yüksek kurul kararlarına aykırı inşai ve fiziki müdahelede bulunanlar için öngörülen cezalar da yeniden düzenlendi. Buna göre, korunması gerekli taşınmaz kültür ve tabiat varlıklarının yıkılmasına, bozulmasına, tahribine, yok olmasına veya her ne suretle olursa olsun zarara uğramalarına kasten sebebiyet verenler iki yıldan beş yıla kadar ağır hapis ve 5 milyar liradan 10 milyar liraya kadar ağır para cezasına çarptırılacaklar. 
     Sit alanlarında geçiş dönemi koruma esasları ve kullanma şartlarına, koruma amaçlı imar planlarına ve koruma bölge kurullarınca belirlenen koruma alanlarında öngörülen şartlara aykırı izinsiz inşai ve fiziki müdahale yapanlar veya yaptıranlar, 2 yıldan 5 yıla kadar ağır hapis ve 5 milyar liradan 10 milyar liraya kadar para cezası ile cezalandırılacak. 
     Bünyesinde koruma, uygulama ve denetim büroları kurulmuş idarelerden izin alınmaksızın veya izne aykırı olarak tamirat ve tadilat yapanlar ile izinsiz inşai ve fiziki müdahale yapanlar veya yaptıranlar, bir yıldan 3 yıla kadar ağır hapis ve 3 milyar liradan 6 milyar liraya kadar ağır para cezasıyla cezalandırılacaklar. 
     Tasarıda, müzelerde işbölümü getirildi. Buna göre, bilimsel nitelikli işler ile işletmeye dönük işler birbirinden ayrıştırılacak. Müze başkanı, müze müdürü, işletme müdürü ve müze kurulundan oluşan bir müze yönetimi öngörülüyor ve sivil toplum örgütlerinin, meslek odalarının müze yönetimine katılımı sağlanıyor. 
     Kültür ve tabiat varlıklarıyla ilgili projelere ilişkin hizmet alımları ve bunların uygulanmasına ilişkin mal teslimleri KDV'den istisna olacak. Bu taşınmazların devir ve iktisabına ilişkin tapu işlemlerinin harçtan müstesna tutulacak. 
     Tasarıyla Kültür ve Turizm Bakanlığı için 71 de yeni kadro ihdas edilmesi öngörülüyor. 
     
     CEMEVİ ÖNERGESİ REDDEDİLDİ 
     Tasarının görüşmeleri sırasında CHP İstanbul Milletvekili Berhan Şimşek, cemevlerinin de kültür varlıkları kapsamına alınmasına ilişkin bir önerge verdi. Kültür ve Turizm Bakanı Erkan Mumcu, bu önergenin kabul edilmesi halinde cemevlerine bir tek çivi çakılabilmesi, bir tek askılık ilave edilebilmesi için koruma kurullarının kapısında 1.5 yıla kadar varan sürelerde beklenilmek durumu ile karşılaşılacağını, bunun da cemevlerini kullanılamaz hale getireceğini söyledi. 
     Mumcu, Şimşek'in camilerin kültür varlıkları kapsamında olduğunu hatırlatması üzerine de yeni yapılan camilerin koruma kapsamında olmadığını, tescilli tarihi ve kültürel değeri olan camilerin kapsamda olduğunu, bu anlamda eski cemevlerinin de koruma kapsamında bulunduğunu söyledi. 
     Şimşek'in ısrarı üzerine oylanan önerge reddedildi. Berhan Şimşek, konuya ilişkin olarak gazetecilere yaptığı açıklamada, AK Parti'nin yasaya ''cemevi'' ibaresinin girmesine tahammülü olmadığını iddia etti. 
     Kültür ve Turizm Bakanı Mumcu'nun verdiği bilgiye göre, Türkiye'de toplam 7 bin 133 sit alanı, İstanbul dışında toplam 47 bin 108 tescilli taşınmaz kültür ve tabiat varlığı bulunuyor. İstanbul'da toplam 19 bin 512 tescilli kültür ve tabiat varlığı bulunuyor. 
     
</TEXT>
</DOC>
