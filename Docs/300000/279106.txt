<DOC>
<DOCNO> 279106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/soneko24.html </URL>
<DATE> 2004/10/11/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Türk işadamları Güney Kıbrıs'a gidecek... 
</HEADLINE>
<TEXT>

     Türk işadamları, Kıbrıs'ın iki kesimi ile ticari ilişkilerini geliştirerek, barış köprüsü kurmayı amaçlıyor. 
     İstanbul Sanayi Odası İSO , temaslarda bulunmak üzere 50 sanayiciyle birlikte gittiği KKTC'den yurda döndü. Yönetim Kurulu Başkanı Tanıl Küçük, gazetecilere yaptığı açıklamada, Kuzey Kıbrıs Türk Cumhuriyeti'nin referandumdan sonra özellikle inşaat ve turizmde ciddi bir gelişme içerisinde olduğunu belirtti. 
     Küçük, şunları söyledi 
     ''Kıbrıs'ta yapacağımız çok şey olduğunu gördüm. Türkiye olarak 30 senedir çok şey yapmaya çalışmışız, ama 30 senede herhalde çok daha farklı noktada olmamız gerekirdi. İSO olarak, salt sanayi penceresinden bakmayarak, Kıbrıs'ta genel anlamda şimdiye kadar yapılandan farklı şeyler, kısa zamanda daha katma değeri yüksek, Kıbrıs ekonomisine güç katacak şeyler yapmamız gerektiğine inanıyoruz. Kuzey Kıbrıs'ın ekonomik olarak güçlenmesi, problemlerin çoğunun hallolması demek.'' Kuzey Kıbrıs'ta montaj sanayi ve hafif sanayi yapılabileceğini, teknoloji ve katma değeri yüksek ürünler üretilebileceğini ifade eden Küçük, ''Kıbrıs'ın önünü açmak, ekonomisinin güçlenmesine katkıda bulunmak lazım. Kıbrıs'ta üretim olmaz, birşeyler verelim Kıbrıs da yaşamasını sürdürsün zihniyetini artık değiştirmek lazım. Balık tutmayı öğretelim'' diye konuştu. 
     Kıbrıs Türk Sanayi Odası'nın, önümüzdeki günlerde İSO'yu ziyaret edeceğini belirten Küçük, ''Beraber projeler üretmek istiyorlar. Kıbrıs'ta sanayi olmaz diye katı bir düşünce içinde değiliz. Kıbrıs'ta neler yapabiliriz, hangi yatırımlar olabilir diye ortak akılla hareket etmemiz lazım'' dedi. 
     Küçük, ''17 Aralık'ta AB müzakere tarihi alınmasının Kıbrıs konusundaki çözüme ne derece katkısı olur '' sorusuna karşılık, ''Muhakkak ki olumlu katkısı olacak'' yanıtını verdi. 
     
     KIBRIS TÜRK SANAYİ ODASI BAŞKANI 
     Kıbrıs Türk Sanayi Odası Başkanı Salih Tunar da Türkiye'nin AB sürecinde ve Güney Kıbrıs'la yapacağı Gümrük Birliği çerçevesinde, Kuzey Kıbrıs'taki ve Türkiye'deki işadamlarına daha fazla görev düştüğünü ve işbirliği stratejisi geliştirmeleri gerektiğini söyledi. 
     Kuzey Kıbrıs'ın Türkiye ile 300-350 milyon dolarlık ticaret hacmi bulunduğuna ve bunun 280 milyon dolarlık kısmının Kuzey Kıbrıs'ın ithalatı olduğuna dikkat çeken Tunar, ''Türkiye'nin, Güney'e yapacağı ihracatta Güney Kıbrıs bizden daha ucuz bir yapıda olursa, bizim tüketicimizin o tarafa kayma tehlikesi var. Bunun için hem buradaki üretimi güçlenlendirmek, hem de ithalatımızı daha ucuza mal etmek zorundayız'' diye konuştu. 
     Tunar, referandumdan sonra KKTC'de sanayi alanında yatırım yapmak isteyen Türk yatırımcılar bulunduğunu ifade ederek, şunları kaydetti 
     ''Eğer, siyasi yönünden de olumlu gelişmeler olursa buraya yatırım mutlaka olacaktır. Bugün yatırım için cazip şartları yarattığımızı söyleyemeyiz. 24 Nisan refarandumunda iki taraftan da evet çıkmış olsaydı, o belirsizlik ortadan kalkacaktı ama bugün belirsizlik var. O da Türkiye'nin AB süreciyle ilgilidir zannederim. 17 Aralık sonrası Türkiye'nin yakın bir tarih alması Kıbrıs'ta da bazı siyasi gelişmeleri sağlayacak.'' 
     
     EMLAK FİYATLARI 3 KATI ARTTI 
     KKTC'de Bafra bölgesinde Türk yatırımcıların 6 bin yatak kapasiteli dört büyük otel yapımının sürdüğünü belirten Tunar, bugünkü yatak kapasitelerinin 13 bin olduğuna dikkat çekti. 
     Tunar, şunları kaydetti 
     ''5 bin dolar olan kişi başına düşen milli gelirimiz, 7 bin dolara yükseldi. Bu da son günlerde emlak piyasasındaki çok büyük hareketlenmeden kaynaklanıyor. Emlak piyasasında, 24 Nisan'dan sonra çok büyük bir hareketlilik var. Yalnız Türkiye'den değil Avrupa'dan ve bilhassa İngiltere'den gelen dış yatırımcılardan dolayı.'' Emlak hareketlerinin çoğunun yatırım amaçlı olduğunu vurgulayan Tunar, ''Genel olarak emlak fiyatlarında üç kat artış var. Örneğin Girne'de daha önce 45-50 bin sterlin olan bir ev bugün 150 bin sterline kadar alıcı bulabiliyor. En fazla Girne ve Esentepe bölgelerinde arazi satışları oluyor. Güney'deki İngilizler emlağını satıp, Kuzey'de yerleşim amacıyla emlak alabiliyor'' dedi. 
     
     ''GÜNEY KIBRIS'LA GÜMRÜK BİRLİĞİ ÇOK BÜYÜK FIRSAT'' 
     İSO Vakfı Başkan Vekili Erdal Bahçıvan da ekonomik ilişkilerin Kıbrıs'ta sosyal yakınlaşmayı kolaylaştıracağını vurgulayarak, şunları söyledi 
     ''Türkiye'nin Rum kesimiyle yapacağı Gümrük Birliği'ni ben çok önemli fırsat olarak görüyorum. Türk firmaları, Rum kesimiyle arasındaki ticari bağları güçlendirmeli. Yaklaşık 3.5-4 milyar dolarlık Kıbrıs Rum kesiminin ithalatında Türkiye firmaları önemli bir yer alabilir.'' Güney Kıbrıs ile yapılacak ticari ilişkilerin Kuzey Kıbrıslı işadamlarının da Güney ile yakınlaşmasında sinerji yaratacağını kaydeden Bahçıvan, ''Gümrük Birliği'ni barışa giden yolda çok önemli bir fırsat köprüsü olarak değerlendirebilmemiz lazım. Bunun için de bir strateji, akılcı bir eylem planı oluşması lazım. 17 Aralık bu eylem planının uygulamaya geçmesi için önemli bir milat olacak'' diye konuştu. 
     Bahçıvan, Kıbrıs'ta barışa en büyük katkıyı Türkiye'nin Rum kesimiyle yapacağı ihracatın sağlayacağını belirterek, şunları kaydetti 
     ''Bir an evvel pasaportlarımızı hazırlayıp, Güney kesimine gitmemiz lazım. Orayla ticaret yapmamız gerekir. Çünkü, barışa en büyük hizmeti Türkiye'nin Kıbrıslı Rumlar ile oluşturacağı ticari dostluklar yapacak.'' Bahçıvan, KKTC'ye 300 bin dolara yakın gıda ihracatı yaptıklarını, şu anda ise burada yatırım düşünmediklerini bildirdi. 
     
     20 MİLYON DOLARLIK TATİL KÖYÜ YATIRIMI 
     KKTC'de finans, mücevharat ve enerji konularında yatımları bulunan Altınbaş Holding Yönetim Kurulu Başkanı Ali Altınbaş ise 1975 yılından beri bulundukları KKTC'de 50 milyon dolarlık yatırımları olduğunu söyledi. 
     Kıbrıs'ta iyi bir tüketim potansiyeli bulunduğunu dile getiren Altınbaş, bu yıl içinde 20 milyon dolarlık bir yatırımla Girne'de bir tatil köyü yapacaklarını bildirdi. Arsa görüşmelerinin sürdüğünü aktaran Altınbaş, turizm yatırımını Türkiye'den bir partnerle yapmayı düşündüklerini ifade etti. 
     Karahan Tekstil'in Başkanı Zeki Karahan da ''Lilies'' bayan giyim markasıyla KKTC'de ilk mağazasını bayilik vererek geçen hafta açtıklarını aktardı. 
     Yıllık toplam ihracatlarının 10 milyon euro olduğunu söyleyen Karahan, uzun vadede KKTC'de yeni mağazalar açmayı düşündüklerini bildirdi. 
     Elkon firmasının Yönetim Kurulu Başkanı Mustafa Alpagut da KKTC gezisi sırasında, KKTC'de dördüncü beton tesislerini kurmak üzere görüşmeler yaptıklarını belirtti. Alpagut, Lefkoşa'da yapacakları yeni tesisin 500 bin euro civarında olacağını söyledi. 
     Ziylan Grubu Yönetim Kurulu Başkanı Mehmet Büyükekşi de KKTC'de Polaris ve diğer ayakkabı markalarını satan bayileri bulunduğunu belirterek, Kuzey Kıbrıs ve Güney Kıbrıs arasında anlaşma olması durumunda, Güney Kıbrıs'a da bayilik yoluyla açılabileceklerini kaydetti. 
     
     TÜRK İŞADAMLARI GÜNEY KIBRIS'A GİDECEK 
     UKİ Uluslararası Konfeksiyon'un Başkanı Turan Sarıgülle ise, KKTC'de görüştükleri üretici iki tekstil firmasının, kendilerinden ürün almak istediklerini belirtti. 
     Güney Kıbrıs ile ticaret yapmanın bir fırsat olduğunu kaydeden Sarıgülle, ''Ticaretin girdiği yerde kavga biter. Güney Kıbrıs ile Gümrük Birliği sürecinin başlaması büyük bir şans. Bu fırsatların getireceği avantajları hepimizin değerlendirmesi lazım'' diye konuştu. 
     Miro Tekstil'in Başkanı Okan Oğuz da KKTC'de iki konfeksiyon firmasıyla görüşmeler yaptıklarını, kumaş ve mamül ürün konusunda işbirliği yapacaklarını söyledi. 
     Oğuz, Kıbrıs Türk Sanayi Odası eski Başkanı Eren Ertanın ile birlikte, UKİ'nin ilk bayiliğini alarak KKTC'de mağaza açmak için yer aradıklarını bildirdi. 
     Güney Kıbrıs ile ticaret yapabileceklerini de belirten Oğuz, ''Yakın bir zamanda, Erdal Bahçıvan, Mustafa Özilhan, Nuri Tuna, Hakkı Kalkavan'ın da yer aldığı 4-5 kişilik bir ekiple Güney Kıbrıs'a bir seyahat yapacağız. Orası bizim için kapalı bir kutu. Oradaki ticaret imkanlarını yerinde görmek istiyoruz'' dedi. 
     
</TEXT>
</DOC>
