<DOC>
<DOCNO> 299937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonspo13.html </URL>
<DATE> 2004/12/22/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İlk yarının penaltı dosyası... 
</HEADLINE>
<TEXT>

     Birinci Süper Futbol Ligi'nde 2004-2005 sezonunun ilk yarısında hakemler toplam 68 kez penaltı noktasını gösterdi. Penaltı atışlarından 51'i golle sonuçlanırken, 17'sinde ise gol sesi çıkmadı. 
     Ligde tüm takımlar en az 1'er kez penaltı atış hakkı kazanırken Gençlerbirliği, aleyhine penaltı kararı çalınmayan tek takım oldu. Beşiktaş, hem 7 vuruşla lehine, hem de 8 vuruşla aleyhine en çok penaltı çalınan takım olarak dikkati çekti. 
     Beşiktaş, 7 vuruşu da golle sonuçlandırırken, siyah-beyazlıların kalesine atılan 8 vuruştan ise 7'si ağlara gitti. 
     Ligde aleyhine penaltı verilmeyen Gençlerbirliği'nin yanısıra, 1 kez aleyhine penaltı kararı çalınıp değendirilemeyen Galatasaray da bu yarıda penaltı golü yemeyen diğer takım oldu. 
     İlk yarıda 1 vuruşla en az penaltı atışı kazanan takım olan Büyükşehir Belediyesi Ankaraspor, kazandığı bu vuruşu da değerlendiremeyince, penaltıdan gol atamayan tek ekip olarak kayıtlara geçti. 
     Akçaabat Sebatspor, Gaziantepspor, Gençlerbirliği, Malatyaspor ve Sakaryaspor, 2'şer penaltı kaçırırlarken, Beşiktaş'ın yanısıra Çaykur Rizespor, Denizlispor, İstanbulspor, Samsunspor ve Kayserispor da kazandıkları tüm vuruşları gole çevirmeyi başardılar. 
     İlk yarıda hakemler her hafta en az 1 kez beyaz yuvarlağı gösterdiler ve bu yarıda penaltıdan gol atılamayan hafta olmadı. Ligin 12., 13. ve 15. haftalarında hakemler 6'şar kez penaltı kararı verirken, 12. ve 13. haftalarda verilen 6 penaltının da gol olması göze çarptı. 
     15. hafta, kaçırılan 3 atışla en çok penaltının gole çevrilemediği hafta olarak dikkati çekti. 
     
     PENALTICILAR 3 TANE 

     İlk yarıda, 4'er penaltı kullanarak bunların tümünü golle sonuçlandıran Beşiktaşlı Carew, Denizlisporlu Kratochvil ve Samsunsporlu Kaies, ilk yarıda penaltıdan en çok gol atan futbolcular oldular. 

     
</TEXT>
</DOC>
