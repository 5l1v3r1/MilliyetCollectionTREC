<DOC>
<DOCNO> 287633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/spor/axspo03.html </URL>
<DATE> 2004/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hata ediyorlar 
</HEADLINE>
<TEXT>


Brezilyalı yıldız, Türkiye'de yüzü bir türlü gülmeyen vatandaşı için "O büyük bir değer. Sadece içine fazla kapanık. Eğer Galatasaray onu çözerse çok şeyler kazanır. Ancak sanırım orada durmak istemiyor" dedi 

MEHMET ÇİFTÇİ 


'Endişe duyuyorum' 
GALATASARAY'DA yüzü bir türlü gülmeyen Brezilyalı Conceiçao'ya eski takım arkadaşı Real Madridli Roberto Carlos destek çıktı. Yıldız oyuncu, İspanya'da yaptığı açıklamada, "Conceiçao'nun Galatasaray'daki gidişatından endişe duyuyorum. Kendisiyle her hafta telefonla görüşüyoruz. Bana sürekli kötü günler geçirdiğini, Türkiye'de mutlu olmadığını söylüyor" diye konuştu. 

'10 gündür aramadı' 
ROBERTO Carlos, Conceiçao'dan hemen geri dönmesini istediğini de belirtti, "Onu İspanya'da transfer etmek isteyecek bir sürü takım var. Kendisine, devre arasında hiç düşünmeden gelmesini söyledim. Ancak son 10 gündür telefon bile açmaz oldu. Bu durum beni endişelendiriyor. Umarım her iki taraf soruna bir an önce nokta koyar ve Conceiçao eski mutlu günlerine kavuşur" yorumunu yaptı. 

'Büyük bir değer' 
TAKIM arkadaşına övgüler de yağdıran Roberto Carlos, "Conceiçao, Brezilya'nın yetiştirdiği çok büyük değerlerden biri" dedi. Ünlü oyuncu, "Ancak içine kapanık olduğundan yanlış anlaşılıyor. Ona sürekli ilgi göstermelisiniz. Galatasaray onu çözseydi, çok şey kazanırdı. Fakat büyük bir değeri kaybediyor. Conceiçao da bence artık durmak istemiyor" ifadelerini kullandı. 

Bayraklar dikiliyor 

ÜST kullanım hakkı alınan Seyrantepe arazisiyle ilgili çalışmalarını sürdüren Galatasaray, ilk adımını attı. Arsaya yüz adet Galatasaray bayrağı dikmeyi planlayan yöneticiler, direklerin siparişini verdi. 10 hafta içerisinde 100 adet bayrağın alana dikileceği ve arsanın en yüksek mevkiine Aslan heykeli oturtulacağı kaydedildi. 

Taraftarlar suçluyu buldu 

SARI - Kırmızılı taraftarlar takımın son haftalardaki kötü gidişini futbolculara bağladılar. www.galatasaray.com sitesindeki "Son iki haftadaki kötü futbolun nedeni" anketinde, futbolcuların kötü performansı yüzde 54.8, Hagi'nin yanlış taktiği yüzde 33.5, rakiplerin Galatasaray'ı çözmesi ise yüzde 11.7 oy aldı. 

Mesai başladı 

GALATASARAY, üç günlük iznin ardından çalışmalarına başladı. Hagi, antrenmandan önce futbolcularıyla bir toplantı yaparken, çalışmaya milli takımlarda bulunanların dışında tüm oyuncular katıldı. Hagi'nin bir hayli düşünceli göründüğü antrenmanın, oruç tartışmalarının yapıldığı bugünlerde iftar saatine rastlaması dikkat çekti. Futbolcular, bir saat süren ve sürekli koşu yapılan antrenmanda bir hayli zorlandı. 

Canaydın'a tepki 

BASKETBOL Ligi'nde sezona kötü başlayan ve ilk 3 maçını yitiren Galatasaray'da, camianın tepkisi giderek büyüyor. "www.gsbasket.org" adlı web sitesinde Başkan Özhan Canaydın'ı basketbol şubesiyle daha yakından ilgilenmeye çağıran taraftarlar, "Basketbol takımı bizi üzüyor. 100. yılda böyle bir durumun hiçbir özrü olamaz" ifadelerini kullandılar. 


</TEXT>
</DOC>
