<DOC>
<DOCNO> 282334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/guncel/gun02.html </URL>
<DATE> 2004/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Barosu için 5 aday 
</HEADLINE>
<TEXT>


Seçimlere, Çağdaş Avukatlar'dan Belen, Hukuk Grubu'ndan Baykal, Önce İlke Grubu'ndan Kolcuoğlu, Çağrı Grubu'ndan Balcı, Birlik Grubu'dan da Kuran katılacak 

BELMA AKÇURA İstanbul 

Türkiye'de avukatlar, bulundukları illerin baro başkanlarını seçmek için sandık başına gidiyor. İstanbul'da 18 bin üyesi bulunan İstanbul Barosu Başkanlığı için ise 5 aday yarışıyor. 
İstanbul Barosu'nun yarın başlayacak ve 2 gün sürecek seçimde, Çağdaş Avukatlar Grubu adayı Bahri Belen, Hukuk Grubu adayı Prof. Dr. Ferit Hakan Baykal, Önce İlke Grubu adayı Kazım Kolcuoğlu, Çağrı Grubu adayı Muharrem Balcı, Birlik Grubu adayı Mustafa Kuran yarışacak. 
Yasa gereği 2 yılda bir yapılan seçimde, bu yıl aidat ödemeyen avukatlarda oy kullanma hakkını elde ettiği için katılımın yüksek olması bekleniyor. 

Adaylar iddialı 
Seçimlere az bir süre kala kurulan Hukuk Grubu başkan adayı Prof. Dr. Ferit Hakan Baykal, siyaset dışı bir anlayışla hareket ettiklerini, baroyu siyasetten arındırmak gerektiğini belirtti. 
Çağdaş Avukatlar Grubu adayı Bahri Belen, "Biz 'önce avukat' diyoruz. Ekonomik sorunlar içerisinde boğuşan, sosyal güvenliği ve bağımsızlığı olmayan, özgürce savunma ve hak arama görevini yapamayan bir avukatın yargıya sağlıklı katkısı olamaz" dedi. 
Önce İlke Grubu adayı Kazım Kolcuoğlu, "Savunmanın yargı içindeki konumunun değerlendirilmesi ve silahların eşitliği ilkesi kuralı gereğince iddia ve savunmanın aynı yetkiler içerisinde hareket etmesini sağlayacağız" diye konuştu. 
Çağrı Grubu adayı Muharrem Balcı, gençlerin de söz sahibi olduğu, hukukun üstünlüğü ilkesiyle elele çalışacağı, ideolojilerin kurumu ve adaleti gölgelemediği bir baro istediğini kaydetti. 
Birlik Grubu adayı Mustafa Kuran, CMUK'ta 3 bin civarında genç avukatın mali durumunu düzelteceğini, Türkiye'de genç avukatları ilk 3 yıl için vergi muafiyetine tabi tutacaklarını ifade etti. 


</TEXT>
</DOC>
