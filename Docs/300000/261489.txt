<DOC>
<DOCNO> 261489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/spor/axspo02.html </URL>
<DATE> 2004/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ayaklandı 
</HEADLINE>
<TEXT>


Sarı-Lacivertliler, Çaykur Rize maçı sonrasında uğradıkları saldırıların ardından kolları sıvadı. İkinci deplasman maçında Sebat'a gidecek olan Fenerbahçe, devletten tedbirlerin artırılmasını isteyecek 

YUSUF KOBAL 


Korku yaşadılar 
FENERBAHÇELİ futbolcuları taşıyan otobüsün Çaykur Rizespor maçından sonra saldırıya uğraması yönetimi ayağa kaldırdı. Bundan sonraki ilk deplasman maçını Sebat'ta oynayacak olan Sarı - Lacivertliler'in devletten alınan tedbirlerin artırılmasını isteyeceği öğrenildi. Bu arada Başkan Aziz Yıldırım'ın da Rize dışındaki deplasmanlara gitmeme kararını yaşanan olaylardan sonra değiştirdiği ve takımı yalnız bırakmayacağı bildirildi, 

'Ucuz atlattık' 
İKİNCİ Başkan Nihat Özdemir, daha sezonun ilk haftasında bu tür olayların yaşanmasının üzücü olduğunu açıkladı. Özdemir, futbolcuları taşıyan kafilenin çok büyük bir tehlike atlattığını belirterek, "Otobüsün içi insan doluydu. Ya bir şey olsaydı, o otobüs devrilseydi, bunu dünyaya nasıl anlatırdık. Bunun hesabını kimler nasıl verirdi " yorumunu yaptı. 

'Günahları ne ' 
EMNİYET güçlerinin daha sıkı önlemler alması gerektiğini savunan Özdemir, otobüsteki oyuncuların günahının ne olduğunu da sordu. Fenerbahçe İkinci Başkanı şunları söyledi "Herkes duyarlı ve hassas olmak zorunda. Renk aşkına, para kazanmak için çaba harcayan futbolculara yazık. Biz devlete ve valiliklere güvenmeye devam edeceğiz. Trabzon'a da onlara güvenip gideceğiz." 

Alex'e yakın takip 

LİGİN ikinci haftasında İstanbul'da Samsunspor'u ağırlayacak olan Fenerbahçe zorlu 90 dakikanın hazırlıklarına dün yaptığı tek antrenmanla başladı. Maç kadrosunda yer alan futbolcular yaklaşık bir saat süreyle koşu ve dinlenmeye yönelik çalışmalar yaptı. Bileğindeki ödem nedeniyle Rize maçında forma giyemeyen Alex de çalışmaya katıldı. Sambacı'yı eşi Karen yalnız bırakmadı. Bu arada Karen'in çantasının üzerinde Alex ile birlikte fotoğrafının yer alması dikkat çekti. 

Tuncay Şanlı kızdırıyor 

Para cezası yolda 
FENERBAHÇE'NİN son şampiyonluğunda başrolü oynayan isimlerden olan Tuncay Şanlı, hem hazırlık döneminde hem de Çaykur Rizespor deplasmanında ortaya koyduğu futbolla camiayı şaşkına çevirdi. Rize maçından sonra yasak olmasına karşın televizyona konuştuğu için Başkan Aziz Yıldırım'ın hışmına uğrayan Tuncay'a para cezası verileceği açıklandı. Yıldırım sezon başında futbolcularıyla yaptığı toplantıda kesinlikle röportaj yapılmamasını istemişti. 

Daum uyaracak 
TEKNİK Direktör Daum'un da Tuncay'ın bu sezonki performasından hiç memnun olmadığı öğrenildi. Alman çalıştırıcının, hafta içinde yıldız futbolcuyla bire bir görüşme yapıp, sert uyarılarda bulunacağı iddia edildi. Tuncay Şanlı'dan bir an önce toparlanmasını isteyecek olan Daum'un, beklenen değişimin gerçekleşmemesi durumunda kadroda değişiklikler yapacağı ve genç futbolcuyu kulübeye çekebileceği vurgulandı. 

Rüya Takımı izleyecekler 

FENERBAHÇELİ futbolcular bugün Türkiye ile ABD milli basketbol takımları arasında yapılacak özel karşılaşmayı izleyecekler. Sarı-Lacivertliler, Abdi İpekçi Spor Salonu'nda saat 21.00'de oynananacak mücadeleyi izleyerek Çaykur Rize maçının moral bozukluğunu atmaya çalışacaklar. 

Aurelio'ya güvence 

Yönetim arkasında 
FUTBOL Federasyonu'nun yeni sezonda da 6 yabancı sınırlamasını sürdürme kararının ardından gözler Fenerbahçe'ye çevrildi. Sarı - Lacivertli yönetimin, yarın Daum ile bir araya gelip, "Yabancı veya yerli kaleci" konusunda son kararı vereceği öğrenildi. Alman hocanın, yabancı kaleci almak için Aurelio'nun gönderilmesini istemesi durumunda, yönetimin bu öneriyi geri çevireceği iddia edildi. 

Listeleri kabarık 
İKİNCİ Başkan Nihat Özdemir, Aurelio gibi yetenekli bir oyuncunun kaybedilmemesi gerektiğini savundu. Özdemir, "Aurelio, Rize maçında sahanın en iyisiydi. Takımdan gönderilmesi çok yanlış olur" ifadelerini kullandı. Fenerbahçe yönetiminin, Daum'a öncelikle Rüştü'yü önereceği iddia edildi. Listede ayrıca Ankaragücü'nün başarılı kalecisi Zafer'in de yer aldığı bildirildi. 


</TEXT>
</DOC>
