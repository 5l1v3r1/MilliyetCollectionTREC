<DOC>
<DOCNO> 274543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/soneko12.html </URL>
<DATE> 2004/09/24/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Petrol fiyatları 49 doları yoklayıp geri döndü... 
</HEADLINE>
<TEXT>

     Uluslararası borsalarda son bir kaç gündür hızlı yükselişler kaydeden petrol fiyatları, yeni rekorlar kırma eşiğinde bulunuyor. 
     New York Borsası'nda gün içinde 49 dolara çıkarak 20 Ağustos'taki 49.40 dolarlık tarihi zirvesine oldukça yaklaşan ABD hafif petrolü, biraz gerilemenin ardından 48.27 dolardan satılıyor. 
     Londra Borsası'nda işlem gören Brent petrolünün varili ise yeni tarihi zirvesini 45.75 dolara taşıdıktan sonra 45.13'e kadar geriledi. 
     İvan Kasırgası sırasında üretimin kesintiye uğramasıyla rekor oranda gerileyen ABD petrol stokları, piyasaları endişelendirmişti. Rafinerilerin kısa vadeli ham petrol ihtiyacının karşılanması için stratejik rezervlerini kullanıma açmaya hazırlanan ABD'de konuşulan miktarların önemli bulunmaması, endişelerin sürmesini beraberinde getirdi. 
     Stratejik rezervlerin kullanımı konusunda rafinerilerle pazarlıkları yürütmek için görevlendirildiğini kaydeden Enerji Bakanlığı sekreteri Spencer Abraham, İvan Kasırgası nedeniyle üretim ve sevkıyat kesintisinin oluşturduğu arz eksikliğinin 670 milyon varillik stratejik petrol rezervlerinden rafinerilere ödünç ham madde sağlanarak giderilmeye çalışılacağını bildirdi. 
     ABD'nin stratejik rezervlerinden çok az bir kısmını kullanıma açmasının petrol piyasaları açısından önemli olmadığını belirten Mitsui Bussan Vadeli İşlemler Emtia Baş Analisti Tetsu Emori, ''Piyasalar bu karardan hiç etkilenmez. Bu sadece ödünç bir kullanım ve çok kısa sürede geri ödenmesi gerekiyor. ABD'nin bu kararı göz ardı edilebilir'' dedi. 
     ABD'de biri 100-200 bin varillik, diğeri 1-2 milyon varillik olmak üzere 2 rafineri, stratejik rezervlerden kullanmak için talepte bulunmuştu. 
     Ülkenin stratejik rezervleri en son 2002'deki Lili Kasırgası'nın ardından rafineri kullanımına açılmıştı. 

     
</TEXT>
</DOC>
