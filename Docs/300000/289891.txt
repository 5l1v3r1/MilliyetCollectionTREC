<DOC>
<DOCNO> 289891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonspo29.html </URL>
<DATE> 2004/11/18/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
İtalya futbolunda ekonomik kriz giderek artıyor... 
</HEADLINE>
<TEXT>

     İtalya futbolunda son yıllarda varlığını iyice hissettiren ekonomik krizin giderek derinleşmekte olduğu ileri sürüldü. 
     Futboldaki ekonomik krizi masaya yatıran La Repubblica gazetesi, kulüplerin bütçelerindeki açığın giderek artmakta olduğunu bugünkü sayısında ilk sayfadan, ''Futbolda hesaplar, iflas riskiyle karşı karşıya'' başlığıyla duyurdu. 
     İtalya'nın en önemli günlük haber gazetelerinden La Repubblica'nın araştırmasına göre, İtalya Birinci Futbol Ligi'nde yer alan 20 takımın bütçe açığı 2003-2004 itibarıyla, bir önceki sezona oranla yüzde 14 artarak, toplam 507,8 milyon euroya yükseldi. 
     Bütçe açığında, kulüplerin devlete vergi borçlarının da ciddi bir yekün tuttuğuna işaret edildi. 
     ''İflas kapıya dayanmış durumda. Kulüplerin kasasına giren her 1 euroya karşılık, 1,8 euro masraf var'' diyen La Repubblica, büyük takımlar ile küçük takımlar arasındaki farklılıkları ise şöyle özetledi 
     ''Milan, Juventus, İnter, Roma ve Lazio'nun toplam 821 milyon euroluk bir ciro yaparken, 320 milyon euroluk bir kayıpları söz konusu. Serie A'daki diğer 15 takımda ise toplam 330 milyon euro tutarındaki ciroya karşılık, 185 milyon euroluk bir kayıp var. Milan, oyuncular için Messina'dan 24 kat daha fazla para ödüyor. Juventus'un 1 yıllık girdisini, Messina ancak 24 yılda toplayabiliyor.'' FC İnter'in golcüsü Vieri'nin bir sezonda kazandığı paranın 5,5 milyon euro olduğuna işaret eden La Repubblica, bunun Messina'da sezon boyunca tüm oyunculara ödenen maaşa denk düştüğüne dikkati çekti. AC Milan'ın Ukraynalı golcüsü Shevchenko'nun sezon başına 4,5 milyon euro kazandığına işaret edilirken, FC Juventus kalecisi Buffon'un geliri ise 5 milyon euro olarak belirtildi. 
     
</TEXT>
</DOC>
