<DOC>
<DOCNO> 284018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sondun18.html </URL>
<DATE> 2004/10/28/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Arafat Endişeye gerek yok... Şaron'dan çıkış izni... 
</HEADLINE>
<TEXT>

     İsrail Başbakanı Ariel Şaron, Filistin lideri Yaser Arafat'ın tedavi görmek amacıyla Ramallah'ı terk etmesine izin verdi. 
     İsrailli bir yetkili, Filistin Başbakanı Ahmed Kurey'in, Arafat'ın sağlığının kötüye gitmesi üzerine telefonla Şaron'u aradığını ve Arafat'ın Ramallah dışında tedavi görebilmesi için izin istediğini söyledi. 
     Şaron'un, Arafat'ın Ramallah'ı terk etmesine izin verdiği, ancak kente geri dönmesine izin verilip verilmeyeceği konusunun telefonda görüşülmediği belirtildi. 
     İsrail daha önce, Arafat'ın Batı Şeria'yı terk edebileceğini, ancak geri dönüşüne izin verilmeyebileceğini açıklamıştı. 
     
     ARAFAT ''ENDİŞEYE GEREK YOK'' 
     Bu arada, Arafat kendisine yakın bir isim aracılığıyla, Filistin halkı ve tüm dünyanın sağlığı konusunda endişelenmemesini istedi. Filistin lideriyle görüşen Arafat'a yakın isimlerden işadamı Münib El Masri, ''Başkan, Filistin halkına ve tüm dünyaya iyi olduğunu ve endişelenmeye gerek olmadığını söylemek istiyor'' dedi. 
     Arafat, dün gece Filistin Başbakanı Ahmed Kurey ve eski Başbakan Mahmud Abbas ile yemek yerken rahatsızlanmış, ardından karargah içindeki kliniğe taşınmıştı. 
     İsrail basınının, yine Filistinli kaynaklara dayanarak verdiği haberlerde, Arafat'ın yaklaşık 10 dakika bilincini kaybettiği ve solunum güçlüğü çektiği ileri sürülmüştü. 
     Filistinli Bakan Saib Erakat ise Arafat'ın hasta olduğunu, ancak durumunun kritik olmadığını açıklamıştı. 
     
     SÜHA ARAFAT RAMALLAH'A GELİYOR 
     Öte yandan, Yaser Arafat'ın eşi Suha Arafat'ın da Ramallah'a gitmek üzere Tunus'tan ayrıldığı bildirildi. 
     Tunus'taki Filistinli kaynaklar, Arafat'ların Ürdün'de bulunan 9 yaşındaki kızları Zehva'nın da babasının yanına gideceğini belirttiler. 
     
     ÜRDÜNLÜ BİR GRUP DOKTOR BATI ŞERİA'YA HAREKET ETTİ 
     Öte yandan, bir grup Ürdünlü doktorun, Arafat'ı muayene etmek amacıyla Batı Şeria'ya hareket ettiği bildirildi. 
     Gruba başkanlık eden Eşref El Kürdi, Associated Press'e yaptığı açıklamada, Arafat'ın sağlık durumuyla ilgili olarak resmi bir bilgiye ulaşmadıklarını, Filistinli yetkililerin, Arafat'ın sağlığının kötüye gitmesi üzerine kendilerinden Ramallah'a gelmelerini istediklerini söyledi. 
     Arafat'ı daha önce de muayene eden El Kürdi, Filistin liderinin kendisini birkaç gün önce aradığını ve grip olduğunu söylediğini kaydetti. 
     
</TEXT>
</DOC>
