<DOC>
<DOCNO> 252035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/ekonomi/eko11.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgaza evde yüzde 5 zam 
</HEADLINE>
<TEXT>



Enerji ve Tabii Kaynaklar Bakanlığı doğalgaz satış fiyatlarına 1 Temmuz'dan geçerli olmak üzere yüzde 5 zam yapıldığını açıkladı. Yapılan açıklamada, 9 aydır sabit tutulan doğalgaz satış fiyatlarının dünya petrol fiyatlarındaki artış sebebiyle artırıldığı kaydedildi. Doğalgazın konut aboneleri için satış fiyatı 224 bin 740 lira, sanayi aboneleri için de 253 bin 270 lira olarak belirlendi. Böylece Botaş'ın yüzde 5.7 - 6.5 oranında yaptığı zam, Enerji Piyasası Düzenleme Kurumu'nun EPDK iletim ücretlerini konutta yüzde 1,5, sanayide yüzde 1 oranında düşürme kararından dolayı tüketiciye daha az olarak yansıdı. 
Doğalgaz fiyatında 13 ayda üç defa indirim yapılmasına karşın, 2004'le beraber petrol fiyatlarındaki artış, Botaş üzerinde baskı yarattı. Edinilen bilgiye göre Türkiye'nin 2004'ün ikinci çeyreği için aldığı doğalgaza ödediği ortalama fiyat bin metreküp başına yaklaşık 160 dolar oldu. Buna karşılık Botaş'ın satış fiyatı ise bin metreküp başına 140 dolar seviyesinde kaldı. Botaş aleyhine oluşan farkın yarattığı baskının giderilmesi amacıyla da zam kararı alındı. 


</TEXT>
</DOC>
