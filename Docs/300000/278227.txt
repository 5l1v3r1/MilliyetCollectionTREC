<DOC>
<DOCNO> 278227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/ekonomi/eko03.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'nin kulvarı değişti' 
</HEADLINE>
<TEXT>


AHMET ERHAN ÇELİK New York 

Devlet Bakanı Ali Babacan, Türkiye'nin AB etkisi ile bazı Latin Amerika ve Uzakdoğu ülkelerini kapsayan, "yükselen pazar" kategorisi dışına çıkartıldığını ve ayrı bir kulvarda değerlendirildiğini belirtti. 
Washington, Boston ve New York'taki temaslarını tamamlayan Babacan, düzenlediği basın toplantısında, euro ve dolar borçlanmalarında Türkiye ile ABD ve Alman tahvil faizleri arasındaki aralığın spread küçüldüğüne dikkat çekti. Babacan, "Faiz aralıkları itibariyle Türkiye, AB müzakerelerine daha önce başlayan ülkelerden daha iyi durumda" dedi. AB raporu için, "İyi bir rapor bekliyorduk. Olumlu dengeli bir rapor aldık" diyen Babacan, finans piyasalarının raporu olumlu karşıladığını kaydetti. AB'nin Türkiye raporunda serbest dolaşım hakkının verilmeyeceğine ilişkin bir karar olmadığını belirten Babacan, "Bu konu birkaç yetkilinin şifahi açıklamalarıyla gündeme gelmiş" dedi. 

Atatürk'lü kuruş 
Babacan, finans çevreleriyle yaptığı görüşmeler hakkında bilgi verirken de "Varlığa dayalı menkul kıymetlerde özel talep ve ilgi gördük" dedi. İpotek bankacılığı mortgage banking olarak adlandırılan enstrümanların geliştirilmesinin zorunlu hale geldiğini söyleyen Babacan, SPK'nın bu konudaki çalışmalarını hızlandıracağını belirtti. 
Yeni Türk Lirası YTL kuruşlarının üzerinde Atatürk portresi bulunmadığı yönündeki iddiaları da "gerçek dışı" olarak nitelendiren Bakan Babacan, "Yeni kuruşların her birinde farklı Atatürk portreleri var" diye konuştu. 

'Yabancıların ilgisi artacak' Doğan Holding CEO'su Tufan Darbaz, AB tavsiye raporunun olumlu olduğunu, müzakerelere başlanmasıyla yabancı yatırımların artmasını beklediklerini kaydetti. Yabancı bankaların Türkiye'ye olan ilgisinin de artacağını söyleyen Darbaz, mevcut bankaların sermaye tabanlı büyüyerek sağlıklı bir rekabet ortamına kavuşma olanağına sahip olacaklarını dile getirdi. Darbaz, raporun 17 Aralık'ta müzakere sürecine başlanması kararı alınamsa da yön gösterici olması açısından son derece önemli olduğunu kaydetti. 

'Daha avantajlı olacağız' Koç Holding CEO'su Bülend Özaydınlı AB Komisyonu'nun açıkladığı tavsiye raporunun 17 Aralık'ta benimsenmesi durumunda Koç Topluluğu'nun yabancı ortaklarla birlikte üzerinde çalıştıkları projelerde avantaj sağlayacaklarını söyledi. Koç Holding özellikle otomotiv sektöründe Fiat - Tofaş ve Ford - Otosan ortaklıkları ile dikkat çekerken son bir yılda Fiat'ın yeni bir modelinin üretiminin Türkiye'ye kaydırılması önemli bir beklenti oluşturuyor. Özaydınlı, Türkiye hakkında risk algılamalarının da düşeceğini söyledi. 

Fitch Aralıkta tarih alırsınız Uluslararası kredi derecelendirme kuruluşu Fitch, Türkiye ile müzakerelerin başlanmasının tavsiye edildiği AB Türkiye İlerleme Raporu'nun olumlu olduğu yorumunda bulundu ve Türkiye'nin, aralık ayında 16 - 17 Aralık tarihlerinde net bir müzakere tarihini alma ihtimalinin çok kuvvetli olduğunu vurguladı. 


</TEXT>
</DOC>
