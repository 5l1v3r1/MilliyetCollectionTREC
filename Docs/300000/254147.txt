<DOC>
<DOCNO> 254147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sonsiy11.html </URL>
<DATE> 2004/07/09/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Sezer yurda döndü... 
</HEADLINE>
<TEXT>

     Cumhurbaşkanı Ahmet Necdet Sezer, Romanya'ya yaptığı iki günlük resmi ziyareti tamamlayarak özel uçak GAP ile saat 14.10'da yurda döndü. 
     Cumhurbaşkanı Sezer'i, Esenboğa Havalimanı'nda TBMM Başkanı Bülent Arınç ve öteki yetkililer karşıladı. 
     Sezer ile birlikte Dışişleri Bakanı ve Başbakan Yardımcısı Abdullah Gül, Cumhurbaşkanlığı Genel Sekreteri Kemal Nehrozoğlu ve Romanya'nın Ankara Büyükelçisi Mihail Grigorie de Ankara'ya geldi. 
     Sezer, Romanya'ya yaptığı iki günlük resmi ziyarette muhataplarıyla bölgesel ve uluslararası gelişmeler üzerinde durduklarını söyledi. 
     Cumhurbaşkanı Sezer, Esenboğa Havalimanı'nda geziye ilişkin yaptığı açıklamada, Romanya'da gerçekleştirdiği görüşmelerde, ''görüşlerinin büyük ölçüde örtüştüğünü mutlulukla saptadıklarını'' belirtti. 
     Ziyaretinde başta Romanya Devlet Başkanı Ion Iliescu olmak üzere Başbakan, Senato Başkanı, Milletvekilleri Meclisi Başkanı ve diğer üst düzey yetkililerle yararlı görüşmeler yaptığını anlatan Sezer, bu görüşmelerde iki ülke ilişkilerini tüm yönleriyle ele alma olanağı bulduklarını kaydetti. 
     Sezer, iki ülke arasında hiçbir siyasal sorun bulunmadığını ve ilişkilerin çok iyi bir düzeyde olduğunu gözlemlediklerini kaydederek, ''İlişkilerimizin ve işbirliğimizin daha da güçlendirilmesi için her iki tarafta da siyasal istenç bulunduğunu not ettik. Görüşmelerimizde ekonomi ve ticaret alanındaki ilişkilerimizin üzerinde de önemle durduk. Bunlara daha da ivme kazandırmanın yollarını aradık'' dedi. 
     Cumhurbaşkanı Sezer, şöyle konuştu 
     ''Türkiye ile Romanya'nın ekonomi ve ticaret alanlarındaki ilişkilerinin ileri bir düzeye ulaşması sevindiricidir. 2003 yılı sonunda ticaretimiz 1.8 milyar dolar olarak gerçekleşmiştir. Romanya'daki Türk yatırımları da giderek artmaktadır. Resmi verilere göre, 418 milyon doları bulan Türk yatırımları, tüm yabancı yatırımlar arasında 9. sırada gelmektedir. Bu geleceğe yönelik umut verici bir görünümdür. 
     Görüşmelerimizde Türkiye-Romanya vize ilişkilerine de değindim. Son olarak getirilen ek kolaylıkların etkin biçimde uygulanmasının önemini vurguladım.'' Romanya'nın kısa bir süre önce NATO'ya resmen üye olmasından duyduğu mutluluğu muhataplarına ilettiğini de dile getiren Sezer, geçen hafta İstanbul'da yapılan NATO Zirvesi'ne Romanya'nın ilk kez resmi üye sıfatıyla katılmasının da ayrı bir anlam taşıdığını belirttiğini vurguladı. 
     Sezer, ziyareti sırasında, ilişkilerin tarihsel boyutunu bir kez daha gözlemlemek olanağı bulduklarını kaydederek, ''Rumen Kralı Büyük Stefan'ın Topkapı Müzesi'nde bulunan ve Rumen halkı için özel bir değer taşıyan kılıcının aslının geçici bir süreyle yer alacağı serginin açılış törenine katıldım'' diye konuştu. 
     Cumhurbaşkanı Sezer, sözlerini, ''Ülkelerimiz arasındaki ilişkileri, bölgesel ve uluslararası gelişmeleri gözden geçirme olanağını sağlayan bu ziyaretin her yönüyle yararlı olduğuna ve Romanya ile ilişkilerimizin gelişme sürecine yeni bir ivme kazandırdığına inanıyorum'' diyerek tamamladı. 
     Sezer, gazetecilerin soru taleplerini ise reddetti. 
     
</TEXT>
</DOC>
