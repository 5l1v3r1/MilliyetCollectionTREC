<DOC>
<DOCNO> 291566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonyas03.html </URL>
<DATE> 2004/11/23/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İstanbul'u sarsan bulut Cumulonimbus... 
</HEADLINE>
<TEXT>

     Cumulonimbus'un yolu, önceki gece İstanbul'a düştü. Kentin büyük bölümünü dün sabaha kadar uykusuz bırakıp, yüreğini ağzına getirdi. Kar yağışıyla birlikte gelen şiddetli gök gürültüsü ve dolu yağışı arabalarm alarmlarını bile çalıştırdı. Ve özellikle Mecidiyeköy, Etiler, Levent ve Maslak'ta oturanlar bomba patladığını zannetti. Nitekim yetkililer, gökgürültüsünün şiddetinin, "insan sağlığı için sınır olarak kabul edilen değere yakın" olduğunu bildirdi. 
     
     Pilotları kaçırtıyor 

     Meteoroloji Bölge Müdürü Dr. Mustafa Yıldırım meteorolojide ender görülen bu hava olayını şöyle anlattı "Atmosferin üst seviyesindeki çok soğuk hava nedeniyle karnıbahar şeklindeki bulut, gelişir gelişir ve Cumulonimbus'u oluşturur. Kar ve buz kraterlerinden meydana gelen bulutun içindeki rüzgarın aşağı yukarı dikey hareketi, şimşek, şiddetli gök gürültüsü, yıldırım ve hortuma neden olur." Cumulonimbus, daha çok ilk ve sonbahar aylarında sağanak yağışlarla birlikte görülüyor. Ender olarak görüldüğü kış aylarındaysa, havanın soğukluğu nedeniyle korkutucu oluyor. Ancak bulutun asıl tehlikesi "içindeki yoğun elektriklenme" ve bu yüzden pilotların korkulu rüyası. Uçakların düşmesine neden olan elektrik yüklü devesa bulut radarlarda tespit edildiğinde, pilotlar içine girmemek için uçağın yönünü değiştiriyor. 

     
</TEXT>
</DOC>
