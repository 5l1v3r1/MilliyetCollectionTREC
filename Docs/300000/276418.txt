<DOC>
<DOCNO> 276418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/yazar/akyol.html </URL>
<DATE> 2004/10/01/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
CHP ve türban 
</HEADLINE>
<TEXT>


CHP geleneğinde araştırmalara önem verilir. İsmet İnönü 1957'de partiye bağlı bir "araştırma komisyonu" kurmuştu Turhan Feyzioğlu, Doğan Avcıoğlu, Coşkun Kırca, Mümtaz Soysal gibi liyakatli isimler burada çalışıyordu. 
Bugünkü CHP'nin de bir "Bilim Yönetim Kültür Platformu" var. Platform Başkanı Bülent Tanla "Kadın 2004" araştırmasını açıkladı. Konusu, "çarşaflı, türbanlı, başörtülü ve başı açık" kadınların sosyal statüleri ve değer yargıları. 
Medya araştırmaya geniş yer verdi. Ben de önceki gün Tanla'yı arayıp tebrik ettim, araştırma hakkında yazacağımı belirttim, bugün yazıyorum. 
Dünkü Sabah'ta da Erdal Şafak, bu araştırmanın kadınlarımız arasında "uyum içinde bir ortamın varlığını" gösterdiğini belirtti, araştırma için CHP'yi kutladı. 

TÜRKİYE değişim halinde bir toplum olduğu için, bu tür araştırmaları yorumlarken "kültür değişmeleri" ve "değerlerin dolaşımı"na dikkat etmek gerekir. 
Erdal Şafak geleneksel başörtülü kadınların hayat tarzı, özgürlük ve dini inanç gibi konularda başı açık kadınlara daha yakın olduğunu yazdı, türbanlıların moderniteye daha uzak olduğunu ima etti 
Yılbaşı kutlaması, çağdaş hukuk, otobüste birlikte yolculuk, kürtaj, yabancılarla evlenme ve karma eğitim gibi konulara olumlu bakan geleneksel başörtülü kadınların oranı, türbanlılardan 10-15 puan daha yüksekti. Türbanlıların eşleri cuma ve bayram namazlarına daha çok gidiyorlar... 
Bunlar doğru, ama gerçeğin tamamı değil. 
Türbanlıların, sadece çarşaflılardan değil, geleneksel başörtülü kadınlardan daha "modern" olduğunu gösteren birçok veri de var. Bülent Tanla'yla telefon görüşmemde bunu söyledim, bir sosyal araştırmacı olarak o da doğruladı. 
İşte, türbanlı bayanlar moda, takı, makyaj, eğitim, feminizm, doğum kontrolü, cinsellik, imam nikahı, kadın - erkek eşitliği gibi konularda geleneksel başörtülü kadınlardan daha 'modern' düşünüyorlar, üstelik daha genç ve daha eğitimliler. 

HELE de çarşaflılarla mukayese edildiğinde, türbanla modernleşme arasındaki ilişki daha net ortaya çıkıyor. 
AB üyeliğini onaylayanların yüzdesi çarşaflılarda 47, türbanlılarda 66, başörtülülerde 65, başı açık kadınlarda 76'dır. 
Kamu yönetiminde dini değil, medeni kurallarla yönetilen ülkelerin yöntemlerini benimseme konusunda çarşaflılar yüzde 50, türbanlılar 73, başörtülüler yüzde 82, başı açık kadınlar yüzde 98... 
Bütün kadınlarımız yüzde 90'ın üzerinde 'kuma'yı ikinci kadın eş reddediyor. 
Devlet 'Bu sorun çözüldü' dese de, bütün kadınlarımız yüzde 80'in üstünde bir oranla "Türban sorunu vardır" diyor 
Araştırma bütünüyle Prof. Nilüfer Göle'nin "modern mahrem" teorisini doğruluyor. Araştırmada Tanla da kadın tiplerimiz arasında "keskin ayrımların" olmadığını belirtiyor. 
Peki, CHP kadınlar arasında devletin "keskin ayrımlar" yapmasını savunmaya devam edecek mi, daha özgürlükçü ve birleştirici bir politika mı geliştirecek Bu araştırma 'laf' olsun diye mi yapıldı, politika oluşturmak için mi 
Bilmiyorum, çünkü CHP mahzenine atılmış değerli araştırmalar çoktur yerel yönetimler raporu gibi . 



</TEXT>
</DOC>
