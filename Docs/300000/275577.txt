<DOC>
<DOCNO> 275577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sondun45.html </URL>
<DATE> 2004/09/28/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
İtalyan Piskoposlar Türkiye'nin AB üyeliğine çekinceli bakıyor 
</HEADLINE>
<TEXT>

     İtalya Katolik Piskoposlar Kurulu İKPK , Türkiye'nin Avrupa'dan bütünüyle farklı bir kültüre sahip olduğunu savundu. 
     İKPK Genel Sekreteri Piskopos Giuseppe Betori, söz konusu kurul tarafından hazırlanan nihai deklarasyonu tanıtma amacıyla bugün Roma'da düzenlediği basın toplantısında, ''Kiliseye düşen görev, Türk kültürünün Avrupa'dan farklı olduğunu vurgulamak'' dedi. 
     Piskopos Betori, İtalya'daki Katolik piskoposların Türkiye konusundaki görüş ve düşüncelerini şu sözlerle özetledi 
     ''Türkiye'nin AB'ye alınacağı veya alınmayacağı meselesi piskoposlar olarak bizim işimiz değildir. Kilise olarak bizlere düşen, Türk halkının kendine özgü kültürünün Avrupa kültüründen farklı olduğunu vurgulamaktır. Türkiye'nin Avrupa ile Asya arasında bir köprü vazifesi rolü değerlendirilmeli mi yoksa Türkiye ile işbirliğini bırakmaksızın Avrupa kimliğine sahip mi çıkılmalı, bu siyasilerin karar vermeleri gereken bir iştir.'' Betori, Ukrayna ve Moldavya örneklerini vererek, ''Günümüzde AB'ye dahil olmak isteyen başka uluslar var ki bunların Avrupai kimlikleri tarihsel bir kimlik konumundadır'' diye konuştu. 
     Betori, Irak konusunda ise televizyonların teröristlerin propaganda aracı haline getirilmemesine özen gösterilmesi gerektiğini kaydetti. 
     Betori, ''Irak'taki sorun, yabancı birliklerin ülkede kalması veya kalmaması değildir. Yapılması gereken, halihazırdaki Irak yönetimi aracılığıyla demokratikleşme sürecinin özendirilmesidir'' dedi. 
     
</TEXT>
</DOC>
