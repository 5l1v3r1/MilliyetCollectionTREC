<DOC>
<DOCNO> 273458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sonyas04.html </URL>
<DATE> 2004/09/20/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
'Taş düşebilir, ayı çıkabilir' gerçek oldu Ayı yola çıktı 
</HEADLINE>
<TEXT>

     Mesut ÇATAK- Ersin ERCAN DHA 
BOLU'nun Gerede İlçesi'nde daha önce yola çıkan geyik, karaca ve domuzların ardından bu kez bir ayı çıkarak kazaya neden oldu. TEM yoluna hızla giden sürücü bir andayola fırlayan ayıya çarptı. Kazada ağır hasarg ören otomobilde ölen ve yaralanan olmazken, ayı telef oldu. 
     Ankara'dan 67 TF 776 plakalı Toyota marka otomobiliyle Zonguldak'a giden Oğuz Bora Perçinel, TEM'in Gerede İlçesi Cankurtaran Mevkii'nde karanlıkta bir anda yola fırlayan ayıya çarptı. Emniyet kemeri takılı olan sürücü Perçinel, bir an kontrolden çıkan ve çarpmanın şiddetiyle ağır hasar gören otomobili güçlükle durdurdu. Sürücü Oğuz Bora Perçinel'in yara almadan kurtulduğu kazadan sonra olay yerine giden kurtarıcı, hasarlı otomobille birlikte telef olan ayının leşini de alarak Gerede'ye getirdi. 
     Gerede'de oto kurtarma işi yapan İsmail Ay, daha önce TEM'e geyik, karaca ve domuzların çıkması sonucu kazaların meydana geldiğini belirterek, ''Gerede ile Ankara arasındaki Cankurtaran Mevkii, ormanlık olduğu için burada sık sık yaban hayvanları yola çıkar. Daha önce geyik, karaca ve domuzların yola çıkması sonucu kazalar oldu. Ancak, ilk defa bir ayının çıktığını gördüm. Yolun ortasında duran ve telef olan ayıyı kurtarıcının kasasına koyarak getirdim. Ne yapacağımı bilmiyorum'' dedi. 
     
     KAZA TEM'DE OLUNCA SÜRÜCÜ CEZADAN KURTULDU 

     Bolu İl Çevre Orman Müdürlüğü Doğa ve Yaban Hayatı Koruma Şubesi yetkilileri, D- 100 Karayolu ve diğer tali yollarda meydana gelen kazalarda yaban hayvanlarına çarpanlara ceza yazdıklarını, ancak TEM'deki benzer durumlarda herhangi cezai işlem uygulamadıklarını söyledi. 
     Yetkililer, aynı kaza D- 100 Karayolu'nda meydana gelseydi sürücünün 5.5 milyar liralık ceza ödemesi gerekirdi'' dedi. 
     
</TEXT>
</DOC>
