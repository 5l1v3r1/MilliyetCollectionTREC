<DOC>
<DOCNO> 288001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sondun41.html </URL>
<DATE> 2004/11/11/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Münih havaalanından atılan Türk, işine dönüyor 
</HEADLINE>
<TEXT>

     Almanya'da, Anayasayı Koruma Dairesi tarafından izlenen İslam Toplumu Milli Görüş IGMG derneğine bir süre üye olduğu gerekçesiyle Münih havaalanının güvenlik bölgesindeki görevinden alınan Bülent U. 30 , mahkeme kararıyla görevine dönüyor. 
     Leipzig kentindeki Federal İdare Mahkemesi, Bavyera eyaleti Havacılık Dairesi'nin, sadece IGMG'ye bir süre üye olduğu için Bülent U'yu görevinden alamayacağına karar verdi. 
     Bülent U, daha önce diğer mahkemelerde açtığı, ancak bugüne kadar kaybettiği davalarda, güvenilirliğine ispat olarak Alman vatandaşlığına geçmesini göstermiş ve vatandaşlığa geçiş sırasında hakkında araştırma yapıldığını belirtmişti. 
     Bülent U, havaalanındaki görevinden alınmadan birkaç ay önce 2001 yılında Alman vatandaşlığına geçmişti. 
     Bu arada, Münih havaalanından yapılan açıklamada, Bülent U'nun yeniden işe alınacağı bildirildi. 
     
</TEXT>
</DOC>
