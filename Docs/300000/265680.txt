<DOC>
<DOCNO> 265680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/soneko08.html </URL>
<DATE> 2004/08/23/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İpekyol'un hedefi dünya markası olmak... 
</HEADLINE>
<TEXT>

     Kadın hazır giyim markalarından İpekyol, dünya markası olma hedefi doğrultusunda Edirne'de entegre fabrika kuracak. 
     6 trilyonluk yatırımla 55 dönümlük arazi üzerinde inşa edilecek fabrikanın temeli Eylül ayında atılacak ve 2005'in ilk çeyreğinde faaliyete geçecek. Böylece, Türkiye'nin ilk entegre kadın hazır giyim fabrikasını kuracak olan İpekyol, fason üretime de son verecek. 
     İpekyol Yönetim Kurulu Başkanı Yalçın Ayaydın, dünya markası olma hedefi kapsamında, Türkiye'nin Avrupa'ya en yakın noktası ve en eski tekstil şehri Edirne'de yatırım kararı aldıklarını belirtti. 
     Türkiye'de kadın hazır giyimin sanayileşmediğini, sektörde fason üretim yapıldığını ifade eden Ayaydın, tüketiciye dünya standartlarında mal vermek istediklerini vurguladı. 
     Hedeflerinin standart çıtasını en yükseğe çıkarmak olduğunu kaydeden Ayaydın, şunları söyledi 
     ''Çünkü, biz diyoruz ki Avrupa'ya açılacağız . Ama, Avrupa'ya bu işçilikle, bu standartla açılamayız. Dünya standardında mal vermemiz için mutlaka ve mutlaka bu tesisi kurmamız lazım. Böyle bir zamanda, böyle bir yatırıma girmenin anlamı var mı diye çok tartıştık. Eğer dünya markası olacaksınız, dünyaya açılacaksanız ekonomiyi düşünmemeniz lazım. Tüketicinizi düşünüyorsanız bu kararı vermelisiniz.'' 
     
     FABRİKA, İHRACATI YÜZDE 50'YE ÇIKARACAK 

     Edirne yatırımlarının temelini 10 Eylül'e kadar atacaklarını, önümüzdeki yılın Şubat veya Mart ayında imalata başlayacaklarını belirten Ayaydın, ilk etapta 20 bin metrekare alanda inşa edilecek fabrikanın zamanla büyütüleceğini söyledi. 
     Entegre bir tesiste en son teknolojinin kullanılacağını ve ilk aşamada 50 bin parça aylık kapasiteyle başlayacaklarını anlatan Ayaydın, pantolon, ceket, elbise, palto ve pardösü olarak tüm modellerin üretileceği fabrikada 300 kişinin istihdam edileceğini, daha sonra çalışan sayısının bin kişiye kadar çıkacağını kaydetti. 
     Ayaydın, Edirne'nin Teşvik Yasası kapsamında olmadığına dikkat çekerek, şunları söyledi 
     ''Fabrikanın yatırım tutarı 5-6 trilyon lira. Bu, ilk yatırımımız. Buradaki yatırıma zaman içinde devam edeceğiz. Fabrikanın hızlı şekilde kendisini amorti etmesinin peşinde değilim. Çünkü, biz oraya bir kazanç kapısı olarak bakmıyoruz. Biz, tüketicimizi mutlu etmek istiyoruz. Burası, gelecekte İpekyol'un üssü olacak.'' Fabrika faaliyete başladığı andan itibaren İpekyol'un ihracatının çok ciddi artacağını kaydeden Ayaydın, ''İhracat rakamları, 2005 sonu itibariyle yüzde 50'ye gelecek. Şu anda üretimin yüzde 20'sini ihraç ediyoruz'' dedi. 
     
     YENİ MARKA ''MACHKA'', 2005 YAZINDA VİTRİNLERDE 

     Yalçın Ayaydın, Abu Dabi, Bakü ve Almatı'da mağazaları bulunduğunu, yıl sonuna kadar Bükreş ve Varşova'da da mağaza açacaklarını dile getirerek, ''İpekyol'u dünya markası yapma hedefimiz doğrultusunda, modanın merkezleri Paris ve Londra'da mağaza açma arayışlarımız sürüyor'' dedi. 
     Ayaydın, 2005 yazında ''Machka'' adlı yeni markalarını, Türkiye ve dünya piyasasında satışa sunacaklarını belirterek, şunları söyledi 
     ''Ayakkabısından mayosuna, bütün dış giyimden akşam giyimine kadar, baştan sona her şeyiyle yeni bir marka olacak. Hedefimiz, üst gelir grubu. Machka ürünleri, İpekyol mağazalarında satılmayacak. İstabul'da ilk önce 2-3 tane mağaza açılacak, sonra Ankara ve Bursa olacak. Bu markanın en büyük hedefi Paris'te mağazaları olması. Machka'nın başında Paris'te yaşayan ünlü tasarımcımız Dice Kayek var. Şu anda, mağaza açmak için Paris'te yer arıyor.'' Ayaydın, İpekyol olarak bu yıl en az yüzde 20 büyüyeceklerini de bildirdi. 
     Yunanistan, İsviçre, İspanya, İngiltere, Birleşik Arap Emirlikleri ile eski Doğu Bloğu ülkelerine ihracat yaptıklarını anlatan Ayaydın, Çin tehdidine dikkat çekerek, şöyle konuştu 
     ''Biz, hiçbir müşterimizi kaybetmedik, onlara yeni müşteriler eklendi. Şu anda gelen bir sürü talep var, onları geri çeviriyoruz. Türkiye ihracatı da rekorlar kırıyor. Fabrikalar tam kapasite çalışıyor. Çin'den korkmayalım. Çünkü biz moda marka yapıyoruz.'' Ayaydın, istihdam sorununu çözmek için Türk işadamlarının yatırım yapması gerektiğini vurgularken, ''biz bu ülkeden kazanıyoruz ve bu ülkeye borcumuz var. Bunu geri vermemiz lazım ki, istihdam sağlayalım'' dedi. 
     
</TEXT>
</DOC>
