<DOC>
<DOCNO> 274499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sondun17.html </URL>
<DATE> 2004/09/24/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
'Bebek tüccarı' idam edildi 
</HEADLINE>
<TEXT>

     Çin'de bebek ticareti yapan bir çetenin lideri idam edildi. 
     Pekin Haberleri gazetesinin haberinde, 200'den fazla bebek satan çetenin lideri Li Gouju'nun sadece kendisinin 76 bebek sattığı kaydedildi. 
     Ülkenin orta kesimindeki Henan eyaletinde çiftçilikle uğraşan Li hakkındaki ölüm kararının, dün Puyang şehrinde infaz edildiği bildirildi. 
     Çete, geçen yıl bir yolcu otobüsünün bagajında ilaçla uyutulmuş 28 bebek bulunması üzerine ortaya çıkarılmıştı. 
     Tek çocuk politikası uygulanan ve erkek nüfusunun kadınlardan fazla olduğu Çin'de kadın ve çocuk kaçakçılığı ciddi bir sorun haline gelmiş bulunuyor. Çinliler, geleneksel olarak aileye bakmaları için erkek çocukları tercih ediyor. Kız çocukları, evlendikten sonra eşlerinin ailesine dahil oluyor. 
     Gazetenin haberinde, çetenin kız bebekleri bölgelerindeki sağlık görevlilerinden satın aldığı ve Hıbey, Şandong ve Hınan eyaletlerinde sattığı belirtildi. 
     Habere göre diğer bölgelerde de 60'dan fazla çete üyesi, bir kısmı idam cezası olmak üzere çeşitli cezalara çarptırıldı. 
     Çin polisi, temmuzda ülkenin kuzeyindeki İç Moğolistan Özerk Bölgesi'nde 76 bebeği satan çetenin 95 üyesini tutuklamıştı. 
     BM Çocuk Fonu'na göre, geçen yıl 250 bin kadın ve çocuk Çin'de kaçakçılığın kurbanı oldu. Geçen Mart ayında açıklanan resmi rakamlara göre Çin polisi, 2002 ve 2003 yıllarında 42 bin 215 kadın ve çocuğu kurtardı. Ancak uzmanlar, bunun ''buzdağının görünen kısmı'' olduğunu savunuyor. 
     
</TEXT>
</DOC>
