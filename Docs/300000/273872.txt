<DOC>
<DOCNO> 273872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sondun01.html </URL>
<DATE> 2004/09/22/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Irak'ta kaçırılan diğer ABD'li de öldürüldü 
</HEADLINE>
<TEXT>

     Irak'ta kaçırılan ikinci Amerikalı rehinenin de öldürüldüğü bildirildi. 
     El Cezire televizyonunun haberine göre, bir internet sitesinde yayımlanan açıklamada, Ebu Musab Ezzerkavi'nin grubunun ikinci Amerikalı rehinenin de kafasını keserek öldürdüğü belirtildi. 
     Siteye Ebu Maysara El Iraki takma adıyla gönderilen açıklamada, ''Ülkenin gayretli çocukları, sürenin dolmasının ardından ikinci Amerikalı rehineyi de öldürdü'' denilerek, öldürülme görüntülerinin kısa sürede yayımlanacağı kaydedildi. 
     Amerikalı inşaat mühendisi Eugene Armstrong'un öldürülüşünün görüntüleri dün yayımlanmıştı. 
     Kısa açıklamada, öldürülen rehinenin ismi açıklanmadı, ancak örgüt geçen perşembe günü Armstrong ile birlikte kaçırılan Amerikalı Jack Hensley ve İngiliz Kenneth Bigley'i de öldürme tehdidinde bulunmuştu. 
     
</TEXT>
</DOC>
