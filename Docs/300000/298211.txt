<DOC>
<DOCNO> 298211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/soneko39.html </URL>
<DATE> 2004/12/16/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Alman televizyonu İMKB iyimserlikle hızla yükseliyor 
</HEADLINE>
<TEXT>

     Deutsche Welle Almanya'nın Sesi televizyonu düşen enflasyon ve hızlanan büyümeyle İMKB'de iyimserliğin arttığını ve hızlı yükselişler yaşandığını bildirdi. 
     Televizyonun internet sitesinde yer alan haberde ''AB ile tam üyelik müzakerelerine başlanması yabancı yatırımcılar için sinyal olur. Bu konuda sorun çıksa bile iyimserlik çok fazla, olumsuz etkilenmez'' değerlendirmesi yer aldı. 
     Türkiye'nin uzun süren AB üyeliği yolunda çok önemli bir döneme girildiği belirtilen haberde, ''Birliğin vereceği karar son aylarda daha çok halkların çıkarları açısından tartışılır oldu. Oysa Türkiye hikayesi yeni bir evreye giriyor. İMKB'nin yükselişi yatırımcıların dikkatini buraya yönelmesine neden oldu'' denildi. 
     Yılbaşından bu yana İMKB'deki yükselişin yüzde 25'i aştığı hatırlatılan Deutsche Welle haberinde, bu dönemde işlem hacminin ise neredeyse üçe katlandığı vurgulandı. 
     İMKB'nin yükselişi, ''etkileyici gelişme'' olarak nitelendirilen haberde, Türkiye'nin AB'ye üye olma ihtimalinin yabancı yatırımcıları alıma yönlendirdiği belirtilerek, ''düşen enflasyon ve hızlanan büyüme iyimserliği artırıyor'' denildi. 
     Türkiye'nin hızlı ekonomik dönüşümü konusunda kimsenin kafasında şüphe kalmadığı belirtilen Deutsche Welle haberinde, sadece birkaç yıl önce enflasyonun yüzde 100'lerde seyrettiği ve krizlerin aşılması için başvurulan IMF'nin devalüasyon önerileri yaptığı hatırlatıldı. 
     Enflasyonu yüzde 10'lu seviyelere düşüren ve büyümeyi hızlandıran Türkiye'nin bu konulardaki başarısını gelecek yıllarda da artırarak sürdüreceği konusunda ekonomistlerin emin olduğu belirtilen haberde, İMKB'de yatırım yapan Avusturya merkezli Erste Sparinvest fonunun analistlerinden Manfred Zourek'in de yorumlarına yer verildi. 
     ''Türkiye son yıllarda inanılmaz bir dönüşüm gerçekleştirdi'' diyen Zourek, yüksek enflasyon döneminin geride kaldığını ifade etti. 
     
     ''AB HAYIR DERSE HER ŞEY TERSİNE DÖNMEZ'' 
     Türkiye'nin AB üyeliği yolunda hayır cevabı alması durumunda İMKB'nin bu gelişmeden çok fazla olumsuz etkilenmesinin beklenmediği kaydedilen Deutsche Welle haberinde, ''ekonomideki olumlu gidişin süreceği'' değerlendirmesi yer aldı. 
     AB'den alınacak evet cevabının ise İMKB'de yatırım yapmak için güvence arayan yabancı yatırımcılara gerekli sinyali vereceği belirtilen haberde, Türkiye'nin ekonomide en büyük riskleri olarak ise ''yüzde 5'e yaklaşan cari açık, kamu borçlarının yüksekliği ve dış ticaret açığı'' olarak sıralandı. 
     
</TEXT>
</DOC>
