<DOC>
<DOCNO> 273773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/ekonomi/eko06.html </URL>
<DATE> 2004/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'ya vetolu defterdar 
</HEADLINE>
<TEXT>



Kadir Boy'un Maliye Bakanlığı Müsteşar Yardımcılığı'na getirilmesinin ardından İstanbul Defterdarlığı'na, daha önce İzmir Defterdarı olan Mehmet Akif Ulusoy atandı. Terfi ettirilerek İstanbul Defterdarlığı'ndan alınan Kadir Boy'un görev değişimi için Maliye Bakanlığı içinde ilginç bir opearasyon yapıldı. 

Veto edilmişti 
Kadir Boy'un, Müsteşar Yardımcılığı'na atanmasının ardından dünkü Resmi Gazete'de yayımlanan kararnameyle, İzmir Defterdarı Mehmet Akif Ulusoy İstanbul Defterdarı, Adana Defterdarı İhsan Akyol da İzmir Defterdarı oldu. Akyol'un boşalttığı Adana Defterdarlığı'na da Cumhurbaşkanı tarafından daha önce veto edilen ve vekaleten Bursa Defterdarlığı yapan Fatih Acar atandı. Daha önce Bursa Defterdarlığı ataması veto edildiği için, Adana Defterdarlığı'na atanması için Köşk'e kararname gönderilmeyen Acar'ın Maliye Bakanı tarafından vekaleten görevlendirildiği belirtildi. Acar dün Adana'daki makamına giderek görevini devraldı. 
Acar'ın boşalttığı Bursa Defterdarlığı koltuğuna ise atama yapılmadı. 


</TEXT>
</DOC>
