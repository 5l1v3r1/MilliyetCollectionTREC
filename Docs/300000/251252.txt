<DOC>
<DOCNO> 251252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sonsiy05.html </URL>
<DATE> 2004/06/27/ </DATE>
<TIME> 20.32 </TIME>
<AUTHOR>  </AUTHOR>
<HEADLINE>
Sezer, Bush görüşmesi... 
</HEADLINE>
<TEXT>

     Cumhurbaşkanı Ahmet Necdet Sezer'in, ABD Başkanı George W. Bush ile yaptığı görüşmede, ''Irak'taki PKK Kongra-Gel terör örgütünün varlığının ortadan kaldırılmasına ilişkin olarak ABD tarafından üstlenilen yükümlülükleri anımsatarak, Türk kamuoyunun bu konuda son derece duyarlı olduğunu ve kısa süre içinde ilerleme sağlanması yönündeki Türkiye'nin beklentilerini dile getirdiği'' kaydedildi. Cumhurbaşkanlığı Basın Merkezi'nden konuya ilişkin yapılan yazılı açıklamada, bugün Cumhurbaşkanı Sezer'in, ABD Başkanı Bush ve aralarında Dışişleri Bakanı Colin Powell, Ulusal Güvenlik Danışmanı Dr. Condoleezza Rice ve diğer üst düzey yetkililerin de bulunduğu ABD heyetiyle bir görüşme yaptığı anımsatıldı. 
     Açıklamaya göre, Sezer görüşmede, Irak'taki PKK Kongra-Gel terör örgütünün varlığının ortadan kaldırılmasına ilişkin olarak ABD tarafından üstlenilen yükümlülükleri anımsatarak, Türk kamuoyunun bu konuda son derece duyarlı olduğunu ve kısa süre içinde ilerleme sağlanması yönündeki beklentileri dile getirdi. 
     Açıklamada, şunlar kaydedildi 
     ''Cumhurbaşkanı Sezer, ABD ile ilişkilerimizi karşılıklı anlayış ve ortak yarar çerçevesinde her alanda geliştirip derinleştirmek istediğimizi, siyasal ve askeri alanlarda doyurucu sayılabilecek bir seyir izleyen ortaklığımızın başta ticaret ve ekonomi alanlarında olmak üzere kimi somut adımlarla desteklenmesinin önem taşıdığını belirtmiştir. Cumhurbaşkanı Sezer, Başkan Bush'un ziyaretinin başarılı sonuçlar vereceğini, bölgemizde barış, istikrar, güvenlik ve işbirliğine katkıda bulunacağını, ülkelerimiz arasındaki varolan dayanışma ve işbirliğini daha da güçlendireceğini, kamuoyumuzda yanlış algılamalara yol açacak gelişmelerin önlenmesi gerektiğini, bu çerçevede, iki ülke arasında ikili alandaki yakın ilişkilerin hasım çevrelerin etkisinde kalmamasını beklediğimizi kaydetmiştir. Cumhurbaşkanı Sezer, ayrıca, ABD'nin, AB'ye üyeliğimiz konusunda ülkemize katılım görüşmelerine başlanması için bir tarih verilmesi ve Kıbrıs konularında ABD yönetiminin verdiği destek için teşekkür etmiş, NATO İstanbul Doruğu'nun başarılı geçeceğine ve ittifakın yeniden yapılandırılmasına olumlu katkıda bulunacağına olan inancımızı belirterek, Irak ve Ortadoğu başta olmak üzere, kimi bölgesel konulardaki görüşlerimizi dile getirmiştir.'' 
     
</TEXT>
</DOC>
