<DOC>
<DOCNO> 265025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sonsiy04.html </URL>
<DATE> 2004/08/20/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Büyükanıt TSK'ya iyi duygular beslemeyen mihrakların varlığını biliyoruz 
</HEADLINE>
<TEXT>

     Kara Kuvvetleri Komutanlığı'na atanan 1. Ordu Komutanı Orgeneral Yaşar Büyükanıt, Türk Silahlı Kuvvetleri'ne TSK iyi duygular beslemeyen bazı mihrakların tüm varlıklarını bildiklerini söyledi. 
     Büyükanıt, şöyle konuştu 
     "TSK'ya iyi duygular beslemediğini bildiğimiz bazı mihrakların tüm gayretlerini, TSK'nın bu güç kaynaklarını zayıflatmaya yönlendiklerini de bilmekteyiz. Ancak unutulmamalıdır ki, TSK ifade edilen bu güç kaynaklarını, ulusunun desteğinde ve inancı içinde koruma imkan ve kabiliyetine sahiptir.'' 
     
     MEHMETÇİĞE YURT SEVGİSİ EĞİTİMİ 

     Büyükanıt, görev yaptığı sürece kendilerine teslim edilen birliklerin, Atatürkçü düşünce sisteminin ışığında ve ilkelerinin aydınlığında, muharebe etkinliklerini yükseltme gayreti içinde olduklarını söyledi. 
     Yaşanılan coğrafyada, güçlü ve modern bir silahlı kuvvetlere sahip olunmasının zorunluluğunu vurgulayan Büyükanıt, güçlü bir silahlı kuvvetlerin oluşturduğu caydırıcılığın, aynı zamanda barışın da teminatını oluşturduğunu bildirdi. 
     Büyükanıt, şöyle devam etti 
     ''Bize teslim edilen Mehmetçiklerimizi, bir yandan askeri eğitime tabi tutarken, diğer yandan da kendilerinin askerlik sonrası yaşantılarında daha iyi bir vatandaş olmaları için bir süredir uygulanan 'Yurt Sevgisi Eğitimi'ne titizlikle devam edilmiştir. 
     'Yurt Sevgisi Eğitimi' ile askerlerimiz başta Atatürkçü düşünce sistemi olmak üzere Türkiye Cumhuriyeti'nin temel değerleri, vatandaşlık hak ve sorumlulukları gibi birçok konularda bilgilendirilmeye çalışılmaktadır.'' Orgeneral Hurşit Tolon'un emir ve komutasında 1. Ordu'nun hizmet bayrağının çok daha yükseklere taşınacağına inancının tam olduğunu vurgulayan Orgeneral Büyükanıt, Tolon'a yeni görevinde başarılar diledi. 
     
     ''REHBERİMİZ, YÜCE ATATÜRK'' 

     1. Ordu Komutanlığı'na atanan Orgeneral Hurşit Tolon da heyecanlı olduğunu ifade ederek, ''Çünkü sorumluluğumun büyüklüğünü idrak edebiliyorum. Mutluyum, çünkü uhdeme tevdi edilen görevin onurunun bilincindeyim '' dedi. 
     Orgeneral Tolon, 1. Ordu'nun, muharebe etkinliğini sürekli artırdığını anlatarak, şunları kaydetti 
     ''1. Ordu, ülke güvenliğinin sağlanmasında üstüne düşen görevi, öz güven içinde yapmak için devletimize ve cumhuriyetimize yönelik her türlü tehdidi bertaraf edecek gelişim ve değişimi yakından takip ederek, caydırıcı yapısını muhafaza ve geliştirmeye devam edecektir. 
     Bu görevi yaparken gücümüz yüce milletimizin ordusuna her zaman olan sarsılmaz güveni, rehberimiz ilke ve inkılapları ile Yüce Atatürk, örneğimiz de Atamızın bitmek tükenmek bilmeyen çalışma azmi ve engin vatan sevgisi ile bizlere bu inancı aşılayan, daima yaşatan ebediyete intikal etmiş, emekli olmuş ve halen görevde bulunan tüm komutanlarımızın eşsiz hizmetleri olacaktır.'' Tolon, konuşmasının sonunda, yaptığı hizmetlerden dolayı Orgeneral Yaşar Büyükanıt'a teşekkür etti. 
     Törende daha sonra Orgeneral Büyükanıt, Hurşit Tolon'a 1. Ordu Amblemini taktı. Tolon da Büyükanıt'a 1. Ordu Komutanlığı forsu ve şildini takdim etti. 
     Her iki komutan Kara Kuvvetleri Komutanı Orgeneral Aytaç Yalman'a görev devir teslim tekmilini verdi. Ardından Orgeneral Yalman, Büyükanıt ve Tolon'un yanına giderek ikisini de tebrik etti ve Büyükanıt'a hizmet plaketini verdi. 
     Törenin ardından Büyükanıt ve Tolon, davetlilerin tebriklerini kabul ettiler. 
     Törene, İstanbul Valisi Muammer Güler, Büyükşehir Belediye Başkanı Kadir Topbaş, İstanbul Emniyet Müdürü Celalettin Cerrah, Şişli Belediye Başkanı Mustafa Sarıgül, Kadıköy Belediye Başkanı Selami Öztürk ile çok sayıda davetli katıldı. 

     
</TEXT>
</DOC>
