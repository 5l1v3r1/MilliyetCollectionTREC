<DOC>
<DOCNO> 255489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonyas10.html </URL>
<DATE> 2004/07/14/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
676 bin deney hayvanı öldü... 
</HEADLINE>
<TEXT>

     Belçika'daki laboratuvarlarda, 2003 yılında 700 bin kadar hayvan üzerinde deney yapıldığı bildirildi. 
     Deneylerde kullandıkları hayvanlar hakkında istatistik bilgilerini açıklayan ve sayıları 388 olan ülke laboratuvarları, geçen yıl 676 bin 564 hayvanın deneyler sonucu öldüğünü, bu rakamın, 2002 yılına göre yüzde 2,6'lık bir azalma gösterdiğini duyurdu. 
     Yetkililer, deneylerde en fazla fare ve tavşan kullanıldığını, bunları balık, sürüngen ve kuşların izlediğini, kedi ve köpek oranının çok düşük olduğunu bildirdi. 
     Hayvanların yüzde 25'inin ''temel bilimsel araştırmalara yönelik deneylerde'' kullanıldığı, diğerlerinin tıp ve cihaz araştırmalarında değerlendirildiği duyuruldu. 
     Yetkililer, kozmetik sektöründeki laboratuvarlarda hayvanların deney için kullanılmadığını belirtti. 
     AB ülkelerinde bazı kozmetik tüketim maddeleri üreticileri, el kremi, parfüm, dudak boyası gibi pek çok ürünün yan etkilerini araştırmak amacıyla, hayvanlar üzerinde deneyler yapıyor. Bu deneyler, bu ürünlerin kanser veya alerji etkilerini göstermesi açısından önemli görülüyor. 
     AB, geçen yıl bu laboratuvar deneylerinin yasaklanmasını kararlaştırırken, kozmetik firmalarına, 2009'a kadar başka deney yöntemleri geliştirmeleri için zaman tanındığını duyurmuştu. 
     AB, aynı karar kapsamında, hayvanlar üzerinde denenerek imal edilmiş kozmetik ürünlerinin ithalini de yasaklayacağını, bu amaçla önlemler alacağını bildirmişti. 
     
</TEXT>
</DOC>
