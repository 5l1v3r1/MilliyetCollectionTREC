<DOC>
<DOCNO> 269708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sondun35.html </URL>
<DATE> 2004/09/07/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Rus basını Teröristlerin bazıları daha önce tutuklanmış 
</HEADLINE>
<TEXT>

     Rus Vremya Novosti gazetesi, Beslan'daki öğrencileri rehin alan teröristlerin çoğunun daha önce izlendiğini veya birkaç kez tutuklandığını yazdı. 
     Gazetenin haberinde, teröristlerin kimliklerinin savcılar tarafından tespit edilmesinin ardından bu gerçeğin ortaya çıktığı belirtilerek, Savcılık bürosunun bu davadaki tüm bilgilerin gizlilik kapsamına alınması talimatı verdiği kaydedildi. 
     Vremya Novosti muhabirinin elde ettiği bilgiye göre, Beslan'daki okulda çıkan çatışmada öldürülen teröristlerden bazılarının Rus gizli servisi tarafından izlendiği, hatta bazılarının birkaç kez tutuklanıp cezaevine konulduğu ortaya çıktı. 
     Olayla ilgili soruşturmayı yürüten yetkililerin kimlikleri tespit edilen teröristlerin adını açıklamadığı kaydedilen haberde, Rus basınında daha önce yer alan haberlerde, aralarında Arsen Merjoyev, Hanpaşi Kulayev, Mairbek Şaybekhanov ve Vladimir Hodor'un da bulunduğu en az 10 teröristin sağ olarak ele geçirildiğinin yazıldığı hatırlatıldı. 
     Habere göre, soruşturmayı yürütenler, Çeçen özel servisinin Kulayev ve Şaybekhanov'un cezaevinde bulunduğunu zannettiğini öğrendi. 
     Haberde, Kulayev'in Vedeno'daki askeri bir üsse saldırmak suçundan 2002 yılında tutuklandığı, yaklaşık bir yıl sonra açıklanmayan bir nedenle serbest bırakıldığı ve o zamandan beri İnguş Cumhuriyeti'nde kardeşiyle birlikte yaşadığı belirtildi. 
     Şaybekhanov'un da 2003 yılında İnguş Cumhuriyeti'nde Rüstem Ganiyev adına düzenlenmiş bir kimlikle yakalandığı, ancak daha sonra serbest bırakıldığı, hakkındaki davanın sürdüğü ifade edildi. 
     Savcı Yardımcısı Sergey Fridinski dün yaptığı açıklamada, soruşturmayı yürütenlerin teröristlere güvenlik güçleri tarafından yardım edildiği yolunda en ufak bir delil bulamadıklarını söylemişti. 
     
</TEXT>
</DOC>
