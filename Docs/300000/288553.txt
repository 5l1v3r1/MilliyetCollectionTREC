<DOC>
<DOCNO> 288553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sondun21.html </URL>
<DATE> 2004/11/13/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Denktaş'tan Papadopulos'a tepki... 
</HEADLINE>
<TEXT>

     KKTC Cumhurbaşkanı Rauf Denktaş, Rum yönetimi lideri Tasos Papadopulos'un, Türkiye'ye tanınma çağrısı yapmasının uzlaşma istemediğinin yeni bir göstergesi olduğunu söyledi. 
     Cumhurbaşkanı Denktaş, bir heyeti kabulü sırasında yaptığı açıklamada, Papadopulos'un, '' Kıbrıs Cumhuriyeti ni Türkiye tanımalı. Türkiye ile karşılıklı görüşmek istiyoruz'' dediğine işaret ederek, Papadopulos'un açıklamalarının, ''çirkin ve küstahça'' olduğunu kaydetti. 
     Denktaş, ''Rumların Türkiye tarafından Kıbrıs Cumhuriyeti olarak tanınmalarını istemelerinin küstahlık ve oyun olduğunu'' ifade etti. 
     Avrupa Birliği'ne, bu maksatla müracaat ettiklerini daha önce söylediğini hatırlatan Denktaş, ''müracaatın siyasi olduğunu, Rumların silahla yapamadıklarını AB yoluyla yapmak, 1960 anlaşmalarını ortadan kaldırmak istediğini'' belirtti. 
     Türkiye Dışişleri Bakanlığı'nın 1 Mayıs'ta yaptığı açıklamaya atıfta bulunan Denktaş, ''bu açıklamada, Kıbrıs'ta iki ayrı halk olduğunu referandumların da kanıtladığına, Türkiye'nin KKTC'yi tanımaya devam edeceğinin belirtildiğine'' dikkat çekti. 
     Denktaş, ''Papadopulos'a yanıt verip vermemenin Türkiye'nin bileceği bir iş olduğunu'' ifade ederek, özetle şunları söyledi 
     ''Ben Kıbrıs Türkleri açısından sesleniyor ve diyorum ki Papadopulos'un bu çağrısı uzlaşma istemediğinin yeni bir göstergesidir. AB Kıbrıs meselesine yeni bir teşhis koyarak artık Kıbrıs'ta iki halkın var olduğunu, referandumların altını çizdiği bu gerçeğin göz ardı edilemeyeceğini, bu halklardan birini diğerinin hükümeti yapma yetkisinin kimsede olmadığını karara bağlamalı ve Rumlara o şekilde davranmalıdır. Aksi takdirde Kıbrıs'ta anlaşma olmaz. 40 yıldır olmamıştır. Kanunsuzluk üzerine nizam ve intizam ve uzlaşma kurulamaz. AB şımarık EOKA'cıya gereken cevabı vermelidir.'' 
     
</TEXT>
</DOC>
