<DOC>
<DOCNO> 288967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun57.html </URL>
<DATE> 2004/11/15/ </DATE>
<TIME> 22.01 </TIME>
<AUTHOR>  </AUTHOR>
<HEADLINE>
Fransa savunma bakanı "Arafat'ın sağlık raporu, hak sahiplerine verilir" 
</HEADLINE>
<TEXT>

     Fransa Savunma Bakanlığı, geçen hafta Fransa'daki bir askeri hastanede hayatını kaybeden Filistin Lideri Yaser Arafat'ın sağlık raporunun, talep gelmesi halinde ''hak sahiplerine'' teslim edilebileceğini bildirdi. 
     Savunma Bakanlığı Sözcüsü Jean-François Bureau, ''Arafat'ın hak sahipleri, dosyanın teslimini isterse, yasalar bunun yapılmasını öngörüyor'' dedi. 
     Filistin Yönetimi, Arafat'ın İsrail tarafından zehirlendiği iddialarının ortaya atılmasının ardından, Fransa'dan, Arafat'ın ölüm nedeniyle ilgili tıbbi rapor vermesini istemişti. 
     İsrailli yetkililer, Fransa'da geçen Perşembe günü ölen Arafat'ın zehirlendiği iddialarına sert tepki göstermiş, yabancı tıp ekiplerinin Arafat'ı muayene etmesine ve tedavisi için Fransa'ya gitmesine izin verdiklerini bildirmişlerdi. 
     
</TEXT>
</DOC>
