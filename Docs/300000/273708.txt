<DOC>
<DOCNO> 273708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sontur13.html </URL>
<DATE> 2004/09/21/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Duran Kalkan'dan Osman Öcalan'a Kendini bir tas çorbaya sattı 
</HEADLINE>
<TEXT>

     DİYARBAKIR DHA 
PKK KONGRA-GEL terör örgütünden ayrılanlara tepki gösteren örgütün elebaşlarından Duran Kalkan, Osman Öcalan'ın örgüt içerisindeyken ABD ile ilişkiye girdiğini ve kendini bir tas çorbaya sattığını iddia etti. Kalkan, "Bunları tükürük ile boğmalıyız'' dedi. Osman Öcalan ile birlikte PKK'dan ayrılıp yeni bir örgüt kuran Nizamettin Taş ise, Türkiye'de yapılan yasal değişiklikleri överek, Kürt sorununun çözümü önündeki engellerin artık ortadan kalktığını söyledi. 
     Bölücü örgüt doğrultusunda uydu aracılığı ile yayın yapan Roj TV'deki bir programa telefonla bağlanan Duran Kalkan, PKK'dan ayrılan Osman Öcalan ve arkadaşlarının kendilerini bir tas çorbaya sattıklarını ifade ederek, "Bunlar tükürükle boğulmalı. ABD, Osman ve grubunu özgürlük hareketini dağıtmak için satın aldı. ABD'nin bu grupla ciddi bir ilişkisi yoktur. Bu grup KONGRA-GEL saflarındayken ABD ile ilişkileri vardı. ABD, kendisini bir tas çorbaya satanlarla ilişki kurar mı PKK içindeyken, bunlarla alt düzeyde bazı görüşmeler yapmışlardı. Hareketimiz adına ilişki kurdular. Ancak şimdi hareketimizi dağıtmak için ABD bunları kullanacaklardır'' dedi. 
     Osman Öcalan ile birlikte bölücü örgütten ayrılarak Yurtsever Demokrat Parti'yi PWD kuran Nizamettin Taş ise, örgütün internet sitesinde Türkiye'deki yasal değişiklikleri övdü. Taş, Türkiye'de anayasal güvenceye bağlanmamasına rağmen, Kürt kimliği ve dilinin artık resmen kabul gördüğünü belirterek, "AB Uyum Yasaları çerçevesinde gerçekleştirilen reformlar sonucu bu alanda kaydedilen gelişmeler, önümüzdeki dönemde daha belirgin hale gelecektir. Kürt sorununun çözümü önünde engel teşkil eden tüm unsurlar giderek ortadan kalkmaktadır'' diye konuştu. 
     
</TEXT>
</DOC>
