<DOC>
<DOCNO> 280961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sondun19.html </URL>
<DATE> 2004/10/17/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Barzani Kerkük, Irak'ın iç işidir 
</HEADLINE>
<TEXT>

     Irak Kürdistan Demokrat Partisi IKDP lideri Mesud Barzani, ''Kerkük'teki sorunun Irak'ın iç işi olduğunu'' söyledi. 
     3 günlük ziyaret için Suriye'de bulunan Barzani, Suriye Devlet Başkan Yardımcısı Abdülhalim Haddam ile görüşmesinin ardından basına verdiği demeçte, ''Kerkük, Irak'ın bir Kürt kentidir. Bu kentin sorunu, Irak'ın iç işidir. Komşu ülkelerin bu soruna karışmaması gerekir'' dedi. 
     Barzani, ''Kerkük'ün Kürt, Arap, Türkmen, Keldani ve Asuri topluluklarının bir arada yaşayabileceğinin örneği olması gerektiğini'' söyledi. Mesud Barzani, bir soru üzerine ''Tarihi ve coğrafi olarak Irak'ın parçası olan Kürt kenti Kerkük'teki demografik durumu değiştirmeye yönelik her türlü plana karşı çıkacağız'' ifadesini kullandı. 
     
     SİLAH TESLİM MERKEZİNE HAVAN SALDIRISI 
     Öte yandan, Irak'ın başkenti Bağdat'ın Sadr semtinde Şii milislerin silahlarını teslim ettiği merkeze düzenlenen havan saldırısında 3 kişinin öldüğü bildirildi. 
     Hastane yetkilileri, saldırıda ilk belirlemelere göre 9 kişinin de yaralandığını söylediler. 
     Saldırıda hayatını kaybedenlerin 2'sinin Irak Ulusal Muhafızı, 1'inin sivil olduğu belirtildi. 
     Olay yerinde bulunan Reuters kameramanı, stadyumda görevli Irak Ulusal Muhafızlarının saldırının düzenlendiği yöne ateş açtığını, Amerikan zırhlı araçlarının bölgeye geldiğini bildirmişti. 
     Mehdi Ordusu'na bağlı milisler, Irak hükümetiyle, haklarındaki kovuşturmalardan vazgeçilmesi ve tutuklu arkadaşlarının serbest bırakılması karşılığında orta ve ağır silahlarını pazartesiden itibaren 5 gün içinde güvenlik güçlerine teslim etmek konusunda anlaşmıştı. 
     Silahların teslim edilmesi için öngörülen 5 günlük süre, bugün geç saatlerde sona ermek üzere, 2 gün daha uzatılmıştı. 
     
</TEXT>
</DOC>
