<DOC>
<DOCNO> 299665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonyas09.html </URL>
<DATE> 2004/12/21/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Temel fıkralarının çoğu uydurma 
</HEADLINE>
<TEXT>

     Bahadır ÖKTEM DHA 

TÖMER tarafından düzenlenen, Trabzon'da Edebiyat-Edebiyatta Trabzon' konulu sempozyumda konuşan Kafkas Üniversitesi Öğretim Görevlisi Dr. Cengiz Gökşen, Temel fıkralarının gerçekle ilgisinin olmadığını söyledi. Karadeniz insanıyla alay eden bu fıkraların büyük bölümünün sonradan uyrdurma olduğunu belirten Dr. Gökşen,"Bunların Karadeniz insanıyla ilgisi yok'' dedi. 
     2 gün süren sempozyumun son gününde konuşan Dr. Cengiz Gökşen, bölge olarak Karadeniz'e ve beraberinde Temel'e mal edilen fıkraların büyük bir bölümünün hayali' olduğunu söyledi. 
     Türk fıkralarının en önemli özelliğinin, konularının gerçek hayattan alınma olduğuna dikkat çeken Dr. Gökşen, "Ancak Karadenizli Temel'e isnat edilerek anlatılan 5 bini aşkın fıkranın, büyük çoğunluğu sonradan uydurmadır. Bunlar, özellikle de Trabzon insanını aptal ve saf olarak göstermektedir. Karadeniz insanı fiziksel olarak kartal burunlu, sarışın ve mavi gözlü olarak tanınır. Karakteristik açıdan ise çalışkan, cesaretli, inatçıdır. Kıvrak zekalı olarak bilinir. Gerçek Temel fıkraları, çözümsüz olayları, kıvrak zekasıyla esprinin büyülü atmosferinde çözen pasajlardır. Temel'in en zor durumlarda pat diye cevaplar verdiği görülür'' dedi. 
     Günlük haytta bile Karadeniz insanının anlık fıkra üretebilme özelliğine sahip olduğunu anlatan Dr. Gökşen, "Karadenizli Temel üzerine, ticari gayeler için çıkartılan fıkra kitapları var. Ancak bunlar bölge insanının karakteristik yapısı ile uzaktan yakından bağ ve ilgi taşımamaktadır. Karadenizli'yi aptal gibi gösteren fıkralar tamamen uydurmadır, sanaldır'' diye konuştu. 
     
</TEXT>
</DOC>
