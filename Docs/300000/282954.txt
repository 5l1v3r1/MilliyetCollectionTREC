<DOC>
<DOCNO> 282954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sonspo16.html </URL>
<DATE> 2004/10/24/ </DATE>
<TIME> 20.21 </TIME>
<AUTHOR>  </AUTHOR>
<HEADLINE>
Fenerbahçe, Sakaryaspor maçı öncesi notlar 
</HEADLINE>
<TEXT>

     Fenerbahçe Teknik Direktörü Christoph Daum, Sakaryaspor karşısına takımını, 19 Ekim Salı günü Olympique Lyon maçında sahaya sürdüğü kadrodan bir değişiklikle çıkardı. 
     Avrupa Şampiyonlar Ligi'nde Fransız ekiple yapılan maçta ilk 11'de görev yapan Serkan, Sakaryaspor karşısında yedekler arasında yer aldı. Alman çalıştırıcı Serkan'ın yerine Mehmet Yozgatlı'yı ilk 11'e dahil etti. 
     
     11 MAÇ SONRA İLK 11 

     Mehmet Yozgatlı, Birinci Süper Lig ve Avrupa Şampiyonlar Ligi'nde yapılan 11 maçtan sonra ilk kez 11 kişilik kadroda yer aldı. 
     Alman teknik adam, ligin ilk haftasında deplasmanda yapılan Çaykur Rizespor maçında ilk 11'de sahaya sürdüğü bu oyuncuyu, geride kalan 8 lig ve 3 Şampiyonlar Ligi maçında ikinci yarılarda sahaya sürmüştü. 
     Sakatlığı bulunan Önder'in yanı sıra Mahmut Hanefi ve Semih de kadroda yer almadı. 
     
     TUNCAY İLK KEZ ESKİ TAKIMINA KARŞI 

     Fenerbahçe'nin Sakaryaspor'dan transfer ettiği Tuncay Şanlı, ilk kez eski takımına karşı forma giydi. 
     Sarı-lacivertlilerin, 2002-2003 sezonunda ikinci ligde mücadele ederken Sakaryaspor'dan kadrosuna dahil ettiği milli futbolcu, eski takımına karşı forma giymenin heyecanını yaşadı. 
     
     TRİBÜNLERDE BOŞLUKLAR 

     Fenerbahçe Şükrü Saracoğlu Stadı tribünlarinde büyük boşluklar göze çarptı. 
     Fenerbahçe'nin Şampiyonlar Ligi'nde Olympique Lyon'a yenilip, gruptan çıkma şansı azalınca düş kırıklığı yaşayan taraftarların Sakaryaspor maçına, Kadıköy'de oynanan diğer maçlara oranla ilgisi daha az oldu. Özellikle kale arkası tribünlerindeki boşluklar dikkat çekti. 
     Karşılaşmayı yaklaşık 200 kadar Sakaryaspor taraftarı da izledi. 
     Bu arada, bugün 51 yaşına giren teknik direktör Christoph Daum ve 23 yaşına giren futbolcu Kemal Aslan için maç öncesinden herhangi bir kutlama yapılmadı. Daum'a yedek kulübesinin arkasındaki tribünlerden çiçek verildi. 
     Öte yandan Fenerbahçe PAF takımı, Dereağzı Tesisleri'nde yapılan maçta Sakaryaspor'a 1-0 yenildi. 
     
</TEXT>
</DOC>
