<DOC>
<DOCNO> 253100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sontur16.html </URL>
<DATE> 2004/07/05/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Aşklarını mahkeme de onadı... 
</HEADLINE>
<TEXT>

     Sivas'ta, 3 yıl önce nişanlısı Yasemin Kartal'ın kendisinden ayrıldığı gerekçesiyle, içtiği kolonyanın etkisiyle gözlerini kaybeden Ahat Zambak, daha sonra kavuştuğu nişanlısıyla resmi nikah yapmak için Aile Mahkemesi'ne başvurunca, hakkında ırza geçmek suçundan açılan davadan beraat etti. 
     Sivas 1. Ağır Ceza Mahkemesi'ndeki duruşmaya gözleri görmeyen tutuksuz sanık Ahat Zambak 27 , eşi Yasemin Zambak'ın 18 yardımıyla geldi. Yasemin Zambak ise duruşmaya müşteki sıfatıyla katıldı. 
     Söz alan sanık Ahat Zambak, Yasemin ile birbirlerini sevdiklerini ve ailelerinin de rızasıyla evlendiklerini söyledi. 
     Yasemin'in yaşının o dönem küçük olması nedeniyle resmi nikah yapamadıklarını ifade eden Ahat Zambak, ''Yasemin'in yaşı tutununca, Aile Mahkemesi'nden izin alarak, 25 Aralık 2003'te resmi nikahımızı kıydık'' dedi. 
     Yaklaşık 3 yıldır, Yasemin ile birlikte yaşadıklarını belirten Ahat Zambak, ''Mutlu bir evliliğimiz ve bir çocuğumuz var'' diye konuştu. 
     Yasemin Zambak ise Ahat ile rızasıyla evlendiğini belirterek, şikayetçi olmadığını söyledi. 
     Mahkeme heyeti, resmi nikah yaptıklarından dolayı Ahat Zambak'ın beraatına karar verdi. 
     İlk duruşmada beraat eden Ahat Zambak, eşi Yasemin Zambak'ın yardımıyla duruşma salonundan mutlu şekilde ayrıldı. 
     Sivas'ta, 2001 yılında, Ahat Zambak, nişanlısı Yasemin Kartal'ın kendisinden ayrıldığı gerekçesiyle, içtiği kolonyanın etkisiyle gözlerini kaybetmişti. Durumu öğrenen Yasemin ise aşkı uğruna gözlerini kaybeden nişanlısına dönerek, birlikte yaşamaya başlamış, 18 yaşına girince de resmi nikah yaparak, Ahat ile evlenmişti. 
     
</TEXT>
</DOC>
