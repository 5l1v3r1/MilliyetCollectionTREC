<DOC>
<DOCNO> 289989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/dunya/adun.html </URL>
<DATE> 2004/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük'te yeni oyun 
</HEADLINE>
<TEXT>


Barzani ve Talabani, Kürtlerin göç yoluyla Kerkük'te çoğunluğu ele geçirmesine kadar, kentte yerel seçimlerin yapılmaması için ortak hareket etme kararı aldı 

DIŞ HABERLER SERVİSİ 


Irak Kürdistan Yurtseverler Birliği lideri Celal Talabani ve Irak Kürdistan Demokratik Partisi lideri Mesud Barzani, Kerkük'ten Saddam döneminde sürüldükleri belirtilen tüm Kürtler kente geri dönene kadar, bu kentte yerel seçim yapılmaması konusunda ortak hareket etme kararına vardılar. 

Gerekçeleri anayasa 
Talabani'nin sözcüsü Azad Cindiani tarafından yapılan açıklamada, iki liderin seçimler konusunda önceki gün görüştükleri ve "Kürt nüfusun yerleştirilmesi ile ilgili konuların hükümet tarafından Irak Geçici Anayasası'nın 58. maddesi çerçevesinde çözümlenmesine değin, Kerkük'te yerel seçim yapılmaması gerektiği görüşünde birleştikleri" belirtildi. 
58. madde, Saddam Hüseyin döneminde evlerinden olan Iraklıların geri dönmelerinin sağlanmasını ve kendilerine tazminat ödenmesini öngörüyor. 
Irak'taki Kürt örgütleri, Kerkük'ü ulusal ve tarihi başkentleri olarak görüyor ve kenti buradaki Arap ve Türkmen nüfus aleyhine Kürtleştirme politikası izliyor. Kentte seçimlerin Kürtlerin çoğunluğu sağlamaları sonucunu doğuracak göç hareketinin başarıyla tamamlanmasının sonrasında yapılması halinde, yerel yönetim de Kürtlerin eline geçecek ve Kürt örgütleri, Kerkük'ü "Irak Kürdistanı"na katma yönünde önemli bir mevzi daha kazanacak. 
Ancak, seçimin ertelenmesi için koalisyon güçleri ile İyad Allavi yönetiminin mutabakatı gerekiyor. 

Kürtlere zulüm iddiası 
DHA'nın haberine göre, bölgede yayın yapan Kürt televizyonları, Talabani'nin, Barzani ile görüştürkten sonra, "Kerkük ve Musul'da Kürt halkına zulüm yapılıyor. Kerkük ve Musul'da Kürtlere yapılan baskılara karşı sessiz kalmayacağız" şeklindeki açıklamasına yer verdi. 


</TEXT>
</DOC>
