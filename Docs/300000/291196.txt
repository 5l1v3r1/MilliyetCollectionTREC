<DOC>
<DOCNO> 291196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sontur12.html </URL>
<DATE> 2004/11/22/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Celebrex adlı romatizma ilacı toplatılıyor... 
</HEADLINE>
<TEXT>

     Pfizer İlaçları Ltd. Şti. tarafından üretilen ''Celebrex 100 mg. Kapsül'' ile ''Celebrex 200 mg. Kapsül'' adlı ilaçlar toplatılıyor. 
     Pfizer İlaçları Ltd. Şti'den yapılan açıklamada, Sağlık Bakanlığı İlaç ve Eczacılık Genel Müdürlüğü'nün, Pfizer İlaçları Ltd. Şti. tarafından üretilen ve romatizmal hastalıkların tedavisinde kullanılan Celebrex 100 mg. ve Celebrex 200 mg. adlı ilaçların satışının, prospektüs ve dış ambalajlarında daha önce eklenmesini istediği uyarıcı ibareler ilgili firma tarafından eklenmediği için durdurulmasına ve bu ilaçların toplatılmasına karar verdiği bildirildi. 
     İlaçların prospektüs ve dış ambalajlarına kalp ve damar sistemi güvenirliğiyle ilgili bazı özel ibarelerin eklenmesi konusunda Sağlık Bakanlığı ile Pfizer İlaçları Ltd. Şti'nin mutabakata varamaması sonucu, 19 Kasım 2004 itibariyle ürünün Türkiye'deki satışının geçici olarak durdurulduğu belirtildi. 
     Sağlık Bakanlığı'nın ''2. Sınıf Geri Çekme'' kapsamındaki satış durdurma ve toplama kararı, Pfizer İlaçları Ltd. Şti, Türk Eczacılar Birliği ve il sağlık müdürlüklerince eczanelere ve ecza depolarına bildirildi. 
     Celebrex adlı ilaç, Türkiye'de 2000 yılından beri kullanılıyordu. 
     
</TEXT>
</DOC>
