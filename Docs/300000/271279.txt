<DOC>
<DOCNO> 271279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/spor/bbas.html </URL>
<DATE> 2004/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İbo'ya yeni talip 
</HEADLINE>
<TEXT>


Seattle Supersonics, yıldız oyuncuya müthiş bir teklif yaptı, gözler kulübü Ülkerspor'a çevrildi 


Gitmek istiyor 
A Milli Basketbol Takımımız'ın kaptanı İbrahim Kutluay'a, NBA'in Seattle Supersonics takımından müthiş bir teklif geldi. Özellikle ABD Milli Takımı'na karşı gösterdiği performansla tüm dikkatleri üzerine çeken yıldız basketbolcu, iki yıl için 4 milyon dolara "evet" dedi. Ancak Ülkerspor ile 2007 yılına kadar sözleşmesi bulunan İbrahim Kutluay'ın öncelikle kulübünden vize alması gerekecek. 

Masaya oturacaklar 
ÖNÜMÜZDEKİ günlerde Ülkerspor'a resmi teklif yapacak olan Seattle Supersonics, bonservis konusunda anlaşırsa, İbrahim seneye NBA'de forma giyecek dördüncü Türk basketbolcu olacak. 30 yaşındaki İbrahim Kutluay'ın menajeri Tolga Tuğsavul, her iki tarafın anlaşmasını beklediklerini belirterek, "İbrahim, Seattle'dan ciddi bir teklif aldı. Umarım bu transfer gerçekleşir" ifadesini kullandı. 

Kaya dönüyor 

2005 Avrupa Şampiyonası Elemeleri'nde E Grubu'ndaki üçüncü maçını çarşamba akşamı Hollanda ile Abdi İpekçi Salonu'nda oynayacak olan A Milli Basketbol Takımımız, dün akşam Polat Renaissance Otel'de kampa girdi. Sakatlığı nedeniyle Milli Takım'dan uzak kalan Kaya Peker de bugün yapılacak olan iki çalışmaya da katılacak. 


</TEXT>
</DOC>
