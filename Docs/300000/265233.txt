<DOC>
<DOCNO> 265233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/yazar/cemal.html </URL>
<DATE> 2004/08/21/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Türk İslamı... 
</HEADLINE>
<TEXT>


İki soru, ikisi de önemli. Yanıtlar da öyle. Türkiye'nin Avrupa Birliği yolundaki yakın geleceğini ilgilendiren kritik soru ve yanıtlar. 
İlk soru şöyle 
Nüfus çoğunluğunun Müslümanlardan oluşması Türkiye'nin AB üyeliğine engel mi 
İkinci soru 
Türkiye 'şeriat devleti' olabilir mi 
Bir başka deyişle, Avrupa yarın Türkiye'yle birlikte kapılarını bir 'İslam devleti'ne mi açar 
Sorular ve yanıtları da Hollanda'dan geliyor. AB Dönem Başkanlığı koltuğunda oturan Hollanda, AB Zirvesi'nin yıl sonunda Türkiye'yle ilgili olarak alacağı fazlasıyla netameli tarih kararı öncesinde bu soruların yanıtlarını öğrenmek istiyor. 
Başvurduğu kurumun adı 
Hollanda Hükümet Politikaları Bilimsel Konseyi. 
İlk sorunun yanıtı 
"Türkiye'de nüfus çoğunluğunun Müslüman olması, Avrupa Birliği üyeliğine engel oluşturmaz." 
İkincinin yanıtı 
"Türkiye şeriat devleti olmaz." 
Türkiye'de AKP dahil İslamcı gelenek ve köklerden gelen partilerin bugün demokratik sistemin içinde kaldıklarını, hukuk sisteminin laik yapısıyla kadın - erkek eşitliği ilkesini sorgulamadıklarını belirten raporda, Türk İslamı deyimine de vurgu yapılıyor. 
Şu cümle de rapordan 
"Türk İslamı ılımlı karakterini kaybetmeyecek, dolayısıyla Türkiye'de laik devlet tehlikeye girmeyecek." 
Türkiye'de İslamcı tehlike var mı sorusuna özetle şu karşılık verilmiş raporda 
"Türkiye'de nüfusun büyük çoğunluğu, köktendinciliğe kararlı biçimde karşı. Ve ılımlı partilere oy veriyor bu çoğunluk. Türk halkının çoğunluğu laik devleti destekliyor ve şeriat devletine de karşı çıkıyor. Ayrıca, şiddeti benimseyen radikal hareketler Türkiye'de kitle temeli bulamıyorlar." Ferai Tınç'ın dün Hürriyet'teki yazısı ve raporun İngilizce özeti için www.wrr.nl 
Akla hemen takılıyor 
Acaba kimlerin hoşuna gitmez bu değerlendirmeler diye... 
Türkiye'yi Avrupa'da görmek istemeyen, Huntington'un uygarlıklar çatışması tezini haklı çıkarıp 'El Kaideciler'in ekmeğine nasıl yağ sürüleceğinden habersiz Avrupalı muhafazakar ve de Hıristiyan çevrelerde bu raporun şimşekleri toplayacağı kesin. 
Ama bir de Türkiye'dekiler var. 
Örneğin Kızılelmacılar... 
Türkiye'de sağın ve solun uçlarını milliyetçi, şoven ve antidemokratik bünyesinde toplayan Kızılelma koalisyonu da sevmez bu raporu. Çünkü Kızılelmacılar bugün bir tek şeyin peşinde. Türkiye'nin şeriat devletine kaydığı iddiasıyla askeri kışkırtmak, o kadar... 
Bunu çok açık yapıyorlar. 
Yıl sonu yaklaşırken her vesileyle askeri kışkırtıyorlar. Bir zamanlar kızdıkları ve antidemokratik buldukları "Komünizm geliyor" edebiyatını, bu kez "Şeriat geliyor, takiyeci iktidar " avazeleriyle kendileri kullanıyorlar. 
Tarihin cilvesi deyip geçelim. 
Dileriz, AB de yıl sonunda müzakere tarihiyle ilgili olarak Kızılelmacıları sevindirmez. 
Sevindirirse ne mi olur 
Bunun yanıtı dünkü Washington Post'ta çıkan bir makalenin şu cümlesinde düğümleniyordu 
"Türkiye'ye AB'den bir hayır yanıtı, Türk ekonomisini depresyona itebilir, çok iyi durumdaki siyasal istikrarı zayıflatabilir ve Müslüman dünyasında olumsuz sonuçlara yol açabilir." 
AB'nin dikkatine 

ABD'nin eski Ankara Büyükelçisi Morton Abramowitz ile Amerikan Dışişleri Bakan yardımcılarından Richard Burt'ün 20.8.04 tarihli Washington Post'taki ortak imzalı makaleleri... 



</TEXT>
</DOC>
