<DOC>
<DOCNO> 270966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sonspo12.html </URL>
<DATE> 2004/09/11/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Zehiroğlu İstanbulspor'u kendi sahasında yenecek güçteyiz... 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, yarın deplasmanda oynayacakları İstanbulspor'u kendi sahasında yenecek güçte olduklarını söyledi. 
     Yılmaz Zehiroğlu, A.A muhabirine yaptığı açıklamada, Çaykur Rizespor'un geçen sezona oranla bu sezon daha canlı ve mücadele gücü yüksek bir futbol ortaya koyduğunu belirterek, ''Oynadığımız 4 karşılaşmaya baktığımızda oynanan oyundan ve gösterilen mücadeleden memnunuz. Yenik duruma düştüğümüz maçlarda dahi kazanmak için büyük bir çaba sarfediyoruz. Bu da bizlere gelecek maçlar için umut veriyor'' dedi. 
     Her geçen maç daha iyiye doğru gittiklerini savunan Zehiroğlu, şunları söyledi 
     ''İstanbulspor ile zorlu bir maçımız var. Bu maçta da kazanmak için sahaya çıkacağız. İstanbulspor'u kendi sahasında yenecek güçteyiz. Eksiklerimiz var. Ama biz bunların arkasına sığınamayız. Onların yerine görev alacak olan futbolcu arkadaşlarımız da giydikleri formanın hakkını verecektir. İstanbul'da yapacağımız maçta taraftarlarımızın desteğiyle iyi bir sonuçla sahadan ayrılmak istiyoruz. İstanbulspor galibiyetiyle yolumuza daha güvenle devam etmek istiyoruz.'' Öte yandan Çaykur Rizespor'da, sakatlıkları süren Şener ve Zafer'in yanısıra, henüz hazır olmadıkları belirtilen İbrahim Ba ve Ahmed Hassan, İstanbulspor maçında kadroda yer almayacak. Hafif sakatlığı bulunan Murat Sözkesen'in ise oynayıp oynamayacağı maç saatinde belli olacak. 
     Çaykur Rizespor'un İstanbulspor karşısına Zdravkov, Kürşat, Bashir, Ahmet, Gürol, Ünal, Koray, Cem Baki, Serkan Özdemir, Okan ve Fahri Murat Sözkesen muhtemel 11'iyle çıkması bekleniyor. 
     
</TEXT>
</DOC>
