<DOC>
<DOCNO> 286690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sonspo28.html </URL>
<DATE> 2004/11/06/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Tok Galip gelmemiz gereken bir maçtı ama hatalarımızı sürdürdük 
</HEADLINE>
<TEXT>

     İstanbulspor Teknik Direktörü Erol Tok, 1-1 berabere kaldıkları Denizlispor maçının kazanmaları gereken bir karşılaşma olduğunu, ancak bunu başaramadıklarını söyledi. 
     Tok, maçtan sonra yaptığı açıklamada, son haftalardaki hatalarını yine sürdürdüklerini dile getirerek, ''Galibiyete çok ihtiyacımız vardı. Öne de geçtik. Ama yine aynı hataları tekrarlıyoruz. Yan toptan bir gol yedik. Son 5 maçtır da benzer goller yiyoruz. Antrenmanlarda buna çok çalışmamıza rağmen bir türlü olmuyor'' dedi. 
     Karşılaşmanın hakemlerine de tepki gösteren Tok, ''Denizlispor maçına İzmir bölgesinden haber veriliyor. Tüm takdir haklarını rakipten yana kullandılar. Deplasmanda gibi oynadık'' diye konuştu. 
     
     BULAK ''TATSIZ TUZSUZ BİR MAÇTI'' 
     Denizlispor Teknik Direktörü Giray Bulak ise 1-1 berabere tamamladıkları İstanbulspor maçıyla ilgili, ''Tatsız tuzsuz bir maçtı'' dedi. 
     Futbol adına üzüntülü olduğunu dile getiren Bulak, ''Her iki takım da kötü oynadı. Bence hem taraftar, hem de bu stat Süper Lig için son derece yetersiz. Kötü oynamamıza rağmen galibiyete yakın taraftık. Kısır bir maç olduğunu düşünüyorum'' diye konuştu. 
     Öte yandan, karşılaşma sonrası sarı-siyahlı taraftarlar tribünlerde Teknik Direktör Erol Tok ve Kulüp Başkanı Mehmet Akif Yaşınca tepki gösterdiler. 
     
</TEXT>
</DOC>
