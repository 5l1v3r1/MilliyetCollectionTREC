<DOC>
<DOCNO> 257203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sonyas14.html </URL>
<DATE> 2004/07/21/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Sarhoş uçak mürettebatı yolcuyu dövdü 
</HEADLINE>
<TEXT>

     Rus Havayolları Aeroflot'a ait bir uçakta sarhoş olduğu belirtilen mürettebat, bir yolcuyu dövdü. 
     İzvestiya gazetesinin internet sayfasında yer alan habere göre, A. Çernopap adlı yolcu, Aeroflot'un Moskova-Nijevartovsk seferini yapan uçakta servis yapan görevlileri sarhoş oldukları için şikayet edince mürettebattan iki kişi tarafından uçakta dövüldü. 
     Aeroflot yetkilileri, görevlilerin başka bir havayolu şirketinden olduğunu belirterek, yemek servisinin de uçak havalandıktan 90 dakika sonra başladığını kaydettiler. 
     İzvestiya'ya açıklama yapan başka bir yolcu da görevlilerin ikram ettikleri yemeğin yarısını yere döktüğünü belirterek, sarhoş personelin bir yolcuyu uçak kapısına yapıştırarak tehdit ettiğini söyledi. 
     Sarhoş görevliden dayak yiyen Çernopap, uçak Nijevartovsk'a iner inmez doktora gidip rapor aldı ve polis karakoluna giderek mürettebat hakkında şikayetçi oldu. 
     Aeroflot sözcüsü İrina Dannenberg da İzvestiya'ya yaptığı açıklamada, uçaktaki personelin tamamının geçici olarak görevinden alındığını ve oluşturulan ortak bir komisyonun başka bir havayolu şirketinden kiraladıkları uçak mürettebatını soruşturduğunu kaydetti. 
     Dannenberg, Aeroflot'un tüm hatlar için yeterli uçağı bulunmaması nedeniyle uçak ve personeli başka havayolu şirketlerinden kiralayarak, bu açığı gidermeye çalıştığını söyledi. 
     
</TEXT>
</DOC>
