<DOC>
<DOCNO> 292958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/spor/spo04.html </URL>
<DATE> 2004/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan'ın derdi çoktu 
</HEADLINE>
<TEXT>


Trabzonspor hocasının uzun süredir yönetimle ciddi fikir ayrılıkları yaşadığı, takım içinde de sorunların çoğaldığı ve bu yüzden istifa kararı aldığı öğrenildi 


KONYASPOR maçının ardından istifasını açıklayan Trabzonspor Teknik Direktörü Ziya Doğan'ın uzun süredir bazı konulardan büyük rahatsızlık duyduğu, alınan kötü sonuç üzerine de son noktayı koyduğu öğrenildi. Takımın zirve yarışında olması nedeniyle sıkıntılarını çevresine yansıtmamaya çalışan tecrübeli hocayı, Bordo - Mavili takımdan ayıran nedenler şöyle sıralandı 

1- Bilbao maçı öncesinde Beşiktaş'tan çok cazip bir teklif alan ve "Geleceğimi düşünmek zorundayım" diyen Ziya Doğan'ın yönetimle arası açıldı. 
2- Doğan'ın transfer dedikoduları takım içinde de güvensizlik yarattı. Ayrılmamasına rağmen gelişmeler nedeniyle otoritesinin kaybolduğu ileri sürüldü. 
3- Avrupa'da yaşanan hüsran ve Galatasaray ile Fenerbahçe maçlarında alınan yenilgilerde tek sorumlu ilan edilmesi iplerin iyice kopmasına yol açtı. 
4- Ankaraspor karşısında alınan beraberlikten sonra Başkan Atay Aktuğ'un, takım kurgusuna yönelik ağır eleştirileri Ziya Doğan'ın moralini bozdu. 
5- İbrahim Ege'nin affı yüzünden Başkan Atay Aktuğ ile arası açıldı. Takım içinde başta Fatih ve Gökdeniz olmak üzere bir çok oyuncuyu karşısına aldı. 
6- Yönetimin Augustine, Alişen, Emre Aygün, Yattara, Mehmet Yılmaz gibi oyuncuların oynaması konusunda yaptığı baskı da Doğan'ı sıkıntıya soktu. 
7- Başkan Atay Aktuğ'un takımda sürekli revizyon istemesi ve Doğan'ın aldığı kararları beğenmemesi ve sorgulaması ayrılığın en büyük sebeplerinden biri oldu. 
8- Doğan'ın sadece Asbaşkan Nevzat Şakar ve Genel Sekreter Yusuf Ziya Yılmaz ile ilişkileri iyiydi. Bu iki ismin seçime girmeyecek olmasından etkilendi. 
9- Görev yaptığı süre içinde medyada kendisi hakkında yazılan yorumları haksız bulan Ziya Doğan, haketmediği eleştiriler aldığı için hırsını kaybetti. 
10- Yaptığı transferin takıma istediği katkıyı yapmaması, ayrıca listesinde bulunan isimlerin yönetim tarafından geri çevrilmesi de ayrılığı tetikledi. 

İlk adres Güneş 

ZİYA Doğan'ın ayrılmasından sonra Trabzonspor'da yeni hoca olarak Şenol Güneş'in ismi konuşulmaya başlandı. Yönetimin, tecrübeli hocaya teklif götürdüğü, salı günü yapılacak Yönetim Kurulu toplantısından sonra masaya oturulacağı öğrenildi. Güneş'e alternatif olarak Lucescu'nun da düşünüldüğü ileri sürüldü. 

Aktuğ zorda 

BORDO - Mavili takımın lig yarışında geride kalması ve Ziya Doğan'ın ani istifası yaklaşan seçimlerde Başkan Atay Aktuğ'u da zorda bıraktı. Kendi yönetiminden de birçok ismi kaybeden ve ağır eleştiriler alan Aktuğ'un yeniden kongre kazanmasının güç olduğu ve Mehmet Ali Yılmaz, Nuri Albayrak ve Bahri Köse'nin de adaylığa hazırlandığı belirtildi. 


</TEXT>
</DOC>
