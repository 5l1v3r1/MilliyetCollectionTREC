<DOC>
<DOCNO> 251035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/spor/ydemirkol.html </URL>
<DATE> 2004/06/26/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Övgüler Santini'ye 
</HEADLINE>
<TEXT>



Dün yazı için bana ayrılan yeri oldukça aşmış olmalıyım. Kısaltmak için gösterdiğim onca çabaya rağmen ancak bu kadar olabildi. Doğrusu bir sayfayı doldurabilirdim. Sadece Rooney, sadece Ricardo, Figo, Scolari için birer sayfa yazabilirdim. Eminim Çarşamba akşamı Luz'da görev yapan tüm gazeteciler için durum aynıdır. Dün ilk yarı bittiğinde önümde oturan İngiliz meslektaşım yanındaki arkadaşına not defterini gösteriyordu 25 6 Fransa - Yunanistan. Sayfada sadece bu başlık vardı. Hiçbir not alınamamıştı. Fransa bizden esirgemişti. 
Temposuzluğu 2 Lig B grubu standartlarına yakın, pozisyonsuz, keyifsiz sadece Zidane'ın iki üç hareketinin alkışlandığı koca bir 45 dakika. Tribünleri dolduran kalabalık bu garip oyuna 30 dakika dayanabildi. Az Yunanlı, az Fransız çokça tarafsız seyircinin doldurduğu tribünlerin haykırışı duyulmaya değerdi "England, England" anlaşıldı ki o tarafsızların çoğu aslında dünden kalma taraftarlarmış. Gitmeyen, seyahatlerini bitirmeyen Adalılar, hem sahadakileri ıslıklıyor, hem de takımlarını anıyorlardı. İngiltere'nin gün boyunca aradığı bir sorunun cevabını tam olarak almışlardı... Sky TV gün boyunca yaptığı ankette izleyicilerine şunu sormuştu "Sizce İngiltere elenmeyi hak etti mi " Maçtan önce son olarak yüzde 65'in '3 Aslan'ın bunu hak etmediğine inandığını gösteriyordu. Dün Fransa'yı seyrettikten sonra sonuç yüzde yüze yakın "Hayır" çıkacaktır. Hiç kuşku yok. İlk yarıda sadece 25'de Henry'nin bir kafa şutuyla gole yaklaşan Fransa ıslıklarla gittiği soyunma odasından yine ıslıklarla döndü. Tamamen Zidane'a ihale edilmiş hücum kolaycılığı ikinci yarıda da devam etti. Hiç çizgiye inmeyen kanatlar, oyun kurmaya yardım etmeyen Dacourt ve Makalele, topu oyuna sokmak için saniyelerce bekleyen bir savunma. Ne sıkıcıydı yarabbi. Santini, sahip olduğu muhteşem oyunculardan muhteşem bir takım yapmak yerine, sadece muhteşem oyuncularının oyunu kurtarmasına yönelik bir planın peşindeydi. 
Ama 65'te oyunun en kalabalık ve organize akınıyla Komşu golü buldu. Zagorakis'in 'yarattığı' akın ve verdiği muhteşem pas Charisteas'ın şık kafasıyla gol oldu. Kaptan'ınki bir orta değil, harika bir pastı. Bilmiyorum Ersun Yanal bu golün muhteşemliğini İstanbul'da televizyonda tespit edebildi mi Bunu bilemiyoruz ama Santini etti Saha ve Wiltord'u, sonra da Rothen'i alarak rakip savunmayı karıştırabilecek, varyasyonlu oyuna döndü. Biraz da olsa maç maça, Fransa Fransa'ya benzedi böylece. Ama sadece biraz. 87'de Henry'nin direği sıyıran şutu 6 yılda onları sadece Kore'de yalnız bırakan ünlü Fransız şansının da bittiğini söylüyordu. Fransa gitti. Santini tüm büyük yıldızları dünyanın en büyük liglerinde oynayan, geri kalanların ise bu sene hem Şampiyonlar Ligi, hem de UEFA Kupası'nda final oynamayı başarmış bir ülkeden böyle bir futbol çıkarmayı başardığı için çok övünmeli. Büyük bir iş yaptı. 




</TEXT>
</DOC>
