<DOC>
<DOCNO> 290726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/astro/index.html </URL>
<DATE> 2004/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkür geri giderken harekete geçmeyin 
</HEADLINE>
<TEXT>

Kıbrıs'ı birleştirmeye yönelik Annan planının oylanmasında olduğu gibi, Merkür geri giderken yapılan işler mutlaka yeniden düzeltilmeye tabi tutulur. 17 Aralık zirvesi sırasında da Merkür geri gidiyor 


AB'nin Türkiye'nin üyeliğini siyasi yönden karara bağlayacağı 17 Aralık zirvesi sırasında tahmin edin neler oluyor Merkür bu dönemde geri harekette olacak. Bu kararın tarihini değiştirebilme gücüm olsaydı, hiç tereddüt etmeden değiştirirdim. Zira Merkür geri giderken alınan kararlar akıcı biçimde ilerlemek yerine, sürekli bir değişikliğe ve düzeltmelere, kuşkusuz oyalamalarla sonuçlanabilecek zorluklara neden olur. Tıpkı Kafkas petrol boru hatları projesinde olduğu gibi ya da Kıbrıs'ı birleştirmeye yönelik Annan planının oylanmasında olduğu gibi, Merkür geri giderken yapılan işler mutlaka yeniden düzeltilmeye tabi tutulur. Geri giderken çıkartılan bir dergi ve bir gazetenin sürekli problemlerle karşılaştığına tanık oldum. Benzer biçimde Merkür geri giderken yayımlanan kitaplar, piyasaya sürüldükten sonra hatalar ve suçlamalarla karşı karşıya kalabiliyor. 

Sürüncemelere ve huzursuzluklara karşı hazır olmamız gerekiyor 

Merkür zihinsel alıgıyı, zekayı, anlaşmaları ve alışverişleri de temsil eder. Antik Yunan mitolojisinde Hermes yol gösterici ve rehber gibi çalışır. Kriz anlarında bize yardımcı olursa, doğru kararımızı aydınlatır, kimi zaman ise bizi yanıltabilecek yalanlar da söyleyebilir. Merkür'ün geriye gittiği zamanlar düşüncelerimizin kendi içine döndüğü, iç bakışın daha iyi sağlandığı, geçmişte yapılan işlerin iyi değerlendirilebileceği bir döneme işaret eder. Bununla birlikte, Merkür geri giderken yepyeni bir başlangıç yapmak ve bunu ilerletmek hiç de kolay olmaz. Böyle zamanlar dışadönük projeler, önemli girişimler için uygun dönemler değildir. 
17 Aralık'ta da geri harekette kalan Merkür hakkında başka bir nüanstan söz edebiliriz. Zira Merkür 30 Kasım'da geri harekete dönmüş olacak ve 20 Aralık'ta düzgün harekete yeniden geçecek. Bu bakımdan, Merkür geri hareketinde yavaşlamış ve düze dönmeye hazırlanıyor olacağı için, Merkür'ün yarattığı nüansa dikkat etmek lazım. Böyle bir durumda, işler önce sorunla karşılaştıktan sonra yoluna girebilecek demektir. Eğer Merkür geri hareketinde hızlanıyor olsaydı, o zaman durum çok daha olumsuz biçimde yorumlanabilirdi. Bununla birlikte, ilk etapta AB'nin bu kararının getireceği sürüncemelere, beklemelere ve huzursuzluklara hazır olmalıyız. Bu kararın açıklanacağı 17 Aralık günü Ankara'da Güneş'le birlikte yükselen yıldızın Antares olduğunu görüyoruz. Antares astrolojide en çok dikkat çeken kraliyet yıldızlarından biridir ve Mars kalitesi gösterir. Antares altında yapılan işler tutkuyla ve büyük bir enerjiyle, Mars'ın obsesyonu ile ortaya konacaktır. Bununla birlikte, Antares aynı zamanda yıkıcı ve şiddet içeren bir yıldız olduğu için, kararın getireceği hareketlilik ve gelişmelere son derece soğukkanlı yaklaşmak da gerekiyor. Benzer biçimde, aynı gün Güneş'le birlikte batan yıldız, gökyüzünün en korkulan yıldızı Algol olduğu için, söz konusu kararın geleceğinde "yıkmak", tutkularla hareket etmek gibi zorlayıcı öğeler içereceğini görmekteyiz. Görünen o ki, AB'nin kararı ülkemiz açısından yakın vadede büyük mücadeleler ve aşılması gereken engeller getirecek. 
</TEXT>
</DOC>
