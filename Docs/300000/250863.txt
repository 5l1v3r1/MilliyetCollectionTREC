<DOC>
<DOCNO> 250863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/soneko39.html </URL>
<DATE> 2004/06/25/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Tüpraş'ın 2003 yılı Faaliyet Raporu... 
</HEADLINE>
<TEXT>

     TÜPRAŞ Yönetim Kurulu Başkanı Doç. Dr. Kahraman Emmioğlu, TÜPRAŞ'ın son 5 yılda devlete yaklaşık 28 milyar dolar vergi ödediğini bildirdi. 
     Emmioğlu, TÜPRAŞ'ın ''2003 Yılı Faaliyet Raporu'nda'' yayımlanan yazısında TÜPRAŞ'ın 2003 yılında elde ettiği başarılara yenilerini eklediğini bildirdi. Sektöründe lider durumda olduğunu ifade eden Emmioğlu, şirketin Türkiye için katma değer yaratmaya devam edeceğini açıkladı. 
     Emmioğlu, şu bilgileri verdi 
     ''TÜPRAŞ 2002 yılında topladığı vergi ve fonlar dolar bazında 6.1 milyar ABD Doları'yla son beş yılın en yüksek seviyesine ulaşmıştı. 2003 yılında ise ödenen vergi ve fonlar 2002'ye göre dolar bazında yüzde 28 artarak 7.8 milyar dolara ulaşmıştır. Son 5 yılda devlete yaklaşık 28 milyar dolar vergi ödenmiştir. 
     Şirketimiz özelleşse de özelleşmese de geçmişte elde ettiği başarılarının da vermiş olduğu güçle mevcut konumunu daha da ilerlere taşımak için her geçen yıl önüne koyduğu hedeflerin çıtasını yükseltecektir.'' Şirketimiz 2004 yılında 24.5 milyon ton ham petrol işlemek suretiyle yurt dışına ihraç edilecek ürünlerle birlikte 24.2 milyon ton ürün pazarlayarak KDV hariç 18.3 katrilyon liranın üzerinde bir ciroya ulaşmayı ve 2006 yılı sonuna kadar 741 milyon dolar tutarında yatırım harcaması yapmayı hedeflemektedir.'' Emmioğlu, Orta Asya Türk cumhuriyetleri ve diğer ülkelerle rafinaj ve pazarlama alanlarında yatırım imkanlarını araştırılacağına dikkat çekerek, şunları kaydetti 
     ''İhracat oranları yükseltilecek ve TÜPRAŞ'ın uluslararası piyasalardaki etkinliği daha da artırılacaktır. TÜPRAŞ'ın yatırımları Türkiye'nin AB ile bütünleşmesinde gereken en önemli adımlardandır. Sahiplendiğimiz bu sorumluluğun bilincinde olan TÜPRAŞ, dinamik çalışanları ve yüksek teknolojisiyle çevrenin korunması konusuna özen göstererek, diğer şirketlere örnek olmaktadır.'' 
     
     GENEL MÜDÜR DANIŞ 
     TÜPRAŞ Genel Müdürü Hüsamettin Danış ise faaliyet raporundaki yazısında TÜPRAŞ'ın 2003 yılında yaklaşık 19 katrilyon lira ciro ile ülke tarihinde ulaşılmamış bir hacme eriştiğini bildirdi. 
     TÜPRAŞ'ın devam eden yaklaşık 740 milyon dolarlık yatırım projelerinin bulunduğunu bildiren Danış, şunları kaydetti 
     ''En son teknolojilerin kullanılması sonucunda yüksek kalitede ürünler üretilecek, AB'nin önümüzdeki yıllar için hedeflediği ürün standartlarına ulaşılacaktır. Bu yatırımların 410 milyon dolarlık kısmı rafinerilerde yapım aşamasında devam etmektedir. 
     Son 15 yıllık süreçte devletin kaynakları kullanılmaksızın tamamlanan 1.3 milyar dolar tutarında yatırımlardan sonra TÜPRAŞ kalan yatırımları için gerekli dış kredi ihtiyacını sektörde yarattığı kredibilitesi sayesinde hazine garantörlüğü olmadan da kolaylıkla karşılayabilmektedir. 
     TÜPRAŞ'ın uzun dönem stratejilerinin ana unsuru enerji sektöründeki lider konumunu güçlendirmektir. Hedefimiz, sadece petrol rafinaj alanında değil, petro-kimya, enerji üretimi, doğalgaz ve şart gerektirdiğinde akaryakıt dağıtımı alanlarında da yerimizi almaktadır.'' 
     
</TEXT>
</DOC>
