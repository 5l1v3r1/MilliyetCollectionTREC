<DOC>
<DOCNO> 286739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sontur42.html </URL>
<DATE> 2004/11/06/ </DATE>
<TIME> 22.08 </TIME>
<AUTHOR>  </AUTHOR>
<HEADLINE>
Aile hekimliği pilot ilerden biri Gümüşhane 
</HEADLINE>
<TEXT>

     Sağlık Bakanı Recep Akdağ, gelecek yıl uygulamaya girecek olan ''Aile Hekimliği Projesi'nde Gümüşhane'nin pilot illerden biri olacağını bildirdi. 
     Akdağ, DSİ 223. Şube Müdürlüğü'nde iftar yemeğine katıldı. İftar yemeğinden sonra AK Parti İl Başkanlığı'nda partililerle bir süre sohbet etti Buradan Gümüşhane Valiliği'ne geçen Akdağ, Vali Veysel Dalmaz'ı makamında ziyaret ederek bir süre görüştü. 
     Gümüşhane'nin sağlık sorunlarıyla ilgili yetkililerden bilgi alan Akdağ, kırsal alanda sağlık hizmetlerini geliştirmek için ''mobil sağlık'' hizmetlerini güçlendireceklerini ifade etti. Akdağ, ''Bu şekilde hizmeti kırsal bölgedeki vatandaşlarımıza ulaştıracağız. Gümüşhane'nin tüm ilçelerinde mutlaka 24 saat açık bir sağlık kuruluşumuz bulunacak'' dedi. 
     Akdağ, gelecek yıl içerisinde bazı illerde pilot olarak uygulamaya başlayacakları ''Aile Hekimliği Projesi'nde pilot illerden birinin de Gümüşhane olacağını belirtti. 
     Sağlık Bakanı Recep Akdağ, daha sonra Trabzon'a hareket etti. 
     
</TEXT>
</DOC>
