<DOC>
<DOCNO> 279613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/siyaset/siy02.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Süleymaniye yasağı 
</HEADLINE>
<TEXT>


Danıştay, Yusuf Özal'ın Süleymaniye Camii haziresine defnine ilişkin kararı iptal etti. Süleymaniye'ye gömülmeyi gerektirecek 'fevkalade bir hal' bulunmadığı belirtildi 

ANKARA Milliyet 


Danıştay, 8. Cumhurbaşkanı Turgut Özal'ın kardeşi ve eski Devlet Bakanı Yusuf Bozkurt Özal'ın Süleymaniye Camii haziresine defnine ilişkin Bakanlar Kurulu kararını iptal etti. Karar kesinleşirse, Özal'ın defin yerinin değiştirilmesi gündeme gelecek. 
Avukat Tezcan Çakır'ın açtığı davayı sonuçlandıran Danıştay 10. Dairesi, Bakanlar Kurulu'nun 9 Ocak 2001 tarihli kararını oybirliğiyle iptal etti. 
Kararda, Bakanlar Kurulu'na, "türbe" ihdas etmek, cami haziresine defin izni vermek yolunda yetki veren bir yasa hükmü bulunmadığı vurgulandı. 
Anayasaya göre, "devrim yasası" olan Tekke ve Zaviyelerle Türbelerin Seddine ve Türbedarlıklar ile Bir Takım Unvanların Men ve İlgasına Dair Yasa'yla, o tarihe kadar mevcut türbelerin ilga edildiği, bunları yeniden ihdas edenler hakkında da para ve hapis cezaları öngörüldüğü belirtildi. 
Kararda, cami haziresinin mezar olarak kabul edilmesi durumunda bile yetkinin belediyelere ait olduğu vurgulandı. Belediyelerin de mezarlıklar dışında başka yerlere ölü gömemeyeceğinin vurgulandığı kararda, Özal'ın, mezarlık dışında bir alana gömülmesini gerektirecek "fevkalade bir hal" bulunmadığı kaydedildi. 

Eşitlik ilkesine aykırı 
Kararda, uygulamanın anayasanın eşitlik ilkesine aykırı olduğu ve Süleymaniye Camii ve çevresinin, "Kentsel ve Tarihi Sit, Kentsel ve Arkeolojik Sit" alanı olarak kabul edildiği anımsatıldı. 
Başbakanlık kararı temyiz ederse, başvuruyu Danıştay İdari Dava Daireleri Genel Kurulu görüşecek. Karar değişmezse, Özal'ın mezarının yerinin değiştirilip değiştirilmemesi tartışması başlayacak. 


</TEXT>
</DOC>
