<DOC>
<DOCNO> 295609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonspo19.html </URL>
<DATE> 2004/12/07/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Atalay Aslanın ağzından ekmeği almak nedir gördük... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, 2010 Dünya Basketbol Şampiyonası finalleri oylamasında kararın Türkiye lehine sonuçlanmasıyla işin bitmediğini belirterek, ''İşimiz şimdi başlıyor'' dedi. 
     Bakan Şahin, Malezya'da yapılan FIBA toplantısındaki oylamada, Türkiye'ye 2010 Dünya Basketbol Şampiyonası'nı kazandıran ekipte yer alan Gençlik ve Spor Genel Müdürü Mehmet Atalay, Basketbol Federasyonu Başkanı Turgay Demirel, federasyon genel koordinatörü Ali Özsoy ve dışilişkiler sorumlusu Emir Turam'ı Başbakanlık'ta kabul etti. 
     Türkiye'nin elde ettiği bu şansla, her türlü organizasyonu başarıyla yapacak bir ülke olduğunu ispat etmek zorunda olduğunu vurgulayan Şahin, ''Bu organizasyonu almamız, yarım kalan tesisleri bitirmek için doping etkisi yaratacak. 2010'dan çok önce tesis bakımından hazır düzeye geleceğimiz düşüncesindeyim'' diye konuştu. 
     
     MİLLİ KOMİTE TOPLANTISI 
     Bakan Şahin, Milli Komite'nin perşembe günü Cumhurbaşkanı Ahmet Necdet Sezer başkanlığında yapacağı toplantıda, Ankara'daki eski hipodrom alanının spor amaçlı kullanılıp kullanılamayacağı sorusunun tartışmaya açılacağını söyledi. 
     Cumhurbaşkanı Sezer'in spora olan ilgisini yakından bildiklerini ifade eden Şahin, ''Bu organizasyonla birlikte Ankara, en az 10 bin seyirci kapasiteli, Türkiye'nin en görkemli salonlarından birine sahip olacak. Karar sonrası, Ankara Büyükşehir Belediye Başkanı Melih Gökçek hemen yanıma gelerek, verdikleri sözü yerine getirmeye hazır olduklarını söyledi'' diye konuştu. 
     İstanbul, Ankara, İzmir ve Antalya'da düzenlenecek finaller için bu illerdeki hazırlıkların hemen başlayacağını belirten Şahin, şunları söyledi 
     ''İstanbul Ataköy'deki çok amaçlı spor salonunun kaba inşaatı bitti. Başbakan Erdoğan da salon inşaatının bir an önce bitirilmesi gerektiğini söyledi. İzmir, gelecek yıl ev sahipliği yapacağı Dünya Üniversite Oyunları nedeniyle zorlanmayacak. Antalya'da ise vali ve belediye başkanı üzerlerine düşen tüm görevleri yapmaya hazır olduklarına dair söz verdiler.'' 
     
     HEDEF ŞAMPİYONLUK 
     Bakan Şahin, 2010 finallerinde, tüm Türkiye'nin A Milli Takım'dan şampiyonluk bekleyeceğini söyledi. 
     Türkiye'nin bugün uluslararası düzeyde birçok başarılı basketbolcuya sahip olduğuna dikkati çeken Şahin, ''Ancak zaman ilerliyor. 2010'da da başarıyı yakalayacak yeni bir nesil yaratmalıyız. Bu potansiyel var. Güçlü bir altyapı oluşturmalıyız'' diye konuştu. 
     Türkiye'nin bugün şanslı bir noktaya geldiğini vurgulayan Şahin, bu şansı en iyi şekilde kullanmaları gerektiğini sözlerine ekledi. 
     
     ATALAY'IN MUTLULUĞU 
     Organizasyonu Türkiye'ye kazandırmanın mutluluğunu sürekli olarak ifade eden Gençlik ve Spor Genel Müdürü Mehmet Atalay, ''Aslanın ağzından ekmeği almak nedir gördük'' dedi. 
     Futbolda Dünya Kupası'nda alınan üçüncülüğün verdiği mutluluk kadar, Türkiye'ye bu sevinç dolu haberi vermenin gururunu yaşadıklarını ifade eden Atalay, ''Çok güzel bir sunum, devletin FIBA internet sitelerinde işlenecek derecedeki ilgisi ve garantisi, Başbakan Erdoğan'ın telefonu, bir karınca gibi çalışan, herkese kendi eliyle lokum bile dağıtan Milli Takımlar Antrenörü Bogdan Tanjeviç'in çabası bu başarıyı getirdi. Bugünden itibaren organizasyon ile ilgili çalışmalara başlayacağız'' diye konuştu. 
     Atalay, Tanjeviç'in karar sonrasında ''Şimdi en zor iş benim. 2010'da şampiyonluk beklersiniz'' diye yorumda bulunduğunu da söyledi. 
     
     DEMİREL'İN GURURU 
     Basketbol Federasyonu Başkanı Turgay Demirel, Malezya'da çok zorlu bir yarış olduğunu belirterek, ''Bizi rakiplerimizden bir adım öne geçiren, ülke olarak organizasyona olan isteğimiz ve hükümetin desteği oldu'' dedi. 
     Fransa ve Yugoslavya gibi bu konularda daha tecrübeli ülkeleri geride bıraktıklarını vurgulayan Demirel, ''Değerlendirme komitesi, özellikle Türkiye'de yaptığı incelemelerden çok etkilendi. Hükümetin desteği, Malezyalı üyenin tavrının soru işareti yaratması sonucunda Başbakan Erdoğan'ın da dahil olduğu telefon trafiği kararda önemli rol oynadı. Türk sporu için fevkalade bir sonuç elde edildi'' diye konuştu. 
     Başkan Demirel, daha sonra, oylamada karar zarfından çıkan ve üzerinde ''Winner Türkiye'' yazan kağıdı, bakan Şahin'e gösterdi. Bakan Şahin de bu kağıdı basın mensuplarına göstererek, ''Manşet niteliğinde bir fotoğraf oldu. Bunu çerçeveleterek federasyonda uygun bir yere asın'' diye konuştu. 
     
</TEXT>
</DOC>
