<DOC>
<DOCNO> 256326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sonspo05.html </URL>
<DATE> 2004/07/18/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Yıldıray’ın başı dertte 
</HEADLINE>
<TEXT>

     Milli oyuncunun, 2001’de Bochum’dan Leverkusen’e transferinde usulsüzlük olduğunu tespit eden Alman Maliye Bakanlığı’nın kara para ödendiği ihtimali nedeniyle bu konuda inceleme başlattığı bildirildi. 
     Almanya’nın önde gelen siyasi degilerinden Der Spiegel, yeni sezonda Hertha Berlin forması giyecek Yıldıray Baştürk’ün Bochum’dan Bayer Leverkusen’e transferi sırasında yolsuzluk olduğu gerekçesiyle Maliye Bakanlığı’nın inceleme başlattığını öne sürdü. Dergi haberinde, milli yıldızın 4 milyon Euro’luk transferinde sözleşmesine göre kendisine ödenmesi gereken ücretin yüzde 35’inin de bu tutara dahil edilmesi gerektiğini hatırlattı. 
     
     Danışmanı Sorun yok 

     Maliye Bakanlığı yetkililerinin Yıldıray’a bu transfer ücreti ile ilgili herhangi bir ödemenin yapılıp, yapılmadığını tespit edemedikleri ve kendisine kara para verilmesinden şüphe duydukları belirtildi. Yıldıray’ın danışmanı ise bir sorun bulunmadığını ve sözü geçen kulüplerin yıldız oyuncunun payının Leverkusen’in üstlenmesi konusunda anlaştıklarını açıkladı. Leverkusen’in de 2003’ten bu yana Yıldıray’ın hesabına vergisi de dahil 540 bin Euro para havale ettiği bildirildi. 
     
</TEXT>
</DOC>
