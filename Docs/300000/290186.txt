<DOC>
<DOCNO> 290186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonspo02.html </URL>
<DATE> 2004/11/19/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Fener'de Mahmut ile Semih'e yol gözüktü... 
</HEADLINE>
<TEXT>

     Sezon başından bu yana Fenerbahçe’de kadroya girememelerine karşın, ümit milli takımında banko oynayan ve başarılı bir performans sergileyen Mahmut Hanefi ile Semih, teknik direktör Daum’a başvurup, devre arasında başka bir takıma kiralık gitmek istediklerini iletti. Kanarya’nın zengin bir kadroya sahip olduğunu dile getiren ikili, Bizim oynamamız zor görünüyor. İzin verin, başka bir takıma gidip, sezon sonunda geri dönelimö diye konuştu. 
     
     İki kulüp talip 
     Özellikle 18’e dahi giremeyen Mahmut Hanefi’nin başka bir takıma gitme konusunda istekli olduğu belirlendi. Alman hocanın, bu oyuncuların kiralık gitmesine yeşil ışık yaktığı ve devre arasında kendilerine izin vereceği öğrenildi. Mahmut Hanefi ile Semih’e Çaykur Rizespor ve Kayserispor’un talip olduğu ve teklifte bulunduğu kaydedildi. İki ümit milli oyuncu, en iyi teklifi değerlendirip, devre arasında kiralık olarak bir takıma gidecek. 
     
</TEXT>
</DOC>
