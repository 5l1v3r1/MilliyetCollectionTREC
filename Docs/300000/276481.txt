<DOC>
<DOCNO> 276481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/soneko16.html </URL>
<DATE> 2004/10/01/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Hazine Ekim'de 10.9 katrilyon liralık borçlanmaya gidecek... 
</HEADLINE>
<TEXT>

     Hazine'nin, Ekim ayı içerisinde 13.3 katrilyon lira iç borç geri ödemesi bulunuyor. 
     Hazine Müsteşarlığı, 2004 Ekim ayı İç Borçlanma Stratejisi'ni açıkladı. 
     Buna göre bu ay, piyasalara yapılacak 12.4 katrilyon liralık itfaya karşılık, piyasalardan 10.9 katrilyon liralık borçlanmaya gidilecek. 
     Hazine'nin Ekim ayı içerisinde yapacağı 13 katrilyon 346 trilyon liralık iç borç ödemesinin, 12 katrilyon 362 trilyon lirası piyasaya, 810 trilyon lirası kamu kurumlarına yapılan satışların geri ödemeleri, 174 trilyon lirası da Merkez Bankası'na yapılacak ödemelerden oluşacak. 
     Ekim ayında Hazine tarafından yapılacak iç borç ödemesinin 12 katrilyon 427 trilyon lirası Türk Lirası, 741 trilyon lirası döviz cinsi, 179 trilyon lirası da dövize endeksli cinsinden olacak. 
     
     EKİM AYININ EN YÜKSEK ÖDEMESİ 27 EKİM'DE 

     Bu çerçevede Hazine, Ekim ayının en büyük iç borç ödemesini, 5 katrilyon 788 trilyon lirası piyasaya ve tamamı Türk Lirası cinsinden olmak üzere, 6 katrilyon 390 trilyon lira ile 27 Ekim tarihinde yapacak. 
     Hazine, Ekim ayının ikinci büyük iç borç ödemesini ise 2 katrilyon 905 trilyon lirası piyasaya olmak üzere 2 katrilyon 942 trilyon lira ile 20 Ekim tarihinde gerçekleştirecek. Bu tarihte yapılacak iç borç ödemesinin 2 katrilyon 890 trilyon lirası Türk Lirası cinsinden, trilyon lirası da döviz cinsinden olacak. 
     
     1.2 KATRİLYON LİRALIK DIŞ ÖDEME 

     Bu arada Hazine'nin, Ekim ayında 1.2 katrilyon lirası dış borç servisi, 13.3 katrilyon lirası da iç borç servisi olmak üzere, toplam 14.5 katrilyon lira tutarında ödemesi bulunuyor. 
     1.2 katrilyon lira tutarındaki dış borç ödemesinin 0.7 katrilyon lirası anapara, 0.5 katrilyon lirası da faizi içeriyor. 
     Hazine'nin Ekim ayında yapacağı 13.3 katrilyon lira tutarındaki iç borç ödemesinin 10 katrilyon lirası ana para, 3.3 katrilyon lirası da faizden oluşuyor. 
     Hazine, Ekim ayındaki 14.5 katrilyon lira tutarındaki finansman ihtiyacının 10.9 katrilyon lirası piyasadan iç borçlanma, 3.6 katrilyon lirasını da diğer finansman ihtiyaçlarından karşılayacak. 
     Bu çerçevede Hazine, finansman ihtiyacının, 2 katrilyon lirasını referans bono ihalesi, 8.9 katrilyon lirasını da ihale yoluyla iç borçlanmadan karşılamayı öngörüyor. 
     Hazine, Ekim ayında 1.5 katrilyon lira tutarında dış borçlanma planlıyor. 
     Öte yandan Ekim ayında, önceki aylarda açıklandığı gibi, iç borçlanma ihaleleri genel olarak Salı günleri düzenlenecek. Ancak, Hazine piyasaların uygun olduğu diğer günlerde de ihale düzenleyebilecek. 
     Düzenlenecek ihalelerin detayları, ihale gününden en az bir gün önce kamuoyuna duyurulacak. 
     
     91 GÜNLÜK BONO İHALESİ 

     Bu kapsamda, değişken faiz ödemeli senetlerin kupon faizlerinin belirlenmesi amacıyla, 20 Ekim 2004 valör ve 19 Ocak 2005 itfa tarihli, 91 günlük referans bono ihalesi yapılacak. 
     Söz konusu ihalede net 1 katrilyon 976 trilyon lira tutarında ihraç yapılacak. Bu miktar, Ekim ayında piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 15'i kadar olacak. 
     Bu ihalede ROT ve ihale sonrası teklif yoluyla satış yapılmayacak. Ekim ayı içerisinde Halka Arz, TAP, geri alım ve değişim ihaleleri yapılabilecek. Söz konusu yöntemlerin kullanılması kararlaştırıldığında, bununla ilgili bilgiler kamuoyuna ayrıca duyurulacak. 
     Hazine'nin Ekim ayı iç borçlanma stratejisinde, Eylül ayındaki gerçekleşmeler hakkında da bilgi verildi. 

     
</TEXT>
</DOC>
