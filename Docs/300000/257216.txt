<DOC>
<DOCNO> 257216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/ekonomi/eko05.html </URL>
<DATE> 2004/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türünü bildirmeyen yayına 20 milyar liraya kadar ceza 
</HEADLINE>
<TEXT>


Yeni Basın Kanunu'na göre yayın türü ve yönetim yerinin 26 Temmuz'a kadar bildirilmesi gerekiyor 

İSTANBUL Milliyet 

Sektörel Yayıncılar Derneği SEYAD Yönetim Kurulu Başkanı N. Nezih Kazankaya, 9 Haziran 2004 tarihinde TBMM'de kabul edilen 5187 sayılı Basın Kanunu'nun Türkiye'deki tüm basın işletmelerini olduğu gibi sektörel yayıncıları da ilgilendirdiğini belirtti. Kazankaya, 26 Haziran'da yürürlüğe giren kanuna göre süreli yayınların, yayın türlerini 26 Temmuz 2004'e kadar bağlı bulundukları Cumhuriyet savcılıklarına bildirmeleri gerektiğini söyledi. 
Kazankaya yayıncılara SEYAD olarak yeni Basın Kanunu ile ilgili her türlü desteğin verilebileceğini belirterek şöyle dedi 
"Bu süre içerisinde yayın türü bildirim yükümlülüğüne uyulmaması halinde yayın sahibi ve sorumlu müdür 500 milyon liradan 20 milyar liraya kadar ağır para cezasıyla cezalandırılacaktır. Yeni düzenlemeye göre dağıtımın yaygın veya bölgesel olduğuna bakılmaksızın sektörel yayınlar, yerel süreli yayınlar sınıflandırmasına dahil edildi. Kanun gereğince bundan böyle yayının türü künye bilgileri içerisinde yer almak durumundadır." 

500 milyondan başlıyor 
Basın - Yayın ve Enformasyon Genel Müdürlüğü de kanunda, süreli yayınların, yayın alanının genişliğine göre yaygın süreli yayın, bölgesel süreli yayın ve yerel süreli yayın olmak üzere üç gruba ayrıldığını hatırlattı. Kurumun açıklamasında cezaların, bu ayrıma göre uygulanacağı belirtildi. Açıklamada şöyle denildi 
"Kanunun yürürlüğe girdiği tarihten itibaren 30 gün içinde bildirim yükümlülüğüne uyulmaması halinde yayın sahibi, sorumlu müdür, 500 milyon liradan 20 milyar liraya kadar ağır para cezasıyla cezalandırılır. Bu ceza bölgesel süreli yayınlarda 2 milyar liradan, yaygın süreli yayınlarda 5 milyar liradan az olamaz' hükmünü içermektedir." 


</TEXT>
</DOC>
