<DOC>
<DOCNO> 253799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sondun33.html </URL>
<DATE> 2004/07/08/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Saddam'ın yeni romanının bir bölümü yayınlandı 
</HEADLINE>
<TEXT>

     Irak'ın devrik Devlet Başkanı Saddam Hüseyin'in son romanının bir bölümü, Eşşark El Avsat gazetesinde yayınlandı. 
     Merkezi Londra'da bulunan Eşşark El Avsat gazetesi, Saddam'ın gözde konusu ''iyi ile kötünün'' karşılaştırıldığı ''Defol Git, Lanetli'' adlı romanın, koalisyon güçlerinin Bağdat'a girmesinden sonra Irak Kültür Bakanlığı'nda bulunduğunu ve ilk bölümünü yayınladığı kitabın tamamının önümüzdeki günlerde gazetede yer alacağını yazdı. 
     Gazete, kitabın nüshasının, savaştan sonra Irak'tan kaçan ve Katar'da olduğu sanılan, Saddam'ın doktoru Ella Beşir'den alındığını bildirdi. 
     Kitabı okuyan Iraklı yazar ve eleştirmen Ali Abdülemir, romanın, tarz olarak Saddam iktidardayken çıkan diğer üç kitaba benzediğini ve hepsinin ''Yazar'' imzasıyla çıktığını söyledi. 
     ''Defol Git, Lanetli''de, Araplarla Müslümanlara karşı bir Siyonist-Hıristiyan komplosundan bahsediliyor. Kitapta, bir Arabın liderliğindeki ordunun, düşman topraklarını işgal ederek, anıtsal kulelerinden birini yıkması, 11 Eylül saldırılarına açık bir atıf olarak görülüyor. 
     Abdülemir, kitabın, kuzenleri İlyas, Yusuf ve Mahmut'a, Şeytan'ın, Persliler ve Yahudiler tarafından yok edilen Babil'in yıkıntılarında yaşadığını söyleyen Hz. İbrahim'e benzeyen bir anlatıcıyla açıldığını kaydetti. 
     Hz. İbrahim'in kuzenlerinden açgözlü, hırslı ve yıkıcı olarak betimlenen İlyas, Yahudiliği, ilk sayfalarda eli açık ve hoşgörülü olarak tanıtılan Yusuf, Hıristiyanlığı, kitabın sonunda fatih olarak ortaya çıkan Mahmut da Müslümanlığı temsil ediyor. 
     Irak'ın devrik Devlet Başkanı Saddam, Bağdat'ın güneyindeki Babil kalıntılarının büyük bölümünü restore ettirmişti. 
     Saddam'ın yardımcılarından eski başbakan yardımcısı Tarık Aziz, teslim olduktan kısa süre sonra devrik devlet başkanının, son yıllarda zamanının çoğunu roman yazmaya ayırdığını, önemli kararları oğulları ve güvendiği akrabalarına bıraktığını söylemişti. 
     Saddam'ın ''Yazar'' imzasıyla çıkan diğer kitapları ''Zabibah ve Kral'', ''Güçlenen Kale'' ve ''Adam ve Şehir''. 
     ''Zabibah ve Kral''da halkı adına lüks hayatını feda eden bir liderin, ''Güçlenen Kale''de de Saddam'ın Baas partisinin yükselişi hikaye edilirken, ''Adam ve Şehir''de Saddam'ın, kendisini bir kahraman gibi gösterdiği otobiyografisi anlatılıyor. 
     
</TEXT>
</DOC>
