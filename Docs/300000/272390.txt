<DOC>
<DOCNO> 272390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonspo20.html </URL>
<DATE> 2004/09/16/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Derbinin 44 yaşındaki hakemi Çulcu kimdir .. 
</HEADLINE>
<TEXT>

     Birinci Süper Futbol Ligi'nde 2004-2005 sezonunun ilk derbi mücadelesi olan 19 Eylül Pazar günkü Beşiktaş-Galatasaray maçında görev verilen hakem Mustafa Çulcu, kariyerinde 6. kez bir derbi maçında düdük çalacak. 
     Halen Türkiye Faal Futbol Hakemleri ve Gözlemcileri Derneği TFFHGD Genel Başkanlığı görevini yürüten 44 yaşındaki Kocaeli Bölgesi hakemi Mustafa Çulcu, bu sezon ise 3. maçına çıkacak. 
     Birinci Süper Futbol Ligi'nde 1993-94 sezonundan itibaren maç yöneten Mustafa Çulcu, ilk derbi maçına 1994-95 sezonunda Fenerbahçe-Beşiktaş arasındaki mücadelede çıktı ve o karşılaşma 2-0 Fenerbahçe'nin üstünlüğüyle sonuçlandı. 
     Yönettiği tüm derbi maçları evsahibi ekiplerin kazandığı Çulcu, daha sonra 1996-97 sezonunda Fenerbahçe-Beşiktaş 3-2 , 1997-98 sezonunda Beşiktaş-Galatasaray 2-1 , 2000-2001 sezonunda Beşiktaş-Galatasaray 3-1 ve 2002-2003 sezonunda da tarihsel bir skorla tamamlanan Fenerbahçe-Galatasaray 6-0 derbilerinde görev yaptı. 
     Geçen sezon 17 maça çıkmasına karşın derbi maç yönetme görevi verilmeyen Çulcu, bu sezon ise Malatyaspor-Beşiktaş 1-1 ve Sakaryaspor-Galatasaray 1-2 maçlarında düdük çaldı. 
     
</TEXT>
</DOC>
