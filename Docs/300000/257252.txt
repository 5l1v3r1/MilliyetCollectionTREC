<DOC>
<DOCNO> 257252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/spor/axspo05.html </URL>
<DATE> 2004/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kongrede rota karıştı 
</HEADLINE>
<TEXT>


Futbolun patronunu belli edecek bugünkü genel kurul öncesi, kulislerde hareketli saatler yaşandı. Yılmaz, Başkan Ulusoy'un kontrolündeki oyları kendi saflarına çekti, favori Bıçakçı'yı tedirgin etti 

CEMAL ERSEN 


Haluk Ulusoy'dan veda 
TÜRK Futbolu yeni patronunu bugün seçiyor. 26 Haziran'da yapılması gereken ancak mahkeme kararıyla ertelenen Futbol Federasyonu Olağan Genel Kurulu ve seçimi bugün Ankara'da yapılacak. Sheraton Oteli'nde saat 10.00'da başlayacak genel kurulda iki başkan adayı Levent Bıçakçı ve Mehmet Ali Yılmaz mücadele edecek. Adaylıktan çekildiğini açıklayan Haluk Ulusoy ise genel kurulda 7 yıllık icraatlarıyla ilgili kısa bir konuşma yapacak. 

Ayrı ayrı seçilecek 
5175 sayılı yasanın öngördüğü şekilde 214 delegenin katılmasının beklendiği genel kurulda Merkez Hakem Kurulu ve Tahkim Kurulu seçimleri de gerçekleştirilecek. Oturum, üye tam sayısının yarısından bir fazlasının katılımıyla açılacak, Başkan ile yönetim seçimleri ayrı ayrı yapılacak. Başkan adayları delegelerin 5'de birinin imzası ile seçime girebilecek. Kurula Başbakan Yardımcısı Mehmet Ali Şahin'in de gelmesi bekleniyor. 

Ortak liste önerisi 
BAŞKENT'TE delegelerin gelmesiyle başlayan kulislerde adaylar, oylarını artırabilmek için çalışırken, dün akşam saatlerinde ilginç bir gelişme yaşandı. Yılmaz, rakibi Levent Bıçakçı ve Kulüpler Birliği Başkanı Cemal Aydın'a, ortak liste çıkarılması talebinde bulundu. Ancak bu öneri taraflardan rağbet görmedi. Bunun üzerine Haluk Ulusoy ile görüşen Yılmaz, Futbol Federasyonu Başkanı'nın kontrolündeki oyları kendi saflarına çekti. 

Bazı kulüpler döndü 
DAHA önce Bıçakçı'yı destekleyeceklerini açıklayan Konyaspor, Diyarbakırspor, Rizespor ve Galatasaray'ın, Yılmaz'a yöneldiği öğrenildi. Sakaryaspor ile Malatyaspor'un bazı delegelerinin de son anda Yılmaz'ın yanında yer almaları, genel kurulu kritik hale getirdi. MHK Başkanlığı için Hasan Ceylan'ı düşünen Yılmaz, gece geç saatlerde Hilmi Ok ile temasa geçti, listeyi bu doğrultuda oluşturdu. Bu gelişme, favori Bıçakçı ve ekibini telaşlandırdı. 

MUHTEMEL LİSTELER 
LEVENT BIÇAKÇI 
Şekip Mosturoğlu 
Ufuk Özerten 
Mahmut Özgener 
Davut Dişli 
Hasan Doğan 
Asım Atmaz 
Cemil Kazancı 
Metehan Berktaş 
Osman Çağlıkoç 
Erdal Batmaz 

MEHMET ALİ YILMAZ 
Hadi Türkmen 
Mehmet Gül 
İhsan Coşkun 
Mehmet Kuriş 
Selami Özdemir 
İsmail Dilber 

Yeni bütçe 83.8 trilyon 

Yüklü miktar yayından 
NECMİ KEPÇETUTAN 

FUTBOL Federasyonu'nun bugün Ankara'da yapılacak Olağan Genel Kurulu'nda 2004-2005 bütçesi geçen yıla oranla yaklaşık yüzde 35'lik bir artışla 83 trilyon 843 milyar 628 milyon lira olarak kabul edilecek. Bütçe planına göre federasyon, önümüzdeki dönem profesyonel futboldan naklen yayın dahil 34.4, sponsorlardan 13.1, milli takımlardan 8, cari hesaplardan 9, Avrupa Kupası maçlarından 4.4, amatörlerden 6.4, UEFA ve FIFA'dan 4.6 trilyon lira gelir elde edecek. 

Kongre notları 

Sarvan'ın dediği oldu 
MHK pazarlığında Oğuz Sarvan'ın dediği oldu. Levent Bıçakçı ile liste pazarlığına giren Sarvan, Ali Aydın'ı feda etmedi. Sarvan'ın listesinde ayrıca Yüksel Okçuoğlu, Ayhan Bölükbaşı, Ünsal Çimen, Cem Tosyalı, Seyfi Gözaydın, Gazanfer Doğu ve Tuluğ Gürkan yer alacağı öğrenildi. 

Kızıl'a kızgın 
HALUK Ulusoy, eski yönetiminde yer alan, ancak Levent Bıçakçı ile hareket eden Levent Kızıl'ın elini sıkmadı. Ulusoy'a "Hoş geldiniz" diye elini uzatan Kızıl'a Futbol Federasyonu Başkanı, "Ben senin elini sıkmam" diye cevap verdi. Kızıl da "Siz bilirsiniz" diyerek Ulusoy'un yanından hızla uzaklaştı. 

Tahkim'i belli 
BAŞKANLIĞA hazırlanan Levent Bıçakçı'nın destekleyeceği Tahkim Kurulu listesi de belli oldu. Kurulda şu isimler yer aldı Prof. Samim Ünan, Prof. Selçuk Öztek, Erkan Vardar, Yargıtay Hakimi Ali Turan, Ali Rıza Dizdar Yılmaz Savaşer 

Otel gözetimde 
FUTBOL Federasyonu genel kurulunun yapılacağı Sheraton Oteli organize suçlar ve asayiş şubelerine bağlı güvenlik görevlilerinin gözetimine alındı. Bu arada salona delege olmayanların alınmaması yolundaki kararın bu statüyü taşımayan başkan adayı Mehmet Ali Yılmaz ve ekibine misafir statüsü tanınacağı öğrenildi. 

Yanal turda 
MİLLİ Takımlar Teknik Direktörü Ersun Yanal, Dünya Kupası Elemeleri'nin başlamasına kısa bir süre kala Avrupa'da forma giyen gurbetçileri yakın takibe aldı. Menajer Can Çobanoğlu ile birlikte Birmingham'a giden Yanal, yeniden kadroya almayı düşündüğü Mustafa İzzet'in yöneticileriyle bir görüşme yaptı. Milli Takım Teknik Direktörü, daha sonra Almanya'ya geçti ve dün gece Galatasaray ile Banik Ostrava arasında oynanan hazırlık maçını izledi. 


</TEXT>
</DOC>
