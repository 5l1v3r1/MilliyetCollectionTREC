<DOC>
<DOCNO> 262235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/ekonomi/eko01.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Cari açıkta rekor 10 milyar dolar 
</HEADLINE>
<TEXT>


Altı aylık cari işlemler açığı Cumhuriyet tarihinin en yüksek seviyesine çıktı. Dış ticaret açığı da geçen yılın aynı dönemine göre yüzde 117 arttı 

ANKARA Milliyet 

Türkiye ihraç ettiğinden daha fazla ithalat yapmaya devam ederken, 6 aylık cari işlemler açığı 9 milyar 945 milyon dolarla Cumhuriyet tarihinin rekorunu kırdı. Geçmiş yıllarda en yüksek cari açık 9.8 milyar dolarla IMF'yle stand by'ın başlangıç yılı olan 2000 yılında verilmişti. 
Merkez Bankası haziran ayına ilişkin ödemeler dengesi sonuçlarını açıkladı. Buna göre ithalat, ihracat, turizm gelirleri gibi kalemleri ifade eden cari işlemler hesabı haziranda 1 milyar 563 milyon dolar açık verdi. Turizm gelirlerindeki büyümeye rağmen açığın bu ölçüde yüksek gerçekleşmesinde, dış ticaret açığının 2 milyar 576 milyon dolarla son ayların en yüksek noktasına çıkması belirleyici oldu. Cari açığın geçen yılın aynı döneminde 5 milyar 90 milyon dolar gerçekleştiği dikkate alınırsa, açıkta büyüme oranı yüzde 64.1 oldu. 

Dış ticaret açığı 12.2 milyar dolar 
Ocak - haziran dönemi dış ticaret açığı geçen yılın aynı dönemine göre yüzde 117.1 oranında artarak 12 milyar 216 milyon dolara yükseldi. Bu gelişme, ihracat FOB gelirlerinin yüzde 31.8 oranında artarak 28 milyar 590 milyon dolar ve bavul ticareti gelirlerinin yüzde 12.2 artarak 1 milyar 920 milyon dolar olarak gerçekleşmesine rağmen, altın dahil ithalatın CIF yüzde 47.3 oranında büyüyerek 45 milyar 433 milyon dolara ulaşmasından kaynaklandı. 

Bankadan geçmeyen paralar 
Cari açık 10 milyar dolara yaklaşırken açığın 3'te 1'i kaynağı tanımlanamayan ve mali sistem dışından gelen parayla finanse edildi. Finans hesabının net hata ve noksan kalemi 3.2 milyar dolar olarak gerçekleşti. Cari açığın 6 milyar 741 milyon dolarlık bölümü portföy yatırımları ve ticari kredilerle karşılandı. Yılın ilk yarısında Türkiye'ye 995 milyon dolarlık net doğrudan yabancı sermaye yatırımı yapıldı. Portföy yatırımları yoluyla yaşanan net giriş Hazine'nin uluslararası piyasalara yaptığı tahvil ihraçlarının etkisiyle 3 milyar 38 milyon dolara çıktı. 

Finansmanın üçte biri mali sistem dışından geldi Ödemeler dengesi 2003 6ay 2004 6ay Cari işlemler hes. 5.1 9.9 İhracat 23.4 30.5 İthalat 29.0 - 42.7 Hizmet gelirleri 6.0 8.4 Hizmet giderleri - 3.6 - 4.9 Yatırım gelirleri 1.2 1.3 Yatırım giderleri - 4.0 - 4.1 Cari transferler 1.0 1.6 Finans hesapları 3.0 6.7 Doğrudan yatırımlar 0.2 1.0 Pörtföy yatırımları 0.9 3.0 Diğer yatırımlar 2.4 3.6 Rezerv varlıklar - 0.5 - 0.8 Net hata - noksan 2.1 3.2 


</TEXT>
</DOC>
