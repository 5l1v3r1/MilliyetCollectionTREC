<DOC>
<DOCNO> 295003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sontur14.html </URL>
<DATE> 2004/12/05/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Galatasaray Lisesi 523 yaşında... 
</HEADLINE>
<TEXT>

     Galatasaray Lisesi'nin 523. kuruluş yıldönümü, törenle kutlandı. 
     Lisenin Tevfik Fikret Salonu'nda düzenlenen törende konuşan Galatasaray Eğitim Vakfı Başkanı İnan Kıraç, törene 1954 yılı mezunu olup da hayatta kalan 88 kişiden ulaşılabilen 51'inin katıldığını söyledi. 
     50. yıl mezuniyet töreninin Atatürk'ün liseye geldiği tarih olan 2 Aralık'ta düzenlendiğini, ancak bunun pazar günü gerçekleştirilmesi nedeniyle tarihte bazı kaymalar olduğunu dile getiren Kıraç, bugün Galatasaray ailesinin 1754'ü kız 1732'si erkek olmak üzerine toplam 3 bin 486 kişiden oluştuğunu belirtti. 
     Kıraç, Galatasaray'ın tüm kurumlarıyla mükemmele ulaştığını, her şeyin pırıl pırıl olduğunu belirterek, lisenin son 2-3 yıldan beri Türkiye'nin üniversiteye öğrenci gönderen en başarılı eğitim kurumu olduğunu bildirdi. 
     Galatasaray Üniversitesi'nin camianın büyük bayrağını taşıyan bir kurumu olduğunu ifade eden Kıraç, son 10 yılda dünyada yaşanan hızlı teknolojik değişime çocukları hazırlayabilmek için eğitim sisteminin de buna paralel olarak hazırlanması gerektiğini söyledi. 
     Kıraç, Galatasaray'ın bu konuda hep öncü olduğunu ve en kısa sürede de bu yöndeki çalışmalarını hızlandıracaklarını kaydetti. 
     Lisede 251 yatılı öğrenci olduğuna da işaret eden Kıraç, arkadaşlık ilişkilerinin yatılılıkta çok daha arttığını, bu nedenle yatılı öğrenci sayısının artması için uğraş verdiklerini bildirdi. 
     Kıraç, ''Okulumuz Cumhuriyet tarihinin en iyi dönemini yaşıyor. Bunu devam ettirmek için daha çok çalışmalıyız. Geleceğe daha çok yatırım yapmalıyız. Gençliğe, eğitime yapılan yatırım bizleri ömür boyu huzurlu kılacaktır'' diye konuştu. 
     Galatasaray Lisesi Müdürü Gün Kut da, Türkiye'de kurum olmanın ve kurum olarak kalmanın çok zor olduğunu, ancak Galatasaray'ın hem kurum, hem de bunu başarıyla devam ettiren bir eğitim yuvası olduğunu söyledi. 
     İlköğretim okulundan üniversiteye entegre bu eğitim ocağının 1481'den beri süren geleneğini daha ileriye götürmek için çalıştıklarını ifade eden Kut, bütün Galatasaraylılar'ın bu amaç için elini taşın altına koyması gerektiğini bildirdi. 
     Törende, 1954 yılı mezunları adına konuşan Özkan Olcay da, mezunlar olarak lisenin iki projesine destek verdiklerini kaydederek, Eğitim Vakfı Başkanı İnan Kıraç ile Galatasaraylılar'ın yengesi olduğunu belirttiği eşi Suna Kıraç'a rahatsızlığından dolayı acil şifalar diledi. 
     İnan Kıraç'ın bu arada gözyaşlarını tutamayarak ağladığı görüldü. 
     Galatasaray Lisesi Müdürü Gün Kut, törende daha sonra 50. yıl mezunlarına madalya ve beratlarını verdi. 
     Törenin ardından bütün mezunlar, tüm konuklarla birlikte geleneksel olarak yapılan Galatasaray pilavını yediler. 
     Lisenin 523. kuruluş yıldönümü nedeniyle akşam da resepsiyon verilecek. 
     
</TEXT>
</DOC>
