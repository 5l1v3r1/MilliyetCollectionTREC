<DOC>
<DOCNO> 270653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/soneko06.html </URL>
<DATE> 2004/09/10/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Satış yerlerinde sigara reklamı yasaklandı 
</HEADLINE>
<TEXT>

     Nihai satış noktalarında, tütün mamullerinin isim, marka veya işaretler kullanılarak, her ne suretle olursa olsun reklam ve tanıtımının yapılması veya bunların kullanılmasını teşvik ve özendirici kampanyalar düzenlenmesi yasaklandı. 
     Tütün, Tütün Mamulleri ve Alkollü İçkiler Piyasası Düzenleme Kurumu'nun, Tütün mamullerinin Nihai Satış Noktalarında sergilenmesine ve satış yerlerine ilişkin usul ve esaslar hakkında Tebliği, Resmi Gazete'nin bugünkü sayısında yayımlandı. 
     Yürürlüğe bugün giren tebliğe göre, satış yerlerinin dış yüzeyi, içerisi ve vitrinlerinde ürün markalarını çağrıştıracak şekilde sözcükler, şekiller, resim, renk ve harfler ile diğer her türlü işaretler bulundurulamayacak. 
     Ürünlerin perakende satış fiyatları, tütün mamullerinin satışa arz edildikleri işyerlerinin içerisinde uygun bir yerde görülebilir, rakam ve harfleri okunabilir yeterli büyüklükte listelerde gösterilecek. 
     Ürün sağlayıcı firmalar, daha önce satış noktalarına verdikleri raf ünitelerindeki belirtilen hususlara aykırılıkları ise bu Tebliğin yayımı tarihinden itibaren üç ay içerisinde giderecekler. 
     
</TEXT>
</DOC>
