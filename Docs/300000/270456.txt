<DOC>
<DOCNO> 270456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sonspo22.html </URL>
<DATE> 2004/09/09/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Trabzonlular, Trabzonspor mağazasının camlarının kırılmasına öfkeli 
</HEADLINE>
<TEXT>

     Trabzon'da bulunan sivil toplum örgütleri, Trabzonspor'un müzesine, mağazasına ve taşınmazlarına karşı yapılan saldırıları kınadı. 
     Mehmet Ali Yılmaz Tesisleri'nde biraraya gelen sivil toplum örgütleri, eski kulüp yöneticileri, parti il başkanları ve Trabzonsporlu eski futbolcular, ortak bir basın açıklaması yayınladı. 
     Basın açıklamasını okuyan Trabzonspor Kulübü Basın Sözcüsü Şener Yavuz, Trabzonspor'un müzesine, mağazasına ve taşınmazlarına karşı fiili saldırıda bulunulduğunu ifade ederek, şunları söyledi 
     ''Olay ivedelikle doğrudan Trabzon Emniyet Müdürlüğü'ne intikal ettirilmiştir. Söz konusu müessif gelişme, Trabzonspor üzerinde maddi menfaat sağlamaya yönelik birtakım kişi ve grupların girişimlerinden ibarettir. Ancak bizler, kulüp üzerinden çıkar sağlayan bu tür grupların art niyetli faaliyetlerine karşı mücadele etme kararlığı ve direnci içindeyiz.'' Yavuz, Türkiye'nin tüm spor kulüplerinin ortak sorununun organize çıkar grupları olduğunu da vurgulayarak, ''Bu çıkar gruplarına karşı, tüm kulüp organları ve sivil toplum örgütleri olarak tek vücut halinde tam desteğimizi vererek mücadele edeceğiz'' dedi. 
     
</TEXT>
</DOC>
