<DOC>
<DOCNO> 284648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sonspo08.html </URL>
<DATE> 2004/10/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Futbol sahalarında ölümler neden arttı 
</HEADLINE>
<TEXT>

     Çukurova Üniversitesi ÇÜ Beden Eğitimi ve Spor Yüksek Okulu Antrenörlük Bölümü Başkanı Yrd. Doç. Dr. Fuat Koçyiğit, son günlerde futbol sahalarında yaşanan ani ölümlerin on binde 3-4 ile ifade edilen istatistiki tespitlerin üzerine çıktığını söyledi. 
     Koçyiğit, AA muhabirine yaptığı açıklamada, Brezilya'nın Birinci Futbol Ligi'ndeki Sao Caetona-Sao Paul takımları arasındaki karşılaşmada, Sao Caetona takımının defans oyuncusu Poule Sergio de Oliveira Silva'nın maç esnasında ölmesinin, diğer futbolculara mesaj olduğunu belirtti. 
     Travma dışı ölümlerin daha çok futbol da ortaya çıkmasının dikkat çektiğini belirten Koçyiğit, şöyle konuştu 
     ''Futbolda milyon dolarlara yükselen rekabet ortamı, antrenörlerin hızlanan oyun temposuna uyum çabası, oyuncuları aşırı yüklenmeyle karşı karşıya bırakıyor. 
     Ani ölümlerin nedenleri arasında kalıtsal yatkınlığın yanında yanlış antrenman ve yetersiz dinlenmeyi sayabiliriz. Aşırı yüklenme ve yanlış antrenman kroner damarlarda kalp kriziyle sonlanan gelişmelere yol açmaktadır. Hekimlerin kardiyomiyopatiye bağladıkları ölüm nedeni üzerinde kalıtımın yanında çocukluktan başlayan yanlış antrenman uygulaması önemli yer tutar. Ani ölümlerin futbol da sıklıkla görülmesinin, futbolun düzensiz aritmik yüklenme özelliği ile yakın ilgisi bulunmaktadır. Buna kötü yaşam tarzı, yetersiz dinlenme ve gelişi güzel alınan performansı artırmaya yönelik ilaçlar eklenirse risk daha da yükselir.'' 
     
     NE YAPMALI 
     Koçyiğit, bu gibi olaylarla karşılaşmamak için, çocukluktan itibaren antrenman yüklenmelerine dikkat edilmesi, ayrıca sezon başında yapılan sağlık kontrollerinin sezon ortasında da yapılması gerektiğini ifade etti. 
     ''Antrenman programlanması, günlük, haftalık, aylık ve yıllık olarak çok dikkatli düzenlenmelidir'' diyen Koçyiğit, şöyle devam etti 
     ''Antrenörler yüklenmeden sonra yenilenmeyi mutlaka kontrol altında tutmalı. Düzensiz yüklenmeleri düzenli aerobik antrenmanlarla desteklemelidirler. Sağlık kontrolleri tam teşekküllü hastanelerde sadece sezon başında değil, sezon içinde de düzenli olarak tekrarlanmalıdır. Bu konuda kulüpler sorumluluğunu yerine getirmelidir. Milyarlarca lira transfer ücreti alan futbolcular da özel sağlık kuruluşlarından sürekli destek alarak özel yaşamlarına dikkat etmelidirler.'' 
     
</TEXT>
</DOC>
