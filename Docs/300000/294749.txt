<DOC>
<DOCNO> 294749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonsiy10.html </URL>
<DATE> 2004/12/04/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Denktaş Hangi hakla ''Türkiye Kıbrıs'ı tanısın'' diye ısrar ediyorsunuz 
</HEADLINE>
<TEXT>

     KKTC Cumhurbaşkanı Rauf Denktaş, ABD'nin Irak işgalini eleştirerek, ''Her gece televizyonlardan Irak halkına yapılanları gördükçe insanlığımızdan utanıyoruz'' dedi. 
     KKTC Cumhurbaşkanı Denktaş ve 9. Cumhurbaşkanı Süleyman Demirel, Gazi Üniversitesi'nde düzenlenen ''Avrasya Sempozyumu''nun açılışında birer konuşma yaptı. 
     Cumhurbaşkanı Denktaş, konuşmasında, ABD'nin ''dünyanın tek kovboyu'' olarak kendisinde diğer ülkelere demokrasi ve insan hakları götürme hak ve yetkisi bulduğunu belirterek, kendinde gördüğü bu hakkı Kıbrıs'ta da en insafsız şekilde uyguladığını kaydetti. 
     ''Hür insanların yere yatmış olsalar bile ayağa kalkıp şerefleriyle ölmeyi tercih etmeleri gerektiğini'' söyleyen Denktaş, günümüzün tek kutuplu dünyasında hak ve adaletin bulunamadığını belirtti. Denktaş, bunun İsrail-Filistin meselesi, Afganistan ve Irak gibi örneklerde de yaşandığını kaydederek, ABD'yi şu sözlerle eleştirdi 
     ''Her gece televizyonlardan Irak halkına yapılanları gördükçe insanlığımızdan utanıyoruz. Bir memlekete demokrasi götürmenin yolu bu ise eksik olsun demokrasi. Küba'nın bir köşesinde binlerce insan sorgusuz sualsiz tutuklu durumda. Hep birlikte ABD'ye seslenelim Lütfen insanların vicdanlarını karartan bu eylemlerden vazgeç Askerini Irak'tan çek ve İslam ülkelerinden oluşan BM Barış Gücü'nü gönder. Sen isteyerek veya istemeyerek 'gaddar işgalci' durumuna düştün. Irak halkını, 'asiler' diyerek öldürme hakkın yoktur.'' Denktaş, şu anda zayıf gibi görünen ülkelerin günü geldiğinde boğulmak üzere olduklarını gördüklerinde ayağa kalkacaklarını belirterek, ''ABD petrol kaynaklarına sahip olabilmek için Rusya ve Çin'i saf dışı bırakamaz, Türkiye'yi sadece kendine itaat edecek şekilde dizginleyemez'' dedi. 
     KKTC Cumhurbaşkanı Denktaş, ABD'nin Kıbrıs'ın ''Akdeniz'deki Küba olacağı endişesiyle'' ilk önce Makarios yönetimini desteklediğini, ancak Makarios'un Sovyetler Birliği ile işbirliğini sürdürdüğü şüpheleri nedeniyle komplolar kurarak bu lideri sonradan devirdiğini söyleyerek, Makarios'un devrilmesi için ABD ile birlikte komplo kuranlar arasında Rum yönetimi lideri Tasos Papadopulos'un da bulunduğunu kaydetti. 
     Rum yönetiminin dünyayı kandırarak Annan planına ''hayır'' dediğini hatırlatan Denktaş, bu plan uygulanmış olsaydı Ada'nın 10 yıl içinde Rum cumhuriyeti olacağını belirtti. Denktaş, Rum yönetiminin meşru Kıbrıs Cumhuriyeti olmadığını da söyleyerek, ''Dünyaya sesleniyorum hangi hakla ve hangi güçle Türkiye Kıbrıs hükümetini tanısın diye ısrar ediyorsunuz '' dedi. 
     Denktaş, bütün bu baskılara karşı Rusya ve Çin gibi büyük bir ülkenin ''bunları yapamazsınız'' diyebilecek olabilmesi durumunda gidip o ülkeye ''bizi kurtarın'' diye yalvaracağını belirterek, bu iki ülkeye BM Güvenlik Konseyi'nde kendilerini desteklemesi çağrısında bulundu. 
     
     9. CUMHURBAŞKANI DEMİREL 

     9. Cumhurbaşkanı Demirel de konuşmasında, Kıbrıs sorununun ortaya çıktığı günden beri Türkiye'nin milli davası olduğunu söyleyerek, ''Türkiye'nin AB üyeliğinin bedeli, Kıbrıs'ta kazanılmış haklar olmamalıdır. Bunun vicdanla akıllı bir münasebeti yoktur'' dedi. 
     Kıbrıs Türklerinin anavatanına hiçbir şüpheye düşmeden güvenmeye devam etmesi gerektiğini belirten Demirel, yaklaşık 50 yıldır verilen mücadelenin bir sebebi bulunduğunu, ''bu mücadele yanlıştı'' denilemeyeceğini kaydetti. 
     
</TEXT>
</DOC>
