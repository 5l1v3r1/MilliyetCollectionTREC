<DOC>
<DOCNO> 260450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sondun06.html </URL>
<DATE> 2004/08/04/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Cheney'in eski şirketi, usulsüzlük tazminatı ödeyecek... 
</HEADLINE>
<TEXT>

     ABD Başkan Yardımcısı Dick Cheney'in başkanlığını yaptığı donemde muhasebe sistemini habersizce değiştirerek karını şişirmekle suçlanan Halliburton petrol şirketi, hakkındaki ithamın kalkması için 7.5 milyon dolar tazminat ödemeyi kabul etti. 
     Petrol altyapısı ve hizmetleri konusunda uzmanlaşan Halliburton şirketi, uyguladığı muhasebe sistemini 1998 yılında habersizce değiştirerek, o yıl ve 1999'un bir bölümüne ilişkin karını 120 milyon dolar fazla göstermiş ve firmanın muhasebe sistemini değiştirdiği, ancak 2000 yılında açıklanmıştı. Cheney, ABD başkan yardımcılığına adaylığını koymadan önce 1995-2000 yılları arasında Halliburton'ın başkanlığını yürütüyordu. 
     Halliburton'ın, söz konusu usulsüzlüğe ilişkin 7.5 milyon dolar tazminat ödemeyi kabul etmesi üzerine şirkete yönelik suçlama düşmüş oldu. 
     İnceleme sürecinde Cheney'nin olayla ilgili bilgisine başvurulduğu, ancak kendisine herhangi bir suç yöneltilmediği yetkililerce belirtildi. 
     Halliburton şirketi hakkında, savaş sırasında ve sonrasında Irak'ta ihalesiz kendisine verilen yüz milyonlarca dolarlık işlerde de yolsuzluk yaptığı suçlaması bulunuyor. 
     
</TEXT>
</DOC>
