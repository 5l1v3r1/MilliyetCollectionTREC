<DOC>
<DOCNO> 294974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sonspo08.html </URL>
<DATE> 2004/12/05/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Milan ipten döndü, Adriano Inter'i uçurdu, dev randevu bugün... 
</HEADLINE>
<TEXT>

     İtalya Serie A'da 14. hafta dün iki Milano ekibinin maçlarıyla açılırken Parma deplasmanına giden Milan 82. dakikaya yenik girdiği karşılaşmayı kazanmayı başardı. 
     Beşiktaş'ı da UEFA Kupası'nda konuk edecek ev sahibi Parma'nın Gilardino ile 67'de öne geçti. Milan'ın Brezilyalı yıldızı Kaka 82'de skoru eşitlerken, Pirlo 89'da 3 puanı getiren golü attı. Kırmızı-siyahlılar puanını 31'e yükselterek lider Juventus'la aradaki puan farkını 1'e indirdi. 
     Avrupa'nın tek namağlup takımı ünvanını elinde tutan 'beraberlikler' şampiyonu Emre'nin takımı Inter ise, kötü talihini 5-0'lık göz kamaştırıcı skorla değiştirdi. Messina deplasmanına çıkan Inter, Brezilyalı süperstarı Adriano ile şov yaptı. Maçın ilk yarısını Adriano'nun golleriyle 3-0 bitiren Inter, ikinci yarının hemen başında kaleci Toldo'nun kırmızı kart görmesiyle 10 kişi kaldı, ancak Messina bu şansı kullanamadı. Inter, Eleftheropoulos'un kendi kalesine ve Vieri'nin golleriyle farka giderken, Messina bir de penaltı kaçırdı. Milli futbolcumuz Emre Belözoğlu, Messina'ya karşı forma giymedi. 
     
     Juventus-Lazio kapışıyor 

     Serie A'nın lideri Juventus, bugün sahasında Lazio ile karşılaşıyor. Siyah-beyazlıların takipçileri Delle Alpi'deki maça gözlerini çevirirken, puan cetvelinde 13. sırada bulunan ve çok kötü bir sezon geçiren Lazio geçen hafta kendi evinde aldığı 3-2'lik mağlubiyeti taraftarlarına unutturmak istiyor. 
     
     Juventus’ta Nedved sakat 

     İtalya Ligi’nin lideri Juventus’ta Lazio karşılaşması öncesinde Nedved şoku yaşanıyor. 31 yaşındaki Çek yıldız, son antrenmanda nükseden sakatlığı nedeniyle Lazio maçında forma giymeyecek. Teknik direktör Fabio Capello, Kimin oynayıp, kimin oynamayacağı sorun değil. Ben takımıma inanıyorumö diye konuştu. 
     Serie A'da bugünün programı şöyle 
     

SAAT MAÇ 16 00 Cagliari-Chievo 16 00 Fiorentina-Bologna 16 00 Juventus-Lazio 16 00 Lecce-Livorno 16 00 Palermo-Atalanta 16 00 Reggina-Brescia 16 00 Udinese-Siena 21 30 Roma-Sampdoria      
</TEXT>
</DOC>
