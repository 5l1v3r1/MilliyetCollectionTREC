<DOC>
<DOCNO> 264054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sondun12.html </URL>
<DATE> 2004/08/17/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Necef'te çatışmalar sürüyor... Irak heyeti Necef'e giremiyor 
</HEADLINE>
<TEXT>

     Irak'ın kutsal kenti Necef'te, Amerikan askerleri ile Şii milisler arasındaki çatışmaların sürdüğü bildirildi. 
     Çatışmaların kentin merkezinde yoğunlaştığı kaydedildi. Tanklar ve zırhlı araçların da, Hz. Ali Türbesi yakınındaki kentin eski kesiminin çevresinde mevzilendikleri belirtildi. 
     Çatışmalarda bir Iraklı Reuters foto muhabirinin de yaralandığı bildirildi. 
     Bu arada, Şii lideri Mukteda El Sadr'ı, çatışmaları sona erdirmeye ikna etmeye çalışacak Iraklı siyasi ve dini liderlerden oluşan heyetin, çatışmalar yüzünden Necef'e gidemediği bildirildi. 
     Heyet başkanı Fevzi Hamza, Necef'e giden yol üzerinde tehlikeler olduğuna dair raporlar aldıklarını, ancak kente mutlaka gitmek istediklerini söyledi. 
     Hamza, güvenlik nedenlerinden dolayı ziyaretlerinin ne zaman olacağı konusunda bilgi vermedi. 
     
     SADR MAHALLESİNDEKİ ÇATIŞMALAR 
     Bu arada, Bağdat'ın Sadr mahallesinde son 24 saatte çıkan çatışmalarda 14 kişinin öldüğü bildirildi. 
     Sağlık Bakanlığı, çatışmalarda 122 kişinin de yaralandığını belirtti. 
     
</TEXT>
</DOC>
