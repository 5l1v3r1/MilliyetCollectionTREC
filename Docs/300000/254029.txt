<DOC>
<DOCNO> 254029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/spor/spo01.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizi fazla abartmayın 
</HEADLINE>
<TEXT>


Del Bosque, iyi yolda olduklarını ancak takımda birçok eksiğin bulunduğunu söyledi, "Kimseye karşı bir ön yargım yok. Herkes çalışmasının karşılığını alacak" dedi 

ORHAN YILDIRIM 


4-4-2'ye devam 
TEKNİK Direktör Del Bosque, daha henüz işin başında olduklarını, ilerleyen haftalarda çok daha iyi bir Beşiktaş'ın ortaya çıkacağını söyledi. İspanyol hoca, Brondby galibiyeti nedeniyle basının kendilerini çok abartmasının doğru olmadığını da kaydetti, "Aramızdan 6 kişi ayrılmasına rağmen özellikle sağ kanat ve orta alanda yığılma var. 4-4-2 sistemini uygulayacağız. Ancak bu konuda katı değiliz" dedi. 

'Belirsizlik var' 
RAKİPLERİN durumu ve maçların gidişatına göre kadroda değişiklikler yapabileceğini de kaydeden Beşiktaş'ın hocası, "Gidişattan memnunum. Fakat şu da bir gerçek ki, forvetteki belirsizlik sürüyor. Bunun için yönetimle birlikte çalışıyoruz. Maçların başlamasına bir aydan az bir süre kaldı. Bu zaman içinde aramıza katılacak isimlerin uyum sorunu yaşama riski var. Fakat kulübün şartlarını da düşünmek zorundayım" diye konuştu. 

'Lig zor olacak' 
SAVUNMA ve özellikle kanatlar konusunda zaaflarının bulunduğuna dikkat çeken Del Bosque, "Bunları aşmamız lazım. Okan Buruk'un İnter'de aldığı büyük tecrübesinden diğer yeni isimlerin de faydalanacağını düşünüyorum. Kimseye karşı bir ön yargım, yok. Herkes çalışmasının karşılığını mutlaka alacak. Rakiplerimizi de inceliyorum. İyi transferler yaptılar. Çok çekişmeli bir lig olacak" ifadesini kullandı. 

Alp Dağları hatırası 

İLK idman yapılan sahanın bozuk olmasından rahatsızlık duyan teknik heyetin talebi doğrultusunda, antrenmanlar başka bir sahaya alındı. Alp dağlarının eteklerinde yapılan çalışma öncesi, medyanın isteği üzerine iyi bir görüntü oluşturduğu için teknik heyet, futbolcu ve yöneticilerle birlikte toplu fotoğraf çekimi yapıldı. 

'Bu Kartal çok farklı' 

Siyah - Beyazlı futbolcular, geçen yıldan daha iyi olduklarını, rekabetin başarı getireceğini söylediler 

'Umut verdik' 
BEŞİKTAŞLI futbolcular, kondisyon eksiklerine rağmen Brondby karşısında iyi mücadele ettiklerini söylediler. Okan Buruk, "Henüz hazır değiliz. Ancak gelecek için umut verdik" dedi. Sergen ise "Kim bu maçlarda daha hazır olursa formayı alacak. Bu yüzden iyi bir rekabet ortamı var. Aramıza katılacak yeni isimlerle birlikte geçen yıldan daha güçlü ve iddialı konuma geleceğiz" dedi. 

'Herkes memnun' 
İYİ bir kamp dönemi geçirdiklerini kaydeden Emre Aşık ise "Giden ve gelen arkadaşlar oldu. Rekabetten kaçacak değiliz. Halinden memnun olmayan yok. Şimdi bize düşen geçen yıl üzdüğümüz taraftarımızı da fazlası ile memnun etmek. Bu sene çok farklı olacak" yorumunu yaptı. İbrahim Üzülmez ise "Zaman zaman iyi, zaman kötü oynadığımız anlar oldu. Ancak geçen yıldan daha iyiyiz" ifadesini kullandı. 

Alpen Cup finalinde rakip Salzburg 
ALPEN Cup'ın ilk maçında Danimarka'nın Brondby takımını 2-0 yenerek finale çıkan Beşiktaş bu gece Gürcistan'ın Dinamo Tiflis ekibini 4-0 ile geçen Avusturya'nın Salzburg takımının önüne çıkacak. TSİ 21.00'de başlayacak karşılaşmayı Kanal D naklen ekranlara getirecek. Bu maç öncesi Dinamo Tiflis ile Brondby üçüncülük için karşılaşacaklar. 

Önce idman sonra gezi 
BEŞİKTAŞ hazırlıklarına dün tek idmanla devam etti. Antrenmana kaleci Cordoba ile Ahmed Hassan da katılırken, Teknik Direktör Del Bosque oyuncularını üçerli gruplar halinde çalıştırdı. Siyah - Beyazlılar öğleden sonra ise şehir turuna çıktılar. Bu arada yönetimden izin alan İlhan Mansız da dün kampa gelerek arkadaşlarını ziyaret etti, hasret giderdi. 




</TEXT>
</DOC>
