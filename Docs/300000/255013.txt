<DOC>
<DOCNO> 255013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sondun15.html </URL>
<DATE> 2004/07/13/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İsrail, 'güvenlik duvarı'na alternatif arıyor 
</HEADLINE>
<TEXT>

     İsrailli askeri haritacıların, Batı Şeria'daki ''güvenlik duvarı''na, İsrail'e daha yakın olan ve Filistinlilerin sıkıntısını en aza indirecek alternatif güzergah çizimi üzerinde çalıştıkları bildirildi. 
     İsrailli güvenlik kaynakları, değişikliklerin, geçen ay İsrail Anayasa Mahkemesi'nin aldığı, duvarın planlanan güzergahının Filistinlerin haklarını ihlal ettiğine ilişkin kararı doğrultusunda yapıldığını, üç alternatif güzergahın perşembe günü Savunma Bakanlığı'na sunulacağını belirttiler. 
     Adının açıklanmasını istemeyen bir Savunma Bakanlığı yetkilisi, yeni güzergahla İsrail'in güvenlik gereksinimleriyle Filistinlilerin hakları arasında bir denge kurulmaya çalışılacağını dile getirerek, ''güvenlik duvarı''nın izleyeceği yeni güzergahı oluşturan haritacılardan, yolun Filistin köylerine bitişik olmaması ve Filistinlileri arazileriyle okullarından ayırmamasına dikkat edilmesinin istendiğini söyledi. 
     Yeni güzergah sayesinde Batı Şeria'daki bazı Yahudi yerleşim birimlerinin de Filistin tarafında kalmayacağı, en büyük değişikliklerin, Kudüs ve Elkana yerleşkeleri arasındaki alanla Batı Şeria'nın güneyindeki bir bölümde yapılmasının beklendiği kaydedildi. 
     Yetkililer, ''güvenlik duvarı''nın inşa edilen bölümünde ise herhangi bir değişikliğin planlanmadığını ifade ettiler. 
     Çit, beton duvar, hendek ve dikenli tellerden oluşan ''güvenlik duvarı''nın 685 kilometre uzunluğunda olması planlanıyor. Duvarın şimdiye kadar dörtte birinin inşası tamamlandı. 
     
</TEXT>
</DOC>
