<DOC>
<DOCNO> 283111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sondun34.html </URL>
<DATE> 2004/10/25/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Sudan'daki insanlık dramı çizgi roman oldu 
</HEADLINE>
<TEXT>

     Sudan'daki iç savaştan kaçarak ABD'ye sığınan 4 çocuğun hikayesi çizgi roman konusu oldu. 
     Merkezi Dallas'ta bulunan James Disco tarafından piyasaya çıkarılan ''Echoes of the Lost Boys of Sudan'' Sudan kayıp çocuklarının yankıları adlı çizgi roman ABD'de büyük ilgiyle karşılandı. 
     Sudan'da 1983'te başlayan iç savaştan kaçarak ABD'ye sığınan 4 erkek çocuğunun gerçek hikayesinden yola çıkılarak oluşturulan çizgi romanda, iktidardaki Arap kökenlilerin Darfur'daki yerel halka yönelik baskıları ve öksüz kalan 30 bin çocuğun hikayesi anlatılıyor. 
     Çizgi romanda, silahlı milisler ve askerlerden kaçmak için timsah kaynayan nehirlerden geçen, balta girmemiş ormanda uyuyan, açlık ve susuzlukla mücadele eden 4 çocuğun maceraları konu ediliyor. 
     Sudan'daki iç savaştan ABD'ye kaçmayı başaran 4 bin kadar çocuğun büyük bölümü Kuzey Texas'ta yaşıyor. 
     
     BARIŞ GÖRÜŞMELERİ 
     Bu arada, Sudan hükümeti ile ülkenin batısında yer alan Darfur isyancıları arasındaki barış görüşmelerinin ikinci raundu, Afrika Birliği'nin gözetiminde Nijerya'nın başkenti Abuja'da başladı. 
     İlk bölümü 23 Ağustos 18 Eylül tarihleri arasında yapılan görüşmelerin ikinci turunda, tarafların öncelikle insani yardım ve güvenlik konularında anlaşmaya varmaları bekleniyor. 
     Afrika Birliği, bölgeye barış gücü askeri yerleştirilmesi için bu konularda anlaşmaya varılmasını şart koşuyor. 
     Barış görüşmelerine Hartum yönetimi yetkilileri ile Sudan Kurtuluş Hareketi SLM ile Adalet ve Eşitlik Hareketi JEM adlı isyancı grupların temsilcileri katılıyor. 
     
</TEXT>
</DOC>
