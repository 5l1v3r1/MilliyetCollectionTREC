<DOC>
<DOCNO> 288746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sondun31.html </URL>
<DATE> 2004/11/14/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
İtalya Savunma Bakanı "Terörizm küresel bir tehdit" 
</HEADLINE>
<TEXT>

     İtalya Savunma Bakanı Antonio Martino, terörizmin küresel bir tehdit olduğunu savunarak, önleyici savaşın çoğu kez kaçınılmaz olduğunu savundu. 
     Martino, ''Teröristler kaybetmeye mahkum, ama bu hemen yenilecekleri anlamına gelmiyor'' dedi. 
     İran'ın nükleer kapasitesini de ''tehlike'' olarak niteleyen Martino, ''Umarım diplomatik çabalar, tehlikeyi etkisiz hale getirebilir. Zira bu da hiç de küçümsenemeyecek bir tehdit'' diye konuştu. 
     Venedik'te bugün, NATO Parlamenter Asamblesi'nde konuşan İtalya Savunma Bakanı Martino, terörizmin küresel ve gerçek bir tehdit olduğunu savunarak şunları söyledi 
     ''Pek çok kimse bu tehdidin vahametini kabule yanaşmıyor. Oysa reel ve de küresel bir tehditle karşı karşıyayız. Terör, göğüslenmesi hiç de kolay olmayan bir tehdit. Teröristlerin kazanan taraf olmayacaklarını biliyoruz. Ama hemen yenilgiye uğratılamayacaklarını da kafamıza yerleştirmek zorundayız'' Terör tehdidinin ''önleyici savaş''ı çoğu kez kaçınılmaz kıldığını savunan Martino, konuya ilişkin yaklaşımını ise şu sözlerle özetledi 
     ''Önleyici savaş kavramı, pek çok kişi tarafından adeta bir küfür gibi algılanıyor. Böyle düşünenler bunun alternatifinin ne olacağını da söylemeli. Müteakip savaş mı Bir terör saldırısına daha maruz kalmayı bekleyeceğiz, ondan sonra mı harekete geçeceğiz Pek çok durumda, bilahare tedaviyle uğraşmaktansa, önleyiciliği yeğlemenin daha ehven olduğu kanaatindeyim.'' 
     
     İRAN VE IRAK DEĞERLENDİRMESİ 
     Martino, konuşmasında İran'ın nükleer kapasitesine ilişkin tartışmalara da değindi. Martino, diplomatik çabaların İran'ı ikna etmesini temenni ettiğini belirterek, ''Amerikalılar'ın Kore'yle yaptıkları türden, umarım İran'la da soruna siyasi bir çözüm bulunur. Diplomatik çabalar, tavır değişikliğine yol açabiliyor. Örneğin Libya meselesinde böyle oldu'' dedi. 
     Martino, Irak'taki demokratikleşmenin İran'ı rahatsız edebileceğini de ileri sürerek şunları söyledi 
     ''İran konusunda bir başka kaygım daha var. Irak müreffeh, demokratik ve özgür bir ülke haline gelirse umarım İran bunu olumlu bir gelişme olarak algılar. Özgür, demokratik ve müreffeh bir Irak, umarım İran'ı kaygılandırmaz'' Martino, Irak'taki İtalyan askerlerinin nasıl ve ne zaman geri çekileceğinin ise seçimler sonrasında Bağdat'ta oluşturulacak yeni Irak hükümeti tarafından belirleneceğini kaydetti. 
     Martino, ''Irak'taki seçimler sonrasında, egemen bir devlette demokratik bir hükümet teşkil edilmiş olacak. Bu hükümet, askerlerimizin ne zaman ve nasıl çekileceği konusunda görüşmeler bakımından da bizim muhatabımız olacak. Irak'taki demokratik hükümet terör tehdidini tek başına göğüsleyebileceğini düşündüğü an, orada bir gün dahi kalmayız'' diye konuştu. 
     Irak polisinden 5 bin, Irak milli muhafızlarından ise bin kişinin İtalyan askerleri tarafından eğitilmiş olduklarını belirten Martino, koalisyon güçleri tarafından ülkede güvenliği sağlama amacıyla eğitilmiş olan Iraklı polis ve asker sayısının yaklaşık 100 bin civarında olduğunu kaydetti. 
     
</TEXT>
</DOC>
