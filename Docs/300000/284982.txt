<DOC>
<DOCNO> 284982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/siyaset/siy05.html </URL>
<DATE> 2004/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Müzakere için Rumlar tanınmalı' 
</HEADLINE>
<TEXT>


YORGO KIRBAKİ Atina 


Kıbrıs Rum Yönetimi Parlamento Başkanı Dimitris Hristofyas, Türkiye'nin Avrupa Birliği AB ile üyelik müzakerelerine başlamak için, "Rumları tanıması gerektiğini" söyledi. Atina'daki Katimerine gazetesine konuşan Hristofyas, Türkiye'nin AB perspektifinin korunmasında Rumları tanıyıp tanımamasının "çok ciddi bir rolü" olduğunu anlattı. Bunun da AB'nin Türkiye ile üyelik müzakerelerini başlatmasının "olmazsa olmazlarından biri olduğunu" savunan, Hristofyas, "Türkiye bilmelidir ki eğer AB 25 üyesiyle müzakere etmesine karar vermişse, bu ülkelerden birisini görmezden gelemez, topraklarının bir bölümünü işgal ederek, tanımamazlık edemez" dedi. "AB'nin, Türkiye'ye müzakere tarihi vermeden önce, Ankara'nın, Rumları tanımasını istemesi gerektiğini" savunan Hristofyas, AB'den bunu beklediklerini kaydetti. 



</TEXT>
</DOC>
