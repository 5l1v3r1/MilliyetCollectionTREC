<DOC>
<DOCNO> 283792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonsiy17.html </URL>
<DATE> 2004/10/27/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Başbakan Erdoğan, yarın İtalya'ya gidecek... 
</HEADLINE>
<TEXT>

     Başbakan Recep Tayyip Erdoğan, Avrupa Anayasası imza törenine katılmak üzere yarın İtalya'nın başkenti Roma'ya gidecek. 
     Başbakan Erdoğan, yarın akşam saatlerinde Esenboğa Havalimanı'ndan Roma'ya hareket edecek. 
     Temaslarına 29 Ekim Cuma günü başlayacak olan Erdoğan, ilk olarak Avrupa Parlamentosu Avrupa için Liberaller ve Demokratlar İttifak Grubu ile kahvaltıda bir araya gelecek. 
     Avrupa Anayasası imza töreni ve ardından aile fotoğrafı çekimine katılacak olan Erdoğan, İngiltere Başbakanı Tony Blair, İspanya Başbakanı Jose Luis Rodrigues Zapatero ve İtalya Başbakanı Silvio Berlusconi ile ayrı ayrı görüşecek. Başbakan Erdoğan, İtalya Cumhurbaşkanı tarafından verilecek öğle yemeğine de katılacak. 
     Erdoğan, Türkiye Cumhuriyeti'nin 81. kuruluş yıldönümü dolayısıyla Roma Büyükelçiliği'nde düzenlenecek resepsiyona katıldıktan sonra akşam saatlerinde Roma'dan İstanbul'a hareket edecek. 
     
</TEXT>
</DOC>
