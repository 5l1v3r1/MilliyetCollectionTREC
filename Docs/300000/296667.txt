<DOC>
<DOCNO> 296667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sontur39.html </URL>
<DATE> 2004/12/10/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Ulvi Berberoğlu'nun eşi "Eşim bu dedikoduları haketmiyor" 
</HEADLINE>
<TEXT>

     Fethiye açıklarında battığı iddia edilen ''Q Boat Barbarossa'' isimli gulette bulunan ve şu ana kadar izine rastlanamayan yatın sahibi Ulvi Berberoğlu'nun eşi Nur Berberoğlu, eşi hakkında ortaya atılan iddiaların ''haksız olduğunu'' söyledi. 
     Nur Berberoğlu, AA muhabirine yaptığı açıklamada, olaydan kurtulan Sinan Bilgin'in, Ulvi Berberoğlu'nu sigortadan para almak için guleti yakıp batırmakla suçlamasına tepki gösterdi. 
     Eşinin akıllı ve güçlü bir insan olduğunu dile getiren Nur Berberoğlu, ''Niçin Sinan Bilgin kurtuluyor da Ulvi kurtulamıyor. Buna inanmam mümkün değil. Ulvi'nin ölmüş olduğuna kesinlikle inanamıyorum. Olsa olsa Ulvi'nin şuuru kaybolmuştur ve bunun için konuşamıyordur. Yoksa evine bağlı bir insandır ve her gittiği yerde evi arar ve mutlaka bilgi verirdi'' diye konuştu. 
     
     KAZADAN İKİ GÜN ÖNCE EŞİYLE GÖRÜŞMÜŞ 
     Eşi ile en son kazadan iki gün önce Ayvalık açıklarında iken konuştuğunu belirten Berberoğlu, ''Ulvi ile 20 yıllık evliyim. Kanser tedavisi görüyorum. Tedavi için Ankara'ya gitmeye hazırlanırken bir aile dostumuz beni arayarak, kazayı bildirdi'' dedi. 
     Berberoğlu, şöyle devam etti 
     ''Vahap Bilgin'in öldüğünü duyunca yıkıldım. Hemen Ulvi'yi aradım. Ancak telefonu cevap vermiyordu. Bu kez teknede çalışanlara ulaşmaya çalıştım. Konuştuğum Sinan bana yaralandığını, bacak arası ile çenesinde yanıklar bulunduğunu ve iyi olduğunu söyledi. Olaydan hemen sonra cep telefonunun deniz suyu ile ıslandığını söyleyen bir insan, bir saat sonra benimle aynı telefonla konuştu. İşte onu bir türlü çözebilmiş değilim.'' 
     
     ''İDDİALAR KARŞISINDA ŞOK OLDUM'' 
     Sinan Bilgin'in iddiaları karşısında şok olduğunu kaydeden Nur Berberoğlu, ''Nasıl böyle konuşur Ulvi'nin ne kadar asil, ne kadar güçlü bir insan olduğunu bilmiyor mu Hiç o sigortadan para almak için böyle bir şey yapabilir mi Savaş görmüş insan, insan hayatının ne olduğunu bilen birisi. Yanında çalışan insanların hayatını riske edebilir mi ''diye konuştu. 
     Teknenin sigortasını para almak için değil, huzurlu olmak için yaptırdıklarını belirten Berberoğlu, ''Ama sigorta primi çok yüksek olduğu için sadece teknenin iş yaptığı aylarda sigortasını yeniliyorduk'' dedi. 
     Eşinin teknesini yaktığına kesinlikle inanmadığını kaydeden Berberoğlu, ''Eğer öyle bir iş yapmışsa bu kesinlikle çılgınlıktır. Ulvi çıldırmış derim. Başka türlüsüne inanamıyorum'' dedi. 
     Ulvi Berberoğlu'nun İzmir ve Mısır'da da benzer olaylara adının karıştığı yönündeki iddialarla ilgili olarak Nur Berberoğlu, ''Çeşme açıklarında bir teknemiz yandı. Kazan dairesinde patlama oldu. Onu biliyorum. Mısır'da ise böyle bir şey olmadı. Zaten tekneyi orada bıraktı geldi'' diye konuştu. 
     
     ''ÖDEMEYECEĞİMİZ BORCUMUZ YOKTU'' 
     Kocasının çok borcu olduğu ve sigortadan alacağı parayla borçlarını ödemeyi planladığı yönündeki iddialara ilişkin olarak Berberoğlu ''Bizim 28 milyar lira borcumuz vardı. Bu da olsun olsun şimdilerde 50 milyar olsun. Onu ödeyecek güçteydik. Ödemeyeceğimiz borcumuz yoktu. Ben Ulvi'ye canını sıkma, evimizi satar öderiz demiştim. O da evi satmak için vekaletini göndermişti'' şeklinde konuştu. 
     Nur Berberoğlu, Kıbrıs Gazisi olan eşinin, ordudan yüzbaşı rütbesiyle ayrıldığını daha önce Kıbrıs anılarının ulusal bir gazetede yayınlandığını belirterek, şunları kaydetti 
     ''Bu olsa olsa Ulvi'nin düşmanlarının bir komplosudur. Sinan kurtulduktan sonra... Ulvi, onun düşündüğünün 10 katını düşünür. O niçin kurtulmasın Ulvi gizlenmez. Belki şuursuz bir vaziyette duruyor. Ulvi çıkartılan dedikoduları asla hak etmiyor. O çok gururlu bir insandı.'' Ulvi Berberoğlu'nun Marmaris'teki davalarını takip eden avukatı Handan Özen, Berberoğlu'nun hiçbir sabıkası ve kesinleşmiş hapis ya da para cezasının bulunmadığını belirterek, ''Süren davalar da ceza alabileceği davalar değil... Bütün işleri belgelere dayanıyordu. Haklı olduğu davaları sonuna kadar kovalıyordu ve bunların hukuki yolla çözümlenmesini arzu ediyordu'' dedi. 
     
</TEXT>
</DOC>
