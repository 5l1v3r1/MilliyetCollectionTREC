<DOC>
<DOCNO> 277153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/soneko22.html </URL>
<DATE> 2004/10/04/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
YUKOS iştiraklerinden Yugansk'a 15.7-17.3 milyar dolar değer biçildi 
</HEADLINE>
<TEXT>

     Geçmiş yıllara ait yaklaşık 7 milyar dolarlık vergi borcu yüzünden hükümetle başı dertte olan YUKOS'un ana petrol üretim birimi Yuganskneftegaz'ın değeri, 15.7-17.3 milyar dolar aralığında belirlendi. 
     YUKOS'un ödeyemediği geçmiş vergi borçlarının tahsili için, Yuganskneftegaz'ı satışa çıkarmak isteyen Rusya hükümeti, değer tespiti için Alman yatırım bankası Dresdner Kleinwort'u görevlendirmişti. 
     İnterfaks ajansı, bankaya yakın kaynaklara dayandırdığı haberinde, Dresdner Kleinwort'un, YUKOS'un ham petrol üretiminin yaklaşık yüzde 60'ını karşılayan Yuganskneftgaz için hazırladığı raporda, 15.7-17.3 milyar dolar aralığında fiyat belirlediğini duyurdu. 
     Bu arada Yuganskneftgaz için belirlenen fiyatı olumlu bulan yatırımcıların Moskova Borsası'nda yoğun alıma geçtiği YUKOS hisselerindeki yükseliş ise yüzde 11'e ulaştı. 
     
</TEXT>
</DOC>
