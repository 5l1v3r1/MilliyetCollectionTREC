<DOC>
<DOCNO> 254797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/soneko36.html </URL>
<DATE> 2004/07/12/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Hazine garantli dış borç stoku azaldı... 
</HEADLINE>
<TEXT>

     Hazine garantili dış borç stoku 2004 Mart sonu itibariyle, 2003 yıl sonuna göre 138 milyon ABD Doları tutarında azalarak 5,6 milyar dolar olarak gerçekleşti. 
     Hazine Müsteşarlığı, Kamu kurum ve kuruluşları ile yerel yönetimlere, Hazine garantisi altında sağlanan dış borçlara ilişkin verileri yayımladı. 
     Buna göre 2004 birinci üç aylık dönem içerisinde Yerel Yönetimler, Kamu İktisadi Teşebbüsleri, Kalkınma ve Yatırım Bankaları ve Bütçe Dışı Fonlar'a ait Hazine garantili borç stoklarında, sırasıyla 54 milyon, 39 milyon, 25 milyon ve 20 milyon ABD doları tutarında azalma oldu. 
     
     EN BÜYÜK PAY KİT'LERİN 
     2004 Mart sonu itibariyle Hazine garantili dış borç stoku içinde en büyük pay ise yüzde 55,4 ile Kamu İktisadi Teşebbüsleri'ne ait bulunuyor. 
     2004 Mart sonu itibariyle Hazine garantili dış borç stokunun vade yapısına bakıldığında da, en büyük payın yüzde 40,3 ile 5-10 yıl vadeli borçlara ait olduğu, 1-5 yıl vadeli borçların payının yüzde 27,4, 10 yıldan fazla vadeli borçların payının yüzde 24,6, 1 yıldan az vadeli borçların payının ise yüzde 7,7 olduğu görülüyor. 
     
     ÜÇ AYDA 607 MİLYON DOLARLIK DIŞ KREDİ 
     Bu arada 2004 birinci üç aylık dönem içerisinde, Hazine garantisi ile 607 milyon ABD Doları tutarında dış kredi sağlandı. 
     Ayrıca 2004 yılının ikinci, üçüncü ve dördüncü üç aylık döneminde, kuruluşlar tarafından 183 milyon ABD doları faiz, 1,1 milyar ABD doları anapara olmak üzere, toplam 1,3 milyar ABD doları tutarında Hazine garantili dış borç geri ödemesi gerçekleştirilmesi öngörülüyor. 
     
</TEXT>
</DOC>
