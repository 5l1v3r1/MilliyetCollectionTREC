<DOC>
<DOCNO> 268409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun43.html </URL>
<DATE> 2004/09/02/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Verheugen Türkiye raporu adil olacak 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, komisyonun 6 Ekim'de açıklayacağı Türkiye raporunun ''adil ve tarafsız'' olacağını belirtti. 
     Verheugen, Alman Die Welt gazetesine yaptığı açıklamada, Türkiye raporunda tüm sorunların açıkça belirtileceğini, komisyonun gerçeklere bağlı kalarak, Türkiye'nin tüm kriterleri yerine getirip getirmediğini değerlendireceğini söyledi. 
     Türkiye ile müzakerelere başlanması konusunda talimatla hareket edildiği iddialarını reddeden Verheugen, Alman hükümetinin Türkiye ile müzakerelere başlanması konusundaki olumlu beyanlarını asla talimat olarak değerlendirmediğini kaydetti. 
     Gelecek hafta Türkiye'de temaslarda bulunacak olan Verheugen, burada kilise, insan hakları örgütleri ve sivil toplum kuruluşları temsilcileriyle yapacağı görüşmelerden sonra son kararını vereceğini bildirdi. 
     15 üyeden oluşan AB Komisyonu'nda Türkiye'nin üyelik müzakereleri konusunda görüş ayrılıkları olduğunu doğrulayan Verheugen, bazı üyelerin müzakerelerin başlaması konusunda çekinceleri olduğunu, bu konunun tartışıldığını, bunun da normal olduğunu, asıl belirleyici tartışmanın ise rapor temelinde olacağını söyledi. 
     Türkiye'nin AB'ye üyeliğinin birliğe mali yük getireceğine ilişkin endişeler konusunda da Verheugen, ''Üyelik konusunda Türkiye ile, örneğin Slovenya ya da Estonya ile olduğu gibi müzakere edemeyiz. Şartlar tamamen farklı, sonuçlar çok daha kapsamlı'' diye konuştu. 
     
</TEXT>
</DOC>
