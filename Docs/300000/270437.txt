<DOC>
<DOCNO> 270437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sonspo02.html </URL>
<DATE> 2004/09/09/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Yanal'dan itiraf Serhat'ı 5 dakika önce alabilirdim... 
</HEADLINE>
<TEXT>

     Milli Takımlar Teknik Direktörü Ersun Yanal, Serhat'ı oyuna almakta geç kalmış olabileceğini belirterek, ''Ancak Nihat her an her şeyi yapabilecek bir oyuncu, şut atabilir, frikik kullanabilir. Belki 5 dakika önce Serhat'ı alabilirdim'' dedi. 
     Takımın mücadele gücünden memnun olduğunu da söyleyen Yanal, şöyle konuştu 
     ''Bu maçta en önemli şey iyi mücadele etmemizdi, Açıkçası Gürcistan ve Belarus maçlarında mücadele açısından düş kırıklığı yaşamıştım. Ancak, bu maçta iyi mücadele ettik, yine de yeterli değil, daha iyi olacağız. Herkes topu kaybettiğinde bulunduğu bölgede savunmaya başlayacak, yoksa forvet oyuncusu savunmaya gelsin demiyoruz. Benim inancım sonsuz, kendime güvenim de tam.'' Rüştü tedirgin miydi şeklindeki bir soru üzerine de Yanal, ''Bu normal, uzun süredir oynamıyor. Oynamaya başlayınca kendisine gelecektir, geçiş süresi yaşıyor'' diye yanıtladı. 
     
     NOTLAR 

     Türk Milli Takımı bundan önce Yunanistan ile oynadığı 5 maçı da kazanmasını bilirken, milliler bu kez Yunanistan ile beraberliğe razı oldular. 
     Milli Takım daha önce oynadığı maçlarda 11 gol atıp, kalesinde sadece 4 gol görmüştü. Türkiye 15 yıl sonra Yunanistan ile oynadığı maçta golsüz berabere kaldı. 
     Ersun Yanal ile şimdiye kadar 6'sı özel 8 maç yapan Türk Milli Takımı, 4'ünü kazanıp, 2'sinde yenildi, 2 maçta da eşitliği bozamadı. 
     Türkiye, Yanal yönetimindeki 8 maçta 11 gol atarken, kalesinde 8 gol gördü. Yanal yönetimindeki Milli Takım 2. beraberliğini aldı. 
     Yunanlı taraftarların coşkusu ve sürekli yaptıkları tezahüratlar, ev sahibi ekibe galibiyeti getiremedi. 

     
</TEXT>
</DOC>
