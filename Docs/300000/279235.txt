<DOC>
<DOCNO> 279235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonyas03.html </URL>
<DATE> 2004/10/11/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Yazı Tura adlı film 11 dalda ödül aldı... 
</HEADLINE>
<TEXT>

     Kültür ve Turizm Bakanı Erkan Mumcu, Türk sinemasında çok kaliteli filmler yapıldığını belirterek, Altın Portakal Film Festivali'nin uluslararası arenaya taşınması için herkesi işbirliği yapmaya çağırdı. 
     Bakan Mumcu, 41. Antalya Altın Portakal Film Festivali'nin Kapanış ve Ödül Töreni'nde En İyi Film olan ''Yazı Tura''nın yönetmeni Uğur Yücel'e ödülünü verdikten sonra yaptığı konuşmada, geçen yıl ki Altın Portakal Film Festivali'nde sinemacılara verdiği sözleri tuttuğunu belirterek, Altın Portakal Film Festivali'ni uluslararası arenaya taşınması için destek olacağını kaydetti. 
     Mumcu, ''Biz çok iyi filmler yapıyoruz. Antalya'da uluslararası festival yapmak mümkün. Festivali uluslararası yapmak için herkesi işbirliğine davet ediyorum'' dedi. 
     Uğur Yücel, Altın Portakal Film Festivali'ne daha önce de geldiğini, çekişmelere şahit olduğu için festivale katılmayı düşünmediğini, ancak oyuncular ve film ekibine destek vermek için yarışmaya katılmak kararı aldığını söyledi. 
     En iyi yönetmen ödülünü kendisine büyük destek veren ve aynı zamanda bu ödülün adayları arasında bulunan yönetmenler Çağan Irmak ve Yavuz Özkan adına aldığını belirten Uğur Yücel, filminin sinemada beklediği başarıya henüz sahip olamadığından yakındı. Yücel, ''Bizim durumumuz biraz Titanic faciası gibi. 11 ödül aldık ama film battı'' diye konuştu. 
     Yücel, konuşmasından sonra altın portakal heykelciğini ''Yazı Tura''nın başrol oyuncusu Kenan İmirzalıoğlu'na verdi. İmirzalıoğlu'nun heykelciği almak istememesi üzerine Yücel, ''Bizde çok var bunu sen al'' diye espri yaptı. 
     Yazı Tura'daki rolüyle En İyi Yardımcı Erkek Oyuncu ödülünü kazanan Bahri Beyat da, tiyatronun sinemadan daha vefalı olduğunu düşündüğünü ancak 55 yıllık tiyatroculuk hayatında hiç ödül kazanamadığını söyledi. Beyat, sinemadaki ilk oyunuyla 71 yaşında bir ödül kazandığını anlatarak, ''Bu ödülü tiyatrodan almak isterdim. Sinemanın vefasız olduğunu düşündüğüm için sinema camiasından burada özür diliyorum'' dedi. 
     Gecede En İyi Kadın Oyuncu Ödülü'nü ''Meleğin Düşüşü'' filmindeki rolüyle kazanan Tülin Özer'e veren Fikret Hakan da, SODER'in protestosu nedeniyle festivalin sönük geçmesi yüzünden Antalyalıların sinema sanatçılarına kırgın olmasından duyduğu üzüntüyü dile getirdi. 
     Gecede Antalya Devlet Opera ve Balesi bir gösteri yaptı. Gösterinin ardından Ajda Pekkan bir konser verdi. 
     Altın Portakal Film Festivali'nde toplam 355 milyar lira para ödülü dağıtıldı. 
     
</TEXT>
</DOC>
