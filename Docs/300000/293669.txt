<DOC>
<DOCNO> 293669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/spor/axspo03.html </URL>
<DATE> 2004/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Buzlar eridi 
</HEADLINE>
<TEXT>


MURAT AĞCA 


Kucaklaştılar 
MİLLİ Takım Teknik Direktörü Ersun Yanal ile Hakan Şükür Olimpiyat Meşalesi ödül töreninde kucaklaştı. Futbol dalındaki ödülü almaya gelen Şükür, kendisine Milli Takım kapısını kapatan Yanal'ın yanına giderek, selamlaştı. Gecenin flaş anında Yanal da Hakan Şükür'e sarılarak birlikte poz verdi. Milli Takım'ın hocası törendeki konuşmasında da sonuçlardan çok spor kültüründe varolma boyutunun önemli olduğunu söyledi. 

Ödüller dağıtıldı 
TÖRENDE atletizmde Eşref Apak, voleybolda Mehmet Aydoğdu, Semih Oktay, güreşte Şeref Eroğlu, futbolda Ümit Özat ve Hakan Şükür, halterde Halil Mutlu, binicilikte Meriç Garipağaoğlu, teniste İpek Şenoğlu, boksta Atagün Yalçınkaya, eskrim de Erdoğan Kızıldağ, masa tenisinde Teng Fei Jiang Olimpiyat Meşalesi ödüllerini aldılar. TMOK Özel Ödülü ise atıcılıkta Korhan Yamaç'a verildi. 

Florya'da şut yağmuru 

Taktik hazırlığı 
ANKARAGÜCÜ'NÜ deplasmanda devirerek iki haftalık galibiyet hasretini bitiren Galatasaray, Gençlerbirliği maçının hazırlıklarını dün yaptığı tek antrenmanla sürdürdü. Yaklaşık 1.5 saat süren idman şut çalışmasıyla başladı, ardından 6 minyatür kalenin yer aldığı taktik maçıyla son buldu. Sakatlıkları süren Hasan Şaş, Baliç ve Zafer takımdan ayrı düz koşu yaptı. 

Aslan'dan ilk adım 

Galatasaray, tribün terörüne "Dur" diyebilmek için taraftarlarını 200'er kişilik gruplar halinde psikolog denetiminde eğitime alacak 

Canaydın açıkladı 
GALATASARAY Başkanı Özhan Canaydın, tribünlerde yaşanan şiddet olaylarının önüne geçebilmek için eğitim seminerleri düzenleyeceklerini açıkladı. Canaydın, taraftarları 200'er kişilik gruplar halinde özel eğitime alacaklarını söyledi. Galatasaray Başkanı, eğitim seminerlerinde psikologların da hazır olacağını belirterek, "Taraftarımızı kendimiz eğiteceğiz" dedi. 

Çözüm önerileri 
CANAYDIN, tribün terörünü durdurabilmek için herkesin el ele vermesi gerektiğini dile getirdi. Galatasaray Başkanı şunları söyledi "Hepimiz bir suç işliyoruz ve provakosyanların içinde yer alıyoruz. Ceza görmemiz lazım. Devlet, kolluk kuvvetleri ve özellikle basın bizimle birlikte olmazsa, bir şeyler yapmamız zor. Reytingler, tirajlar düşer diye korkmayalım." 

Ayın adamı Tomas oldu 

SARI - Kırmızılı forma altında bu sezon başarılı bir grafik çizen Tomas, Işık Sigorta'nın düzenlediği "11 Altın Adam Yarışması"nda zirveye çıktı. Ligin 8, 9, 10 ve 11. haftalarının değerlendirildiği toplantıda Hırvat yıldız 149 puanla "Ayın Altın Oyuncusu" seçildi. Eylül ayının birincisi seçilen Necati Ateş ise ödülünü Başkan Özhan Canaydın'dan aldı. 


</TEXT>
</DOC>
