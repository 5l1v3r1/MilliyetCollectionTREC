<DOC>
<DOCNO> 266306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sonsiy11.html </URL>
<DATE> 2004/08/25/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Fransız milletvekili Türkiye'yi 12 yıl içinde AB'de görürüz... 
</HEADLINE>
<TEXT>

     Fransa'nın Hıristiyan Demokrat Partisi UDF Milletvekili ve Saint Clair Belediye Başkanı Rodolph Thomas, Türkiye'yi 12 yıl içinde Avrupa Birliği'nde AB göreceklerini söyledi. 
     Ressam İbrahim Çallı'nın anısına düzenlenen Uluslararası Ressam İbrahim Çallı Sanat Atölyesi etkinliğine katılmak üzere Denizli Valiliği'nin davetlisi olarak kente gelen Thomas, Saint Clair Belediye Başkan Yardımcısı Jean Claude ile birlikte, Denizli Vali Vekili İsmail Demirhan'ı ziyaret etti. 
     Demirhan, İbrahim Çallı'nın dünyaca ünlü bir ressam olduğunu, onun anısına uluslararası boyutta düzenlenen etkinliğe, Milletvekili ve Belediye Başkanı Thomas ile beraberindeki heyetin davet edildiğini söyledi. 
     Ziyaret sırasında ''Partinizin, Türkiye'nin AB'ye üyeliğine soğuk baktığı biliniyor. Türkiye'nin AB'ye üyeliğine siz nasıl bakıyorsunuz '' sorusunu yanıtlayan Thomas, partisi adına burada bulunmadığını, ancak kendi görüşleriyle ilgili açıklama yapabileceğini söyledi. 
     Türklerin Fransa'da yeterince tanınmadığını ve kendisinin de yeni yeni tanımaya başladığını ifade eden Thomas, şöyle konuştu 
     ''Fransa halkı, Türkiye'yi yeterince tanımıyor. Bunda Türkiye'nin de yeterince tanıtım yapmamasının etkisi var. Fransızlar, din faktöründen ve bilgi eksikliğinden dolayı Türkiye'yi laiklik ve demokrasiden uzak bir ülke olarak biliyor. Ülkeme dönünce, politikacılara ve tüm dostlarıma Türkiye'yi anlatacak, yanlış tanımlamaların düzeltilmesi için uğraş vereceğim. Başbakanımızın da söylediği gibi, Türkiye'yi 12 yıl içinde AB'de görürüz.'' 
     
</TEXT>
</DOC>
