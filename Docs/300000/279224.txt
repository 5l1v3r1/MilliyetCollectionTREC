<DOC>
<DOCNO> 279224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sontur43.html </URL>
<DATE> 2004/10/11/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
BASK'tan Başbakanlık önünde eylem... 
</HEADLINE>
<TEXT>

     Bağımsız Kamu Sendikaları Konfederasyonu BASK Genel Başkanı Resul Akay, sorunları diyalog ve uzlaşıyla çözmek istediklerini, ancak hükümetin uzattıkları diyalog ve uzlaşı elini tutmak istemediğini söyledi. 
     Akay ve beraberindeki konfederasyon üyeleri Başbakanlık Yeni Bina önüne gelerek, ''Memura değil IMF'ye barikat'', ''Memur içeri IMF dışarı'' ve ''Avrupa Avrupa duy sesimizi bu gelen memurun ayak sesleri'' şeklinde slogan attı. 
     Akay, Başbakanlık Müsteşarı Ömer Dinçer ile görüşmek üzere binaya girdikten bir süre sonra dışarı çıkarak, gazetecilere açıklamalarda bulundu. 
     Başbakan Recep Tayyip Erdoğan ile görüşmek üzere randevu talebinde bulunduklarını, ancak taleplerinin kabul edilmediğini ifade eden Akay, bunun üzerine Devlet Planlama Teşkilatı Müsteşarı Ahmet Tıktık ile görüşme isteklerinin de geri çevrildiğini söyledi. 
     Başbakanlık Müsteşarı Ömer Dinçer'in makamına götürüldüklerini anlatan Akay, bu sefer de kendilerinin bunu reddettiklerini kaydetti. Resul Akay, şöyle konuştu 
     ''Biz diyalogdan yana sendikal anlayışı gerçekleştirmeye çalışıyoruz. Sorunları diyalog ve uzlaşı yoluyla çözmek istiyoruz. Görüyorum ki hükümet, uzattığımız diyalog ve uzlaşı elini tutmak istemiyor, bizi sokaklara, meydanlara davet ediyor. Tabii ki bu davete icabet edilecektir.'' Akay, ''İki yıl sabredin cebinizde, mutfaklarınızda bir şeylerin olacağını göreceksiniz'' sözlerini Başbakan Erdoğan'a hatırlatmak için geldiklerini, ancak bunu yapamadıklarını ifade etti. 
     Resul Akay, ''Kamu çalışanlarına yüzde 5'lik zammı lütuf zanneden Başbakanı insafa davet ediyoruz, verdiği sözleri yerine getirmeye davet ediyoruz'' diye konuştu. 
     BASK üyesi grup, çeşitli sloganlar attıktan sonra Başbakanlığın önünden olaysız ayrıldı. 
     
</TEXT>
</DOC>
