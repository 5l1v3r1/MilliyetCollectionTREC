<DOC>
<DOCNO> 250950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sontur43.html </URL>
<DATE> 2004/06/25/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Fatih'teki patlamada ölen 2 kişinin cenazeleri toprağa verildi 
</HEADLINE>
<TEXT>

     Fatih'te dün bir İETT otobüsünde meydana gelen patlamada hayatlarını kaybeden Zehra Şahin ve Firdevs İlgin'in cenazeleri, toprağa verildi. 
     Adli Tıp Kurumu'ndan eşi Nihat Şahin ve yakınları tarafından alınan Zehra Şahin'in cenazesi, Bahçelievler'deki Yayla Camii'ne getirildi. 
     Damadı, torunu ve eşiyle birlikte camide taziyeleri kabul eden Zehra Şahin'in annesi Emine Güneş, fenalaştığı için diğer yakınları tarafından evine götürüldü. 
     Çok sayıda vatandaşın da hazır bulunduğu cenazede duayı yaptıran imam Mustafa Ekmekçi, Türk insanının aslında birbirini sevdiğini ve kötülük düşünmediğini belirterek, ''Ama ne var ki görmek istemediğimiz şeyler oluyor. Allah'tan kötü niyetli kişileri ıslah etmesini, bizleri şerrinden korumasını diliyoruz'' dedi. 
     Zehra Şahin'in eşi Nihat Şahin, tören sırasında gözyaşlarına hakim olamadı. 
     Zehra Şahin'in cenazesi, ikindi vakti kılınan cenaze namazının ardından Edirnekapı'daki Necatibey Mezarlığı'nda toprağa verildi. 
     Aynı olayda hayatını kaybeden Firdevs İlgin'in cenazesi de Şehremini Mimar Acem Camii'ne götürüldü. 
     Cenaze törenine katılan İlgin'in yakınları, yaşlı kadının, Merter'de oturan kızı Işıl Oktay'a gitmek üzere Haseki durağından otobüse bindiğini ve kısa bir süre sonra gerçekleşen patlamada hayatını kaybettiğini anlattılar. 
     İlgin'in kızları Işıl Oktay ile Berna İlgin, tören boyunca gözyaşı döktüler. 
     Törene katılan İstanbul Üniversitesi Rektörü Prof. Dr. Kemal Alemdaroğlu, İlgin'in rektörlükte sekreterlik yapan kızı Berna İlgin ile diğer kızı Işıl Oktay'a başsağlığı dileğinde bulundu. 
     Burada basın mensuplarının sorularını da cevaplandıran Prof. Dr. Alemdaroğlu, ''Türkiye'deki güzellikleri yok etmek için birtakım caniler her fırsatı değerlendirmeye çalışıyor. NATO, barış sağlayan bir güçtür. Bu gücün İstanbul'da toplanmasından, dostluğu sevenlerin, insanları sevenlerin gurur duyması gerekir. Temennim, en kısa zamanda bu anlamsız, vahşice davranışların son bulması'' diye konuştu. 
     Firdevs İlgin'in cenazesi, ikindi vakti kılınan cenaze namazının ardından Zeytinburnu Ayvalık Mezarlığı'nda toprağa verildi. 
     
</TEXT>
</DOC>
