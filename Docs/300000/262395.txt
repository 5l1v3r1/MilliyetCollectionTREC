<DOC>
<DOCNO> 262395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/soneko11.html </URL>
<DATE> 2004/08/11/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Yaz aylarında kurusıkı satışları arttı... 
</HEADLINE>
<TEXT>

     18 yaşından büyük herkesin rahatlıkla edinebildiğini kurusıkı tabancalar, özellikle düğünlerde kullanılmak üzere satın alınıyor. 25 milyon ile 130 milyon lira arasında değişen fiyatlardan satılan bu tabancalar, yaz düğünleriyle birlikte daha fazla ilgi görmeye başladı. 
     5 yıl öncesine kadar ithal edilen kurusıkı tabancalar, talep yoğunluğu üzerine Türkiye'de de üretilmeye başlandı. 
     Çoğu zaman güvenlik konularında tartışmalara neden olan bu tabancalar, 6136 Sayılı Ateşli Silahlar ve Bıçaklar ile Diğer Aletler Hakkında Kanunu'na göre satışı yasak değilken, gerçek silahmış gibi teşhir edildiğinde suç kapsamına giriyor. 
     Kurusıkı tabanca satan mağazalar, güvenlik önlemi olarak tabancayı sattığı kişilere fatura keserek, müşterinin bilgisini emniyet müdürlüklerine bildiriyor ve kayıtlar burada tutuluyor. 
     Konya'da kurusıkı tabanca satan bir firmanın sahibi Ali Kırotular, bu tabancaların son yıllarda daha fazla ilgi görmeye başladığını söyledi. 
     Özellikle 20-30 yaşlarındaki gençlerin talep ettiği kurusıkı tabancaların, 25 ile 130 milyon lira arasında fiyatlardan satıldığını ifade eden Kırotular, ''Bazen bayanlar da kendilerini koruma amaçlı olarak kurusıkı tabanca talebinde bulunabiliyor'' dedi. 
     Yaz aylarının gelmesiyle birlikte satışların da artığına dikat çeken Kırotular, şunları söyledi 
     ''Satışlarımız yaz aylarında yılın diğer aylarına oranla artış gösteriyor. Çünkü bu tabancalar özellikle yaz düğünlerinde kullanılmak için tercih ediliyor. Özellikle köy düğünlerinde tabanca sıkılması olayına sıkça rastlıyoruz. Kış aylarında ayda 15-20 tabanca satarken, bu rakam yaz aylarında 35-40'a kadar çıkabiliyor.'' 
     
     ÜRETİCİ FİRMALARIN SORUNU 

     Konya'nın Beyşehir İlçesi'ne bağlı Üzümlü Beldesi'nde üretim yapan Kral Silah Sanayi yetkilileri, kurusıkı tabancaların güvenlik açısından hiçbir risk taşımadığını, ancak medyada yer alan bazı haberler nedeniyle büyük sıkıntı yaşadıklarını ifade etti. 
     Bu tabancaların yurtdışında olduğu gibi bilinçli kişilerce kullanıldığında hiçbir sorun yaratmayacağını belirten yetkililer, ''Bu silahlar genellikle düğünlerde eğlence amacıyla sıkılıyor. Ama kurusıkı tabancaların ölümlere neden olduğu yönündeki haberlerden sonra, bazı bayilerimiz bu tabancalardan satarken zorlanıyoruz'' diye konuştu. 
     
</TEXT>
</DOC>
