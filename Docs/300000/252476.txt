<DOC>
<DOCNO> 252476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonsiy32.html </URL>
<DATE> 2004/07/02/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Erdoğan'dan AİHM'e Avrupa ülkelerindeki uygulama kararı nasıl etkiledi 
</HEADLINE>
<TEXT>

     Başbakan Recep Tayyip Erdoğan, Avrupa İnsan Hakları Mahkemesi'nin AİHM türban konusundaki kararıyla ilgili olarak, ''AİHM'ye, 'Avrupa'nın değişik ülkelerindeki uygulama, acaba verdiğiniz kararı ne derece etkiler' diye sorarım ve bunun cevabını da doğrusu almak isterim'' dedi. 
     Başbakan Erdoğan, parti genel merkezindeki AK Parti İl Başkanları Toplantısı öncesinde gazetecilerin sorularını yanıtladı. 
     Erdoğan, AİHM'nin türban konusundaki kararıyla ilgili soru üzerine, şöyle konuştu 
     ''AİHM bu kararı vermiştir. Takdirini kullanmıştır. Bu takdir, Türkiye'de yasalar çerçevesinde karşılığını nasıl bulacaksa, bunun tabii en uygun şekilde uygulama alanları bellidir. Uygulama alanında da karşılığını bulur. 
     Benim kendi kanaatim açısından bunu sorduğunuz zaman, ben tabii, AİHM'ye, 'Avrupa'nın değişik ülkelerindeki uygulama, acaba verdiğimiz kararı ne derece etkiler' diye sorarım ve bunun cevabını da doğrusu almak isterim.'' Başbakan Erdoğan, bir soru üzerine, bugün Van ve Ağrı'da iki olay yaşandığını anımsattı. 
     Ağrı Doğubayazıt'ta yaşanan deprem nedeniyle 18 vatandaşın hayatını kaybettiğini, 20 vatandaşın da yaralandığını belirten Erdoğan, Bayındırlık ve İskan Bakanı Zeki Ergezen, Sağlık Bakanı Recep Akdağ, Enerji ve Tabii Kaynaklar Bakanı Hilmi Güler ve bölge milletvekillerinin deprem bölgesine intikal ederek, duruma müdahale ettiğini söyledi. Erdoğan, gerekenlerin yapılacağını ifade etti. 
     Erdoğan, Van Valisi Hikmet Tan'a yönelik saldırı girişimi olduğunu kaydederek, olayın aydınlatılması için gerekli çalışmaların yürütüldüğünü bildirdi. 
     Erdoğan, NATO Zirvesi öncesinde Atatürk Havalimanı'nda bulunan patlamaya hazır bombayla ilgili olarak kendisine herhangi bir bilgi ulaştırılmadığını söyledi. Erdoğan, emniyet güçlerinin gerekli gördüğü takdirde açıklama yapacağını belirtti. 
     
</TEXT>
</DOC>
