<DOC>
<DOCNO> 280987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sonsiy04.html </URL>
<DATE> 2004/10/17/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Gül ve Fischer İlerleme Raporu sonrasında ilk kez yüz yüze görüşecek 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül'ün, Almanya ziyareti sırasında İlerleme Raporu'nun tavsiye bölümünde Türkiye'yi rahatsız eden bazı noktaların değiştirilmesi için nabız yoklaması, Alman hükümetinin ise Gül'e raporun olumsuz yorumlanmaması gerektiği mesajı vermesi bekleniyor. 
     A.A muhabirinin Almanya'daki çeşitli üst düzey yetkililerden edindiği bilgilere göre, Gül'ün bugün başlayacağı ziyaretinin ana gündem maddesini, İlerleme Raporu sonrasında Türkiye-AB ilişkilerinde gelinen nokta ve Aralık ayındaki zirve oluşturuyor. 
     Bakan Gül'ün ziyareti, İlerleme Raporu'nun yayınlanmasından sonra Almanya Dışişleri Bakanı Joschka Fischer ile yüz yüze yapacağı ilk görüşme olması açısından da önem taşıyor. 
     Edinilen bilgiye göre, Fischer Gül ile yapacağı görüşmede, İlerleme Raporu'nda Türkiye ile müzakerelere başlanılmasına yönelik yapılan tavsiyeden duyulan memnuniyetini aktararak, Aralık ayında da aynı yönde bir karar alınmasına ilişkin Alman hükümetinin desteğini vurgulayacak. 
     Gül'ün İlerleme Raporu'nun tavsiye bölümünde müzakerelerin nasıl yürütüleceğine ilişkin unsurlar hakkında duyduğu bazı çekinceleri Alman tarafına iletmesi beklenirken, Alman yetkililerin buna karşılık vereceği mesaj, Aralık ayındaki zirve öncesinde Türkiye'nin İlerleme Raporu'nu olumlu açıdan yorumlaması gerektiği şeklinde olacak. Alman yetkililer, Türkiye'ye karşı ayrımcılık yapılmadığını ve Türkiye'nin müzakerelerin açık uçlu olması ve askıya alınabileceği gibi hassas olduğu noktaların normal olduğunu savunuyor. Alman hükümeti, bu çerçevede Türk tarafının rapora ilişkin eleştirel açıklamalar yapmasının, Aralık zirvesinde alınması hedeflenilen karara yararı olmayacağı görüşünde. 
     Dışişleri Bakanı Gül'ün Almanya'daki çeşitli kesimlerle görüşmelerinin yanı sıra çok sayıda gazete ve televizyona demeçler vermesi öngörülüyor. 
     Gül, temasları çerçevesinde ulusal, eyalet ve Avrupa Parlamentosu üyesi Türk kökenli Alman parlamenterlerle bir araya gelecek, Federal Parlamento Dışişleri Komisyonu Başkanı Volker Rühe, Hür Demokrat Parti FDP Genel Başkanı Guido Westerwelle ve Hıristiyan Demokrat Birlik CDU partisi Genel Başkanı Angela Merkel ile görüşecek. 
     Gül, ayrıca Friedrich Ebert Vakfı, Körber Vakfı, Berlin Avrupa Akademisi ve Güneydoğu Avrupa Cemiyeti ile Silahlı Kuvvetler Akademisi tarafından Berlin Eyalet Parlamentosu tören salonunda ortaklaşa düzenlenecek toplantıda, Türkiye-AB ilişkilerini değerlendiren konuşma yapacak. 
     Gül, Almanya'daki Türk dernekleri temsilcileriyle de bir araya gelecek. 
     
</TEXT>
</DOC>
