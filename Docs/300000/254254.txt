<DOC>
<DOCNO> 254254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/ekonomi/aeko.html </URL>
<DATE> 2004/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsaya iki gün Yeni Lira tatili 
</HEADLINE>
<TEXT>


Yeni Türk Lirası'na YTL geçiş öncesinde borsa 30 - 31 Aralık 2004'te tatil olacak. YTL'ye geçişle İstanbul Altın Borsası'nda birimler gram yerine kilogramla ölçülecek 

ANKARA Milliyet 

İstanbul Menkul Kıymetler Borsası İMKB Yeni Türk Lirası'nın YTL tedavüle gireceği 1 Ocak 2005'ten önceki 30 - 31 Aralık perşembe ve cuma günleri tatil edilecek. 
İki günlük tatil süresince bankalar ile Takasbank altı sıfırı atılmış Yeni Türk Lirası'na uygun bilanço ve diğer hesapları düzenleme fırsatı bulacak. İstanbul Altın Borsası'nda da YTL'ye geçişten itibaren birimler gram yerine kilogram ile ölçülecek. Devlet Bakanı Ali Babacan'ın başkanlığında önceki gün yapılan toplantıda YTL'ye geçişle ilgili çalışmalar gözden geçirildi. YTL'ye geçişle ilgili son durum ve yapılması gerekenler şöyle 
1 ve 5 YTL'lik banknotların basımı tamamlandı, Merkez Bankası şubelerine dağıtımına devam ediliyor. 20 YTL'nin basımı için hazırlıklara ise yeni başlandı.Yeni banknot ve madeni paraların tanıtımına eylülde başlanacak. 1 milyar 271 milyon adet basılacak paraların baskı işlemleri, programlandığı şekilde yürüyor.Vergi kanunları taranıyor ve Yeni Kuruş'la ifade edilemeyecek küçük cezaların silinmesi ya da yuvarlanmasıyla ilgili tasarı hazırlanıyor. Yeni yazar kasalarda YTL'ye uyumluluk şartı aranacak. Eski yazar kasalar üzerinde ayarlama yapılabilmesi için süre verilecek.Bütün bankaların YTL'ye hazırlık süreçlerini kontrol etmek üzere yazılı takip cetveli oluşturuldu ve bankaların hazırlıkları sürekli kontrol ediliyor.Ürün etiketleri bir yıl boyunca TL ve YTL olarak ifade edilecek.Nominal değeri 500 bin liranın altında kalan ve YTL sistemine kuruşla bile ifade edilemeyecek hisse senetleriyle ilgili yeni yasa tasarısı hazırlanacak. İMKB Endeksi değişmeyecek.Tüm parasal istatistikler YTL'ye göre ayarlanacak. Eski veriler YTL'ye çevrilecek.Türkiye'nin uluslararası para kodu TRL'den TRY'ye çevrilecek. Buna ilişkin standart çalışması yapıldı. 



</TEXT>
</DOC>
