<DOC>
<DOCNO> 298305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sontur43.html </URL>
<DATE> 2004/12/16/ </DATE>
<TIME> 19.18 </TIME>
<AUTHOR>  </AUTHOR>
<HEADLINE>
Cavit Çağlar ve 36 sanığın yargılanmasına devam edildi 
</HEADLINE>
<TEXT>

     Cavit Çağlar ile oğlu Mustafa Çağlar'ın yurtdışına çıkma yasağı kaldırıldı. 
     Interbank'tan, kurdukları bazı şirketler adına kredi alıp, bunları kendi gruplarına aktardıkları iddiasıyla ''banka dolandırmak'' suçundan yargılanan işadamı Cavit Çağlar'ın da aralarında bulunduğu 36 sanığın, Yargıtay'ın, yerel mahkemenin beraat kararını bozmasının ardından yeniden yargılanmasına devam edildi. 
     Bursa 3. Ağır Ceza Mahkemesi'nde görülen davanın 2'inci duruşmasında, tutuksuz sanıklar Cavit Çağlar, oğlu Mustafa Çağlar ve dayısı Şükrü Şankaya ile birlikte diğer sanıklar hazır bulundu. 
     Cavit Çağlar, duruşmada, TMSF ile yaptığı anlaşma ve protokollerin metinlerini sunduğu mahkemeden, daha önce verilen beraat kararında ısrar edilmesini istedi. Çağlar, hakkındaki yurtdışına çıkış yasağının kaldırılmasını da talep etti. 
     Mahkeme heyeti, Çağlar'ın yanı sıra oğlu Mustafa Çağlar ve diğer sanıkların da aynı yöndeki taleplerini kabul ederek, yurtdışı çıkış yasağını kaldırdı ve duruşmayı erteledi. 
     
</TEXT>
</DOC>
