<DOC>
<DOCNO> 250726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/guncel/axgun01.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tedbirsizlik ayak kopardı .. 
</HEADLINE>
<TEXT>


Bush'un kalacağı otelin yakınına bırakılan bombaya önlem almadan müdahale eden polisin bacağı koptu 

ANKARA Milliyet 

ABD Başkanı George Bush'un Ankara ziyaretine 2 gün kala, konaklayacağı Hilton Oteli'ne 20 metre mesafede ses bombası patladı. Gerekli önlemi almadan şüpheli pakete müdahale etmek isteyen polis memuru Bekir Bayar ağır yaralandı. Bayar'ın sağ topuğuyla sol bacağı diz altından koptu. Bir polisle bir vatandaş da hafif yaralandı. 
Hilton Oteli yakınlarındaki Billur Sokak'ta sabah saatlerinde park halindeki 06 VOC 46 plakalı aracın sahibi, aracının altında bir paket gördü. Paketi kaldırıma bırakan kadın sürücü, polise ihbarda bulundu. 10.40 sıralarında ihbar alan bomba uzmanları harekete geçerken, Küçükesat Karakolu'ndan bir devriye ekibi olay yerine erken ulaştı. Bayar, pakete yaklaştığı sırada patlama gerçekleşti. Bayar'ın paketi "ayağıyla ittiği" öne sürülürken, patlama sırasında otelde kalan ABD'lilerin toplantı yaptığı, özel servis araçlarının da birkaç metre uzakta olduğu anlaşıldı. 
Pakette, TATP olarak bilinen triaseton triperoksit maddesinin bulunduğu anlaşıldı. Kimyasal maddenin tepkimeye girmesi için gereken asitin şırıngaya konulduğu, sarsıntı sonucu kimyasal maddeyle tepkimeye girerek patlamaya neden olduğu belirtildi. Bayar ile olay sırasında hafif yaralanan Orhan Tartıcı ve polis memuru Hasan Akyol, Hacettepe Üniversitesi Tıp Fakültesi'ne kaldırıldı. Milliyet'e bilgi veren bir yetkili, patlayıcının daha önce MLKP örgütüyle bağlantılı FESK Fakirlerin ve Ezilenlerin Silahlı Kuvvetleri örgütünün kullandığı patlayıcılarla benzerlik taşıdığını söyledi. 
Hacettepe Üniversitesi Tıp Fakültesi Hastaneler Genel Direktörü Prof. Dr. Uğur Erdener, Bayar'ın kopan parmaklarının dikilemediğini ve ayağının yarısının kullanılamaz halde olduğunu söyledi. Erdener, Bayar'ın sol ayağınınsa dikildiğini kaydetti. 


</TEXT>
</DOC>
