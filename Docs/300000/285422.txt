<DOC>
<DOCNO> 285422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/soneko30.html </URL>
<DATE> 2004/11/02/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Ergezen 3. köprü yapılırsa, Yap-İşlet Devret Modelini düşünüyoruz 
</HEADLINE>
<TEXT>

     Esin Işık AA 

Bayındırlık ve İskan Bakanı Zeki Ergezen, ''Eğer 3. köprünün yapılmasına kesin karar verilirse, yap-işlet-devret modeliyle düşünüyoruz'' dedi. 
     Ergezen, Aksaray-Pozantı arasındaki duble yol incelemeleri kapsamında Karayolları 38. Bölge Şefliğinde, gazetecilerin 3. köprü, İhale Yasası ve Bakanlığının 2004 yılı ödeneğine ilişkin soruları yanıtladı. 
     Boğaza yapılacak 3. köprüye ilişkin çalışmalara değinen Ergezen, bu köprünün yapılması gereğine inandıklarını, İstanbul'da Anadolu ve Avrupa yakaları arasındaki trafik değerlendirildiğinde bunun görülebileceğini kaydetti. 
     Bu köprüye ilişkin güzergah çalışmaları yapıldığını da söyleyen Ergezen, şöyle devam etti 
     ''Kamulaştırma maliyetleri ne olur Köprü ile beraber Avrupa ve Anadolu yakasındaki bağlantı yolları neler olur Bütün bunlarla ilgili çalışmalar yapıldı. 
     Bunlar bizim rezervimizde, elimizin altında. Bunu bir ihtiyaç olarak gördük. Bununla ilgili hazırlıkları tamamladık. Eğer yapılmasına kesinkes karar verilirse, yap-işlet-devret modeli ile düşünüyoruz. Ama buna şu an kesin karar verilmiş değil.'' Gazetecilerin, ''3. köprüyü Malezyalı bir şirketin yapacağına'' ilişkin haberleri hatırlatmaları üzerine Ergezen, Malezya ve Japonların yanında değişik konsorsiyumlar da bulunduğunu ifade ederek, ''Ancak şu an herhangi bir adres göstermek doğru değil. Hem de bilinmiyor. Çünkü hala çalışmalar devam ediyor. Bizzat Başbakan, bu çalışmalara nezaret ediyor. Ama gelişmiş, sonuçlanmış, karar verilmiş bir husus yok'' diye konuştu. 
     Ergezen, ''tüp geçitin hatırlatılıp, bu şartlarda 3. köprünün gerekli olup olmadığını'' soran bir gazeteciye de, bunun değerlendirildiğini belirtti ve ''Hiç kimse keyif olsun diye yatırım yapmaz. Hiç kimse, hiç bir hükümet, keyf için böyle bir projenin altına imza atmaz'' dedi. 
     Ergezen, 3. köprünün yapımına kesin kanaat getirildiği an, bunun yapımına başlanacağını bildirdi. 
     
     BÖLÜNMÜŞ YOLLAR 
     Bu arada bölünmüş yol çalışmaları konusunda bilgi veren Ergezen, geçen yıl bin 600 kilometre yol asfaltladıklarını, bu yıl ise yapılan 3 bin kilometre yolun 2 bin kilometrelik bölümünün asfaltlandığını, bin kilometrelik yolun ise mevsim koşulları nedeniyle önümüzdeki asfaltlanacağını belirtti. Ergezen, önümüzdeki yıl inşa edilecek 3 bin kilometrelik yolun çalışmasına da şimdiden başlanıldığını söyledi. 
     Yol yapımında ödeneklerin ne kadar olduğuna bakmadıklarını ifade eden Ergezen, şunları kaydetti 
     ''Ödenek şu an için ister yeterli gözüksün ister gözükmesin, 15 bin kilometre yol, hükümetin projesidir. Hükümet, bu projeyi hayata geçirmek istiyor. İstim arkadan gelir diye bir tabir var. Şu an ödenek yeterli gözükse de gözükmese de, bu ödenekler bulunup verilecek, temin edilecek.'' 
     
     MÜTEAHHİTLERE BAYRAMDAN ÖNCE ÖDEME 
     Bayındırlık ve İskan Bakanı, şevkle çalıştığını, kendilerine inanan müteahhitlerin de herhangi bir sorun yaratmadığını vurgularken, halen müteahhitlerin 330 trilyon lira alacağı bulunduğunu bildirdi. 
     Bu alacak konusunda hiç bir müteahhidin kendilerini rahatsız etmediğini ve nezaket kurallarını aşmadığını dile getiren Ergezen, bu olayı Başbakan'a götürdüklerini, Başbakan Erdoğan'ın talimatı çerçevesinde de 330 trilyon liralık alacağın bir kısmının bayramdan önce, bir kısmının da bayramdan sonra ödenmesinin kararlaştırıldığını söyledi. 
     Yaklaşık 11 yıl önce ihale edilen Karadeniz Sahil Yoluna da değinen Ergezen, bu sürede yolun yüzde 50'sinin yapılabildiğini, geriye kalan bölümün de önümüzdeki yıl sonunda biteceğini ifade etti. 
     Sadece bölünmüş yol yapmadıklarını belirten Ergezen, 2002'de 8 bin, 2003'de 9 bin, bu yıl da 14 bin kilometre yolun bakımının yapıldığına dikkati çekti. Ergezen, kaza kara noktalarının giderilmesinde de ciddi mesafe alındığını vurguladı. 
     
     KAMU İHALE YASASI 
     İhale Yasası'na ilişkin görüşlerini de açıklayan Bayındırlık ve İskan Bakanı, bu yasanın değişmesini teklif ettiklerinde çeşitli engellerle karşılaştıklarını hatırlattı, buna rağmen işleri parçalayarak, bölerek ihale etme modelini getirdiklerini bildirdi. 
     Bunun Türkiye'de karayolu yapımının önünü açtığına işaret eden Ergezen, yeni sistemle birçok firmanın ve ekibin çalışmasını sağladıklarını, bunun da zaman ve maddi kazanç sağladığını kaydetti. 
     İhale Yasası'nda normal ihale işlerindeki tıkanıklığı kaldıracak değişiklik düşündüklerini söyleyen Ergezen, ''Kamu İhale Yasası'nın değişmesi lazım. Ya çok tenzilat yapılıyor müteahhidin aleyhine oluyor ya da devletin aleyhine oluyor'' açıklamasında bulundu. 
     
</TEXT>
</DOC>
