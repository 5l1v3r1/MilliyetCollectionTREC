<DOC>
<DOCNO> 261140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonsiy16.html </URL>
<DATE> 2004/08/06/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
SSK çalışanlarının özlük hakları iyileştiriliyor. 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, SSK çalışanlarının özlük haklarının iyileştirilmesi için gayret gösterdiklerini söyledi. 
     Başesgioğlu, Afyon SSK Hastanesi'nde düzenlediği toplantıda, sağlık sektöründe en fazla şikayetin hasta yoğunluğundan kaynaklandığını belirterek, bu sorunların kısa vadede çözümlenmesinin beklenmemesi gerektiğini bildirdi. 
     SSK hastanelerinin yaklaşık 50 yıldır hizmet verdiğini ifade eden Başesgioğlu, geçmiş dönemlerde yapılması gereken yatırımların, yapılmaması nedeniyle kurumda özellikle personel sıkıntısı yaşandığına dikkat çekti. 
     SSK'nın çalışma ve personel esaslarını düzenleyen yasanın, yaklaşık 3,5 yıllık bir boşluk döneminin ardından yasama yılında çıkarıldığını anımsatan Başesgioğlu, şöyle konuştu 
     ''SSK çalışanlarının özlük haklarının iyileştirilmesi için gayret gösteriyoruz. Kurumdaki en büyük sıkıntıların başında gelen personel eksikliği, KPSS'nin sonuçlanmasıyla büyük ölçüde çözüme kavuşacak. KPSS'de 4 bin 500 kişilik kadro talep ettik. Bu sayede özellikle hemşire açığının önemli bir bölümü karşılanmış olacak.'' Başesgioğlu, özellikle hemşirelerin yaşadıkları sıkıntının farkında olduklarına işaret ederek, sorunların çözümlenmesi için KPSS sonuçlarının beklenmesi gerektiğini bildirdi. 
     
     SSK'NIN HARCAMALARI 
     Toplumda ilaç kullanma bilincinin yeterli düzeyde gelişmediğini belirten Bakan Başesgioğlu, koruyucu hekimlik uygulamalarının geliştirilmesi için çalışmalar yaptıklarını kaydetti. 
     Emekli Sandığı ve Bağ-Kur'a oranla SSK'nın giderlerinin daha düşük seviyede kaldığını anlatan Başesgioğlu, ''SSK'nın 6 katrilyon lira olan toplam sağlık harcamasının 3 katrilyonu ilaca ödeniyor'' dedi. 
     Başesgioğlu, zaman zaman hastalara kötü davranıldığı yönünde şikayetler geldiğini, sağlık sektörü çalışanlarının sabırlı ve özverili çalışması gerektiğini söyledi. 
     AK Parti İl Teşkilatı'nı da ziyaret eden Başesgioğlu, daha sonra Ankara'ya hareket etti. 
     
</TEXT>
</DOC>
