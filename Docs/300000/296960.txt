<DOC>
<DOCNO> 296960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/yasam/ayas.html </URL>
<DATE> 2004/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu yarışma halkı dejenere edecek' 
</HEADLINE>
<TEXT>


AKP Adana Milletvekili, erkeklerin kadın gibi yaşayacağı yarışma programına engel olunması için RTÜK'e başvurdu 


AKP Adana Milletvekili Ayhan Zeynep Tekin Börü, erkeklerin kadın gibi bir yaşam süreceği ve orijinal adı "He's a Lady" olan yarışma programının Türkiye versiyonuna engel olunması için RTÜK'e başvurdu. 
Börü başvurusunda, televizyonlarda birbiri ardına Türk insanının milli değerleriyle bağdaşmayan, kültürel gen yapısını tahrip edici, adı 'yarışma' olan rahatsız edici çeşitli programlar yayımlandığını söyledi. 

'Soysuzlaştırıyor' 
Milletvekili, erkeklerin kadın gibi bir yaşam sürüp yarışacakları "He's a Lady" gibi programların etik değerleri tahrip ettiğini, ahlaki dejenerasyonu artırdığını vurguladı. 
Sansüre her zaman "hayır" dediğini söyleyen Börü, ancak bir milletin evlatlarının bu kadar soysuzlaştırıldığı, mantıklarının ve zihinlerinin bu derece basit ve anlamsızca oyunlarla tahrip edilmesini de esefle karşıladığını anlattı. 
Ayhan Zeynep Tekin Börü, dilekçesinde şunları kaydetti 
"Milli ve kültürel varlığımıza, etik değerlerimize, Türk halkının kimliğine tamamen ters yapımları ekranlara taşıyan bir avuç insanın bu dejenerasyon faaliyetine izin verilmemelidir." 



</TEXT>
</DOC>
