<DOC>
<DOCNO> 286466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sontur16.html </URL>
<DATE> 2004/11/05/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
TİKKO'nun Karadeniz bölge sorumlusu Tunceli'de öldürüldü 
</HEADLINE>
<TEXT>

     DHA 

TUNCELİ'nin merkez Çiçekli Köyü Dal Mezrasında geçen salı günü güvenlik güçleriyle girdiği çatışmada öldürülen teröristin yasadışı TKP-ML TİKKO örgütü Karadeniz bölge sorumlusu Deniz' kod adlı Muharrem Yiğitsoy olduğu olduğu ortaya çıktı. 
     36 yaşında olan ve yaklaşık 15 yıldır TİKKO içinde faaliyet gösteren Muharrem Yiğitsoy'un 7 yıldır dağda olduğu belirtildi. Maden mühendisi olan Yiğitsoy, TKP-ML TİKKO örgütün bölünmesi ile 'Konferans' kanadında yer alarak Karadeniz bölgesinde silahlı eylemlere başladı. Karadeniz bölgesinde çok sayıda güvenlik görevlisinin öldürülmesi ve yaralanması eylemlerine katıldığı ve son olarak 6 örgüt mensubuyla birlikte bir ay önce Tunceli bölgesine geldiği anlaşıldı. 
     
     İKİ PARÇALI TİKKO BİRLEŞTİ 
     Yaklaşık 12 yıl önce kendi aralarında anlaşmazlığa düşen TİKKO örgütü Merkezciler' ve Konferansçılar' olarak ikiye bölünmüştü. Merkezciler daha çok Tunceli bölgesinde barınırken Tokat, Amasya ve Erzincan bölgelerinde de teröristler bulundurmaya çalışıyorlardı. Konferans kanadı ise sadece Karadeniz bölgesinde silahlı terörist bulunduruyordu. Her iki kanadın son yıllarda güvenlik güçlerinin operasyonları sonucu büyük darbe alması, giderek zayıflamalarının ardında geçtiğimiz ay birleşme kararı aldıkları öğrenildi. 
     TİKKO örgütünün Merkez kanadı 2 yıl önce Tunceli dağlarında yaptığı kongre ile adını Maoist Kominist Partisi Halk Kurtuluş Ordusu' MKP-HKO olarak değiştirmişti. Bu durumda bir ay önce birleşen iki grup Tunceli bölgesinde yoğunlaşmaya başladı. Son dönemlerde örgüte yeni katılanlar ve Karadeniz bölgesinden gelen yeni silahlı gruplarla birlikte örgütün Tunceli bölgesindeki silahlı terörist sayısının 60 civarına ulaştığı tahmin ediliyor. 
     
</TEXT>
</DOC>
