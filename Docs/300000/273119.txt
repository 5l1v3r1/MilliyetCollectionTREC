<DOC>
<DOCNO> 273119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/soneko03.html </URL>
<DATE> 2004/09/19/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Unicredit Türkiye'nin yıl sonu büyümesi 9.6 
</HEADLINE>
<TEXT>

     Avrupa'nın önde gelen İtalyan bankacılık grubu Unicredit, ekonomideki gelişmeler çerçevesinde, son 15 gün içinde, Türkiye'nin ekonomik performansının daha da arttığını bildirdi. 
     Unicredit Group tarafından, aralarında Türkiye'nin de bulunduğu gelişmekte olan Avrupa ülkeleri konusunda yayınlanan rapora göre, Türkiye ile birlikte Çek Cumhuriyeti ve Slovakya'nın da yatırımlardaki artış nedeniyle, ekonomik performanslarının arttığı kaydedildi. 
     Gerek IMF ile yapılacak yeni üç yıllık anlaşmanın, gerekse Avrupa Birliği'nden AB verilecek müzakere tarihi beklentilerinin, makro ekonomik olanlardaki olumlu gelişmelerle birlikte Türkiye ekonomisinin görünümünü olumlu yönde etkilediği vurgulandı. 
     IMF ve AB çerçevesindeki olumlu beklentilerin, Türk tahvillerine olan talebin devam etmesine neden olacağı da bildirildi. 
     
     ENFLASYON HEDEFLENEN SINIRLAR İÇİNDE... 
     Raporda, Ağustos ayında enflasyondaki yükselişe rağmen, yılsonu resmi hedeflerinin, halen tutturulabilir sınırlar içinde bulunduğu ifade edijldi. 
     Toptan Eşya Fiyatları Endeksi cinsinden yılsonu enflasyonunun yüzde 12.7, Tüketici Fiyatları Endeksi cinsinden enflasyonun ise yüzde 10.8 oranında gerçekleşebileceği bildirildi. 
     Merkez Bankası'nın, beklenmedik şekilde faiz oranlarını indirdiğinin hatırlatıldığı raporda, Aralık ayında, faiz oranlarının yeniden indirilebileceği vurgulandı. 
     
     ÖZEL SEKTÖRÜN PERFORMANSI ETKİLEYİCİ... 
     Türkiye ekonomisinin, tüketim ve yatırım harcamalarındaki artışlar sonucu güçlü bir ekonomik performansı yakaladığınn altının çizildiği raporda, ekonomik büyümenin de rekor oranda bir yükseliş gerçekleştirdiği hatırlatıldı. 
     Raporda, bu yılın ilk altı ayında, özel tüketim ve yatırım harcamalarındaki artış nedeniyle özel sektörün sergilediği performansın etkileyici olduğu ifade edildi. 
     Özel sektörün sağladığı bu performansın, 2005 yılında görülemiyebileceğinin belirtildiği raporda, AB müzakere tarihindeki gelişmelere paralel, 2004 yılında yüzde 9.6, 2005 yılında da yüzde 5.8 oranında bir ekonomik büyümenin beklendiği vurgulandı. 
     Ayrıca AB ile üyelik müzakereleri konusundaki gelişmelerin olumlu olduğu belirtilen raporda, AB Komisyonu'nun, Ekim ayındaki raporunun Türkiye'nin lehine olmasının beklendiği kaydedildi. Öte yandan rapor daha önceden kaleme alındığından, Unicredit Group'un Ekim raporuna dönük görüşü, TCK tasarısının Cuma günü komisyona geri çekilmesi öncesi havayı yansıtıyor. 
     
</TEXT>
</DOC>
