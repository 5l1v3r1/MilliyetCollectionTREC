<DOC>
<DOCNO> 280912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/spor/ydilmen.html </URL>
<DATE> 2004/10/17/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Disiplinin getirdikleri 
</HEADLINE>
<TEXT>



Bir tarafta Beşiktaş'ı, Galatasaray'ı yenen, Trabzon'dan tek puan alan özellikle de büyük takımlara karşı iyi konsantre olan Gaziantepspor. Üstelik her an skoru değiştirebilecek klas ayakları var. Diğer tarafta ise çoğu oyuncusu milli takımlardan dönmüş, son dönemlerde zorluk derecesi yüksek maçlar oynayan, konsantre sorunu yaşamasını beklediğimiz bir Fenerbahçe. Ancak karşımıza müthiş motivasyonlu, iştahlı ve kazanma arzusuyla dolu bir Fenerbahçe çıktı. 
Gaziantep klasik olarak savunmada çok adamla yer alıp, çabuk hücumlarla gol aramaya çalıştı. Fenerbahçe'de ise özellikle savunmanın önünde iki ön libero Fabiano ve Marco müthiş alan daralttı, top kendilerine geçtiğinde ise yüksek pas yüzdeleriyle oyunun kontrolünü hep ellerinde tuttular. Bu nedenle son dakikalarda direkten dönen bir top haricinde Gaziantep'e pozisyon vermediler. 
Fenerbahçe'de dün Alex yoktu. Ancak sahada uzun saçlısı ve uzun boylusu vardı. Alex'in bütün işini Pierre van Hooijdonk yaptı. Tipik santrfor gibi değil, orta saha gibi oynayarak, oyunu istediği zaman hızlandırdı, istediği zaman pas yaptı. Ve hakikaten çok iyi ikiye birlere girerek galibiyet golünü de attı. Fenerbahçe takımı maçın tamamında üstün oynadı. Belki takım halinde fert fert iyi değillerdi ama oyuna hep birlikte asıldılar. Aşağı yukarı sekiz dokuz tane şut attılar. Gaziantepspor 1-0'dan sonra Hasan Özer'i alarak doldur boşaltlarla Fenerbahçe yarı alanına yerleşmek istedi. Bunu da başardı. Ancak orta sahaya kadar çıkan defans oyuncuları da rakibe iki üç tane ani kontratak şansı verdi. İlk yarıda Ümit ile soldan çok etkiliydi Fenerbahçe. İkinci yarıda ise sağdan. Serkan, Marco, Fabiano sahanın en iyi üç oyuncusuydu. 
Oktay Demiray bir tane faulü geç vermesinin dışında hata yapmadı, hakikaten mükemmel maç yönetti. 



</TEXT>
</DOC>
