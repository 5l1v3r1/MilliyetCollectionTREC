<DOC>
<DOCNO> 273833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/spor/spo07.html </URL>
<DATE> 2004/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Küfre af yok 
</HEADLINE>
<TEXT>


MEHMET DEMİRCAN 


Bardağı taşıran olay 
FUTBOLUN kanayan yarası haline gelen küfürle savaş konusunda en ciddi uygulama Hollanda'da başlatıldı. Den Haag - Ajax maçında konuk ekipten Rafael van der Vaart'in TV sunucusu kız arkadaşı Sylvie Mijs'e ev sahibi seyircisinin hakaretler yağdırması bardağı taşırdı. Federasyon, bunun üzerine 3 basamaklı bir önlem paketi hazırladı. Buna göre hakeme tam yetki verilirken, önce anons, ardından 10 dakika ara, küfürün devamı durumunda ise maçın iptaline kadar uzanan uygulama devreye girecek. 

Bıçak gibi kesildi 
HOLLANDA hükümeti de küfür konusunda işi sıkı tuttu, geçtiğimiz hafta sonu oynanan Den Bosch - Ajax maçı öncesi üçlü bir toplantı yapıldı. Den Bosch Belediye Başkanı, Den Bosch kulüp yetkilileri ve federasyonun toplantısında, uygulamanın bu maçta başlamasını kararlaştırdı. Hollanda basını da uygulamaya geniş yer ayırınca, maçta hiç bir küfür olayı yaşanmadı. Ajax'ın süperstarı van der Vaart buna rağmen yaşadıklarından sonra, "Yurtdışına gitmeyi düşünüyorum" dedi. 



</TEXT>
</DOC>
