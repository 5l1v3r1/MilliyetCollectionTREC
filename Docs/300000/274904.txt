<DOC>
<DOCNO> 274904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sonyas03.html </URL>
<DATE> 2004/09/25/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Terminatör geliyor ama Schwarzenegger yok... 
</HEADLINE>
<TEXT>

     Ünlü bilim kurgu serisi ''Terminator'' geri dönüyor. Çekimlerine 2005 yılında başlanacak filmde, California Valisi Arnold Schwarzenegger bu kez Terminator'ın silahlarını kuşanmayacak. 
     ''Empire'' dergisinin internet sitesindeki habere göre, ''geri döneceğim'' diyerek seyirciye randevu veren Arnold Schwarzenegger sözünü tutamadı. 
     Serinin dördüncü filmi için 2005'te ''motor'' denileceği yönünde kesin açıklama yapılırken, Vali Schwarzenegger yaklaşan ABD başkanlık seçimleri sebebiyle filme dahil olamadı. Filmde ünlü aktörün yerine geçecek oyuncu ise henüz belirlenmedi. 
     Yapımla özdeşleşen Schwarzenegger'i ısrarla filme katmaya çalışan yapımcılar, hiç olmazsa çok küçük bir rol üstlenmesi için kapısını aşındırıyor. Oyuncunun razı olması halinde bile ekranda belirmesiyle yok olmasının bir olacağı söyleniyor. 
     
     YENİ MODEL ''TERMINATOR'' 
     ''Terminator'' serisinde sadece Arnold Schwarzenegger'in yokluğu değil. Yokedici makineyi yeniden tasarlayarak yeni bir model yaratılması düşünülüyor. 
     ''Terminator 3 Rise of the Machines'' adlı son filmin senaryo yazarları bu iş için masa başına otururken, son filmin yönetmeni Jonathan Mostow da yeniden seyirciyle buluşmaya hazırlanıyor. 
     Filmin diğer oyuncuları Claire Danes ve Nick Stahl'ın projede yer alacağı belirtilirken, her ikisinin de başka projeler için imza atmış olması ise kafaları biraz bulandırıyor. 
     
     EFSANE YENİDEN 
     İnsandan ayırt edilemeyen makine ''Terminator'', hayata gözlerini 1984 yılında açtı. 
     Yönetmenliğini James Cameron'ın üstlendiği filmin senaryosunu kalabalık bir kadro kaleme aldı. Schwarzenegger'in Terminator'ı canlandırdığı filmde, aktöre Linda Hamilton ve Michael Biehn eşlik etti. Hasılat rekorları kıran filmde, Terminator ile yakalamaya çalıştığı ''dünyayı kurtaran adamın'' annesi Sarah Connor Hamilton arasındaki mücadele izleyicinin yüreğini ağzına getirdi. 
     İlkinin gördüğü ilgi üzerine yapımın ikincisi çekmeye karar veren yapımcılar, bunun için tam 7 yıl bekledi ve 1991'de ''Terminator 2 Judgement Day'' geldi. Cameron'ın ikinci kez yönetmenlik koltuğuna oturduğu filmde bu kez Arnold, Sarah Connor'a yardım eden ''Terminator T-800 model 101'' adlı ''yufka yürekli'' bir makine olmuştu. Film ilk yapımın başarısını sürdürdü. 
     Aralıklı olarak çekilmesi adet haline gelen seri, 2003 yılında ''Terminator 3 Rise of the Machines'' ile sürdü. Bu kez yönetmen koltuğuna Jonathan Mostow oturdu, filmin lokomotiflerinden Hamilton ise bu yapımda rol almadı. 
     
</TEXT>
</DOC>
