<DOC>
<DOCNO> 251536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/guncel/gun01.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
2 Türk için kurtuluş umudu 
</HEADLINE>
<TEXT>


Irak'ta kaçırılan Türklerden Serçalı ve Kızıl, ailelerini arayarak, "1 hafta içinde döneceğiz" dedi. Görüntüleri yayımlanan diğer işçiler ise Diyarbakırlı çıktı... 

DİYARBAKIR, ADANA DHA 

Irak'ta direnişçilerin elinde tutulan Türklerin sayısı 5'e çıktı. Rehin tutulan Adanalı işçiler Soner Serçalı ve Murat Kızıl, ailelerini telefonla arayarak sağlık durumlarının iyi olduğunu, bir haftaya kadar serbest kalacaklarını bildirdi. 
El Kaide örgütünün yöneticilerinden El Zarkavi'nin adamlarının kaçırdığı sanılan Türk işçilerin görüntüleri yayımlanırken, Cemaat El Tevhid ve Cihad örgütü, Türk firmaların 72 saat içinde Irak'tan çekilmediği takdirde rehineleri öldüreceklerini açıkladı. El Cezire televizyonunda yayımlanan görüntülerdeki kişilerin de klima işçisi olarak Irak'a giden Diyarbakırlı Abdulselam Bakır, Mehmet Bakır ve Mustafa Bal olduğu belirlendi. Yakınlarını teşhis eden aileler, uzun süredir 3 işçiden haber alamadıklarını söyledi. 
Felluce kentine giderken kaçırılan Serçalı ve Kızıl da, önceki gün ailelerini telefonla arayarak, sağlık durumlarının iyi olduğunu bir haftaya kadar serbest bırakılacaklarını bildirdi. 20 gün sonra çocuklarından haber alan aileler gözyaşlarına boğulurken, işçilerin bağlı olduğu Kayteks firması, çalışanlarını kurtarmak için Felluce'deki işlerini durdurdu, işçilerini de Bağdat'a kaydırdı. 

Şıhların elindeyiz 
Babası Feridun Serçalı ile görüşen Soner Serçalı, "Baba bizi merak etmeyin. İyi bakıyorlar. Esir muamelesi yapmıyorlar. Misafir gibiyiz" dedi. Murat Kızıl da kardeşi Mehmet'e sağlık durumunun iyi olduğunu söyledi. Kızıl annesine de "Şıhların elindeyiz" bilgisini verdi. 


</TEXT>
</DOC>
