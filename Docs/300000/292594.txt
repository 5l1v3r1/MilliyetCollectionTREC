<DOC>
<DOCNO> 292594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sondun13.html </URL>
<DATE> 2004/11/27/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Ukrayna Parlamentosu, ikinci tur seçim sonuçlarını geçersiz ilan etti 
</HEADLINE>
<TEXT>

     Ukrayna Parlamentosu, devlet başkanlığı ikinci tur seçimi sonuçlarının geçersiz olduğunu ilan etti. 
     Tartışmalı devlet başkanlığı seçim sonucunun yarattığı krizi ele almak üzere olağanüstü toplanan parlamento, 21 Kasım'da yapılan ve Başbakan Viktor Yanukoviç'in galibiyetinin ilan edildiği ikinci tur seçimin geçersiz olduğuna ve seçmenlerin iradesini yansıtmadığına karar verdi. 
     Parlamento kararının yasal olarak bir bağlayıcılığı bulunmuyor. 
     Bu arada, parlamentoda yapılan başka bir oylamada, Merkez Meçim Komisyonu'na güvensizlik oyu verildi. 
     
     PARLAMENTONUN KARARI MEYDANDAKİ YUŞÇENKO TARAFTARLARINCA ALKIŞLANDI 

     Ukrayna Parlamentosu'nun devlet başkanlığı ikinci tur seçimi sonuçlarının geçersiz olduğunu ilan etmesi, meydanda toplanan muhalif lider Viktor Yuşçenko taraftarlarınca alkışlandı. 
     Tartışmalı seçim sonucunun yarattığı krizi ele almak üzere olağanüstü toplanan parlamento, 21 Kasım'da yapılan ve Başbakan Viktor Yanukoviç'in galibiyetinin ilan edildiği ikinci tur seçimin geçersiz olduğuna ve seçmenlerin iradesini yansıtmadığına karar verdi. 
     Parlamentoda kabul edilen kararlarda, seçim sırasında yolsuzluk yapıldığının saptandığı belirtildi ve Merkezi Seçim Komisyonu'nu lağvedilmesi istendi. 
     Oylamaya katılan 429 milletvekilinden 255'i seçimin geçersiz olduğu yönünde oy kullandı. Oylamanın yasal olarak bir bağlayıcılığı bulunmasa da, seçime ilişkin mevcut hoşnutsuzluğu ortaya koyması bakımından önem taşıdığı belirtiliyor. 
     Merkezi Seçim Komisyonu'na güvensizlik oyu verilen ve yine bağlayıcılığı bulunmayan diğer oylamanın da Başbakan Viktor Yanukoviç ve destekçilerinin üzerindeki baskıyı artıracağı yorumları yapılıyor. 
     Parlamentodaki olağanüstü oturum sırasında da Bağımsızlık Meydanı'nı dolduran yaklaşık 100 bin Yuşçenko taraftarı, oturumu alana yerleştirilen dev ekranlardan canlı olarak izledi. Parlamenterlerin seçimin iptal edilmesi yönündeki konuşmaları meydandaki halk tarafından dakikalarca alkışlandı. 
     Seçimlerin parlamentoda geçersiz sayıldığının açıklanmasından sonra meydanda başlayan sevinç gösterileri sürüyor. 
     Ukrayna'da şimdi bütün dikkatler Pazartesi günü Yüksek Mahkeme'nin Yusçenko'nun yaptığı itiraza ilişkin vereceği karara çevrildi. 
     Bu arada, başkent Kiev'in her yerinde, devlet başkanlığı seçim sonucuna itiraz eden muhalif lider Viktor Yuşçenko'yu destekleyenlerin kullandığı turuncu renkler göze çarpıyor. 
     Başkentte sürekli toplantı halinde bulunan Yuşçenko taraftarları, sabahın erken saatlerinde tren garında ülkenin diğer kentlerinden gelen destekçileri karşılıyor. 
     Tren garında bu sabah, seçimin galibi ilan edilen Başbakan Viktor Yanukoviç'in taraftarları da, az sayıda da olsa dikkat çekerken, muhalifler ile Yanukoviç taraftarları arasında herhangi bir gerginlik yaşanmadı. 
     Bir taksi şoförü, ''Ukrayna halkının asil ve büyük bir halk olduğunu'' belirterek, ''Halkımız yerleşik demokratik kültüre sahip ve birbirine karşı oldukça saygılıdır. Ancak tüm bu yaşananlardan sonra dağ fare doğurdu. Yuşçenko'nun devlet başkanı olması için tüm bunların yaşanması gerekir miydi '' dedi. 

     
</TEXT>
</DOC>
