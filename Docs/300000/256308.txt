<DOC>
<DOCNO> 256308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/soneko11.html </URL>
<DATE> 2004/07/18/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Şener Önceki hükümetler döneminde yatırım sepeti plansızca şişirilmiş 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, önceki hükümetler döneminde yatırım sepetinin plansızca şişirilmiş olduğunu gördüklerini belirterek, ''Bu nedenle başka siyasetçiler gibi bol bol söz verme yerine yapabileceğimiz işlerin vaadinde bulunuyoruz'' dedi. 
     Şener, AK Parti Adana İl Teşkilatı'nın Pozantı İlçesi'nde düzenlediği ''10. İl Danışma Meclisi Toplantısı''ndaki konuşmasında, hükümetin bugüne kadar yaptığı çalışmaları değerlendirdi. 
     Her yerde sorunun olabileceğini ancak, bunların son 2 yılda ortaya çıkmadığını, hükümet olarak mazeret üretme yerine mümkün olduğunca toplumun tüm kesimlerinin sorununa çözüm ürettiklerini belirten Şener, şunları söyledi 
     ''Gittiğimiz her yerde sorunları dinliyoruz, halkın arasındayız. Ben 4 kez milletvekili seçildim. Her platformda konuşmalar yaptım, kahvehanelere gitti. Hiçbir zaman söz vermedim. Ancak, bugün bir bakıyoruz bugüne kadar yatırım sepeti plansızca şişirilmiş. Herkes birşeyi yatırım programına almış. Bu da yatırımları bitirmek yerine daha da tıkamış. 
     Şu anda en pahalı yatırım sulama konusunda olanlar. Sulama sıkıntısının çözümü ile ilgili ancak 31 yılda tamamlanacak yatırımlar var. Biri bitirilmeden bir başka yatırım programa alınmış. Bunlar için her yıl 3-5 trilyon lira harcanıyor ancak hiçbiri bitirilmiyor. Bu nedenle biz yatırım sepetini şişirmek yerine mevcutları tamamlamaya özen gösteriyoruz. 
     Bir milletvekili arkadaşım var bana haftada bir kez mutlaka gelip yöresiyle ilgili sulama projesini programa almamı istiyor. Bu talep yerinde ve yapılması gereken bir işi içeriyor ancak, 1.5 katrilyon lirayı bulan bu sulama yatırımını da programa alsak eski yatırımların bitme süresi birkaç yıl daha uzar. Bu nedenle gerçekçi olmak zorundayız.'' Şener, mevcut yatırımlar bitirilmeden ve mecbur kalmadıkça yeni yatırımları programa almayacaklarını vurguladı. 
     
     İÇ VE DIŞ POLİTİKA 

     Başbakan Yardımcısı Şener, Türkiye'de ilk kez yeni kurulan bir partinin ilk seçimde tek başına iktidar olduğunu belirterek, ''Bir ilki gerçekleştiren AK Parti, iç poltikada siyasetçiye güven, dış politikada Türkiye'ye itibar kazandırmıştır'' dedi. 
     İktidara geldikten sonra yolsuzluklarla mücadele ettiklerini, halkın parasının hesabını sorduklarını, eski 6 bakanın TBMM'nin oylarıyla yüce divana gönderildiğini, bir başka bakanla ilgili kararın ise genel kurulda oylanacağını anlatan Şener, şunları söyledi 
     ''Hükümet olarak, Kıbrıs, Irak ve Avrupa Birliği gibi çok önemli dış politika konularında alınan isabetli kararlar sayesinde herşey Türkiye'nin lehine sonuçlanmıştır. Bunlardan daha iyi sonuçlar alınabilir miydi diye sorulacak olursa akla başka alternatifler gelemez. Kıbrıs'ta Annan Planı doğrultusunda yapılan referandum saysinde, tüm dünyanın KKTC'ye bakışı değişmiştir. 
     Irak Savaşı sırasında Türkiye'nin izlediği politika sayesinde tek bir vatadaşımızın burnu kanamamıştır. Avrupa Birliği'ne gelince bu konuda Türkiye üzerine düşen tüm görevleri yerine getirmiştir. Şimdi sıra bu yılın Aralık ayında yapılacak zirve toplantısında. Ancak, AB dünyanın sonu değildir, şartlar artık değişti. Şimdi AB'nin Türkiye'ye ihtiyacı var.'' 
     
     ''70 MİLYON İNSANIN MENFAATİ NEYİ GEREKTİRİYORSA HÜKÜMETİMİZ ONU YAPIYOR'' 

     Devlet Bakanı ve Başbakan Yardımcısı Abdüllatif Şener, AK Parti hükümetinin 70 milyon insanın menfaati neyi gerektiriyorsa onu yaptığını söyledi. 
     Şener, AK Parti Adana İl Teşkilatı'nın Pozantı İlçesi'nde düzenlediği ''10. İl Danışma Meclisi Toplantısı''ndaki konuşmasında, bir ülkede halkın mutluluğunun sadece kişi başına düşen milli gelirle ölçülemeyeceğini, temel hak ve özgürlüklerin de kişinin mutluluğunda önemli bir pay sahibi olduğunu vurguladı. 
     Türkiye'de kişi başına milli gelirdeki artışa işaret eden Şener, bununla yetinmeyip temel hak ve özgürlükler için de Anayasa'da gerekli değişikliklerin yapıldığını belirterek, ''70 milyon insanın menfaati neyi gerektiriyorsa hükümetimiz onu yapıyor'' dedi. 
     Şener, Adana Büyükşehir Belediye Başkanı Aytaç Durak'ın konuşması sırasında, ''Adana'ya son 6 yılda yapılan devlet yatırımı yaklaşık 200 trilyon lira'' şeklindeki sözlerinde bir yanlışlık olduğunu ifade ederek, şunları söyledi 
     ''Sayın Başkan bu rakamları nereden buldu bilmiyorum. Ancak, bazen rakamları kullananlar hep kendilerine uygun rakam kullanırlar, bu da bir gerçek. Ben de size DPT'nin rakamını vereyim... Proje bazında köy hizmetlerinin bütün yatırımları, hatta milli eğitimin bütün yatırımları gibi toplu yatırımlar hariç, 2004 yılı yatırım programında Adana'nın yatırımları 133 trilyon lira görünüyor. Bu sadece 2004 yılının, 6 yılın toplamı değil. Aslında belediyelerin yaptığı bazı yatırımları da merkezi hükümet finanse ediyor. O zaman onları aradan ayıklayıp merkeze ilave etmek lazım, o zaman rakamlar değişir.'' Şener'in bu sözleri üzerine Adana Büyükşehir Belediye Başkanı Aytaç Durak, yanında bulunan milletvekilleri ve AK Parti İl Başkanı Abdullah Doğru'ya elindeki dökümanları göstererek, ''Benim verdiğim bu rakamlar DPT kaynaklıdır ve doğrudur'' dedi. 
     
     İYİ VATANDAŞ, İYİ İNSAN 

     Başbakan Yardımcısı Şener, AK Parti'nin kısa sürede halkın güvenini kazandığını, toplumun temiz siyasetçiler kadar iyi insan ve iyi vatandaşa da ihtiyacının olduğunu belirterek, konuşmasını şöyle sürdürdü 
     ''Bir kişi iyi insan olabilir ama iyi vatandaş olamaz. İyi vatandaş olan da bazen iyi insan değildir. Televizyonlarda bir dönem izlenen Dallas dizisindeki JR iyi bir vatandaş. Çünkü, her türlü dolabı çevirmesine rağmen yaptığı işleri kanuna uygun hale getirdiği için kimse eline kelepçe vurup cezaevine atmıyor. Bu kişi iyi vatandaş ancak, iyi bir insan değil. 
     Bir başka insan vardır herkese yardım eder, iyilik yapar, ancak, kanunlara aykırı hareket eder. Bu iyi bir vatandaş değildir. Bu nedenle iyi vatandaş ve iyi insan kimliğinin bir arada olması lazım.'' 
     
     BAŞKAN DURAK'IN SÖZLERİ 

     Adana Büyükşehir Belediye Başkanı Aytaç Durak ise konuşmasında Yerel Yönetimler Kanunu ile getirilen yeniliklere işaret ederek, ''Yıllardır söylenip de bugüne kadar hayata geçirilmeyen bu kanunu çıkarmak AK Parti hükümetinin eseri oldu'' dedi. 
     Durak, yasanın en önemli avantajının, hazine arazilerinin kullanımının belediyelerin yetkisine verilmesi olduğuna dikkati çekerek, şunları söyledi 
     ''Bugüne kadar Hazine arazilerinin işgal edilmesinin en büyük sorumlusu malına sahip çıkamayan Hazine olmuştur. Oysa, bu yetki belediyelere verilmiş olsaydı bu kadar gecekondu türemez, çarpık kentleşme olmazdı.'' Durak, son 6 yılda Adana'ya 1 katrilyon 55 trilyon liralık yatırım yapıldığını, bunun yüzde 80'inin büyükşehir belediyesi tarafından, yüzde 22'sinin ise devlet kuruluşları tarafından gerçekleştirildiğini vurgulayarak, şunları kaydetti 
     ''Toplam yatırımın yüzde 80'ini tek başına gerçekleştiren büyükşehir belediyesi bugüne kadar bu hizmetinden dolayı devlete bir de yüzde 18 KDV ödemek zorunda bırakılmıştır. Yani, biz bir yandan DSİ'nin yapması gereken su hizmetini kente kazandıracağız, öte yandan da vergi ödeyeceğiz. Biz yıllarca bunun sıkıntısını yaşadık.'' Durak, kürsüdeki konuşması sırasında çalan cep telefonuna, Bakan Şener'den müsaade isteyerek cevap verdi. Durak, bir seçmeninin düğün daveti ile ilgili yaptığı konuşmanın ardından salondakilere dönerek, ''Cep telefonum sürekli açık, her yerde telefon numaramı veriyorum, telefonlarıma da bizzat kendim cevap veriyorum. Ancak, kiMse aramıyor'' dedi. Durak, salondakilere cep telefonu numarasını da vererek, zorunlu kalındığında aranabileceğini söyledi. 
     Belediye Düğün Salonu'nda düzenlenen toplantıya, AK Parti Adana milletvekilleri Ali Küçükaydın, Ziayeddin Yağcı, Abdullah Çalışkan, İl Başkanı Abdullah Doğru, il ve ilçe teşkilatı yöneticileri, ilçe ve belde belediye başkanları, il genel meclisi üyeleri, kadın ve gençlik kolları yöneticileri ile partililer katıldı. 
     
</TEXT>
</DOC>
