<DOC>
<DOCNO> 266509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sondun12.html </URL>
<DATE> 2004/08/26/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Irak... Kufe'den yola çıkan göstericilere ateş açıldı... 
</HEADLINE>
<TEXT>

     Irak'ın Necef kentinde günlerdir Amerikan askerleriyle savaşan Şii lideri Mukteda Sadr milislerine destek için Kufe'den yola çıkan göstericilere ulusal muhafızlarca ateş açılması sonucu 1 kişinin öldüğü, onlarca kişinin yaralandığı bildirildi. 
     Bölgedeki AFP muhabiri, göstericilerin Kufe'de bir cami önünde toplanıp sloganlar atarak Necef'e doğru yürüyüşe geçtiğini kaydetti. 
     Radikal lider Sadr lehinde, Başbakan İyad Allavi aleyhinde sloganlar atarak ilerleyen binlerce gösterici, Kufe'yle Necef arasındaki Endülüs bölgesindeki askeri üssün önünden geçerken, ulusal muhafızların ateşine maruz kaldılar. 
     Muhabir, muhafızların ateşiyle 1 kişinin öldüğünü, onlarca göstericinin yaralandığını kaydetti. 
     Yaralıların yol kenarında yattığı, bazılarının sivil araçlarla Kufe hastanesine taşındığı belirtildi. 
     Göstericilerin, ateşe rağmen dağılmayıp yola devam etmek istediği görüldü. 
     Kufe'de Sadr yanlısı milislerin denetimindeki bir camiye bu sabah havan mermileri düşmüş, en az 25 kişi ölmüştü. 
     
</TEXT>
</DOC>
