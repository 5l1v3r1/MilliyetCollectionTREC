<DOC>
<DOCNO> 271802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sontur37.html </URL>
<DATE> 2004/09/14/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Üç hastayı öldürmekle suçlanan Seda hemşire, cinayetleri nasıl işledi 
</HEADLINE>
<TEXT>

     Siyami Ersek Göğüs, Kalp ve Damar Cerrahisi Eğitim ve Araştırma Hastanesi'nde 3 hastanın aynı gün kısa aralıklarla ölmesi üzerine başlatılan soruşturmada, hemşire Seda Yavuz hakkında bir hastayı kasten öldürdüğü gerekçesiyle 30 yıla kadar ağır hapis cezası istemiyle dava açıldı. 
     Üsküdar Cumhuriyet Savcısı İskender Görgülü tarafından hazırlanan iddianamede, 2 Mayıs 2004 tarihinde hemşire Seda Yavuz'un görev yaptığı yoğun bakım ünitesinde saat 14.00'te İsmail Dönertaş'ın, saat 16.30'da Murat Özkaynak'ın öldüğü ve bu ölümlerin hastane kayıtlarına ''tabi ölüm'' olarak geçtiği belirtildi. 
     İzmir'de kalp ameliyatı geçirdikten sonra Siyami Ersek'e getirilen ve yaklaşık 1 aydır aynı ünitede tedavi gören Şükrü Kaya Karaca'nın aynı gün saat 15.00'te kalbinin durduğu, ancak doktorlar ve Seda Yavuz'un müdahalesiyle kalbinin tekrar çalışmaya başladığı ifade edilen iddianamede, şöyle denildi 
     ''Saat 19.00 sıralarında Seda Yavuz, kendisine göre kandaki potasyum değerinin düşük olduğunu görerek dolaptaki potasyum ampüllerinden birini alıp enjektöre çekmiştir. Ancak Seda Yavuz, tam bu sırada 'Öznur'un içeri girmesi üzerine tedirgin olmuş ve panikleyerek ampulü çöpe atmış, enjektörü de cebine koşmuştur.'' ''Öznur''un, bilgisayarla meşgulken arkasına baktığında Seda Yavuz'un Şükrü Kaya Karaca'nın serum setini tutup bir şeylerle uğraştığı ve boş enjektörü çöpe attığını gördüğü belirtilen iddianamede, Seda Yavuz'un ''Öznur''un soruları üzerine serumu kontrol ettiğini söylediği, ancak aradan 1 dakika geçmeden Karaca'nın kalbinin durduğu anlatıldı. 
     Doktorların müdahalelerine rağmen hastanın hayata döndürülemediği ifade edilen iddianamede, Karaca'nın kan tetkikinde potasyum miktarının saat 18.17'de 4.8 mmol-lt iken saat 19.25'te 15.1 mmol-lt'ye çıktığı kaydedildi. 
     Sanığın sorgusunda, ''günün yorgunluk ve stresinden bir anlık dalgınlık sonucu maktule serum şişesi yerine, boyun yolundan potasyum enjekte ederek ölüme sebebiyet verdiğini, daha sonra hata yaptığını fark ettiğini'' söylediği belirtilen iddianamede, ''Sanık, ötenazi taraftarı olmadığını, böyle bir saikle hareket etmediğini, öldürme kastının bulunmadığını söyleyerek kendisini savunmuştur'' denildi. 
     Karaca'nın ölümünün sanık Seda Yavuz'un usulsüz potasyum zerk etmesinden kaynaklandığı öne sürülen iddianamede, ölümleri şüpheli görülen diğer hastalar İsmail Dönertaş ve Murat Özkaynak ile ilgili otopsi raporlarının ise olay tarihinden bu yana uzun süre geçmiş olmasına rağmen Adli Tıp Kurumu'ndan henüz gelmediği ve bu 2 ölüm olayıyla ilgili soruşturmanın halen sürdüğü bildirildi. 
     İddianamede, sanık Seda Yavuz'un tevilli ikrar söze başka anlam yükleyerek konuşma , tanık beyanı, ceset muayene zaptı ve hasta müşahede evrakı delillerine dayanılarak TCK'nın 448. maddesi uyarınca Şükrü Kaya Karaca'yı kasten öldürmek suçundan 24 ile 30 yıl arasında ağır hapis cezasına çarptırılması istendi. 
     Olaydan sonra tutuklanan Seda Yavuz'un yargılanmasına, önümüzdeki günlerde Üsküdar Ağır Ceza Mahkemesi'nde başlanacak. 

     
</TEXT>
</DOC>
