<DOC>
<DOCNO> 280976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/soneko03.html </URL>
<DATE> 2004/10/17/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Türkiye, AB adaylar arasında en hızlı büyüyeni... 
</HEADLINE>
<TEXT>

     Avrupa Birliği'ne AB aday ülkeler olan Türkiye Romanya, Bulgaristan ve Hırvatistan arasında en hızlı büyüyen ülke konumunda bulunuyor. 
     A.A muhabirinin Avrupa Birliği Komisyonu'nun tespitlerinden derlediği bilgiye göre Türkiye, Gayri Safi Yurtiçi Hasıla temelinde yüzde 9.6 oranında bir büyümeye sahip olurken, Romanya'nın büyüme oranı yüzde 5.1, Bulgaristan'ın yüzde 5 ve Hırvatistan'ın yüzde 5 düzeyinde. 
     AB Komisyonu'na göre, Türkiye'nin ekonomik büyüme potansiyeli ileri yıllarda da yüksek seyredecek. 
     
     EN ÇOK İŞLEYEN PİYASA EKONOMİLERİ... 
     AB Komisyonu'nun tespitlerine göre, Türkiye ve Romanya, bölgenin en çok işleyen piyasa ekonomisine sahip. 
     Tespitlerde, Türkiye'nin daha yerleşik ve daha güçlü bir piyasa ekonomisine sahip olduğu vurgulanıyor. 
     AB'ye aday ülkeler arasında en çok dikkat çeken nokta ise Türkiye dahil bütün aday ülkelerin Cari İşlemler Açığının yüksek olması. 
     Aday ülkeler arasında, en yüksek Cari İşlemler Açığı yüzde 9 ile Bulgaristan'da bulunuyor. 
     
     ADAY ÜLKELERİN EKONOMİK GÖSTERGELERİ... 
     AB içindeki düşünce kuruluşlarının tahminlerine göre aday ülkelerin ekonomik verileri şöyle 
     
     TÜRKİYE 
     Türkiye'de, gelecek yıl ortalama enflasyon beklentisi yüzde 8, Faiz Dışı Fazla Hedefi yüzde 6.5. 
     Türkiye'de, gelecek yıl, Gayri Safi Yurtiçi Hasıla Temelinde GSYİH yüzde 6 ekonomik büyüme, yüzde 15-16 oranında faiz oranı, Cari İşlemler Açığı'nın GDP'ye oranı yüzde 3.8 oranında açık vermesi bekleniyor. 
     Borçların GSYİH'ye oranı yüzde 65.3. bütçenin, GSYİH temelinde yüzde 8 oranında açık vermesi bekleniyor. 
     Türkiye'de, gelecek yıl yüzde 10'un altında bir işsizlik oranı tahmin ediliyor. 
     
     ROMANYA 
     Romanya'da, Cari İşlemler Açığı'nın Gayri Safi Yurtiçi Hasıla'ya oranı yüzde 2 düzeyinde. 
     Faiz dışı fazla yüzde 2.7, işsizlik beklentisi yüzde 7 oranında, GSYİH temelindeki ekonomik büyüme oranı yüzde 5.1 Romanya'da, gelecek yıl yüzde 6-7 oranında enflasyon tahmin ediliyor. 
     GSYİH temelinde büyüme yüzde 5.7, enflasyon yüzde 6.5, Reel faiz oranı yüzde 15, Cari İşlemler Açığı'nın GSYİH'ya oranı yüzde 5.8, borçların GSYİH'ye oranı yüzde 21.3 olarak öngörülüyor. 
     
     BULGARİSTAN 
     Bulgaristan'daki en büyük ekonomik tehlike yüzde 9'a varan Cari İşlemler Açığı olarak gösteriliyor. 
     Bulgaristan'da GSYİH temelinde büyüme yüzde 5, enflasyon yüzde 4.5, reel faiz oranı yüzde 3.2, Cari İşlemler Açığı'nın GDP'ye oranı yüzde 9, işsizlik yüzde 12, faiz dışı fazla yüzde 7 olarak öngörülüyor. 
     
     HIRVATİSTAN 
     Hırvatistan'da, GSYİH temelinde yüzde 3.5 büyüme oranı, yüzde 3 düzeyinde enflasyon öngörülüyor. 
     Hırvatistan'daki reel faiz oranı yüzde 7, Cari İşlemler Açığı'nın GSYİH'ye oranı yüzde 5.5, borçların GSYİH'ye oranı yüzde 44.4, Bütçe açığının GSYİH'ye oranı yüzde 6, Faiz Dışı Fazla yüzde 6.8, İşsizlik ise yüzde 14 olarak tahmin ediliyor. 
     
</TEXT>
</DOC>
