<DOC>
<DOCNO> 267522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sondun06.html </URL>
<DATE> 2004/08/30/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Seçim tartışmasına Laura Bush da katıldı 
</HEADLINE>
<TEXT>

     ABD Başkanı George W. Bush'un eşi Laura Bush, eşinin rakibi Demokrat Partili John Kerry'nin Vietnam Savaşı başarılarını küçük gösteren televizyon reklamlarının adil olduğuna inandığı yönünde görüş belirtince, Kerry'nin seçim kampanyası yetkililerini ayaklandırdı. 
     Seçim kampanyasının önemli bir bölümünü Vietnam Savaşı kahramanlığı üzerine kuran Senatör John Kerry, bu yaklaşımını pahalıya ödüyor. Cumhuriyetçi Partili Bush'un çevresinin de desteğiyle yayınlandığı ortaya çıkan bazı televizyon reklamlarında, Kerry'nin Vietnam'da aslında köy yakma gibi eylemlere karıştığı ve anlattığı gibi kahramanlıklarda bulunmadığı, Demokrat Parti başkan adayının savaştaki arkadaşları tarafından anlatılıyor. 
     Bu televizyon reklamlarının Ohio, Wisconsin ve Missouri gibi, başkanlık seçimi için çekişmeli eyaletlerde yayınlanması Kerry'nin çevresini iyice kızdırmış, Senatör Kerry, Bush ekibinin kendisine karşı bir karalama kampanyasına giriştiğini savunmuştu. Bush ise bu tür saldırgan yaklaşımların siyasetten ''karşılıklı olarak'' kaldırılması gerektiği yönünde açıklama yapmıştı. 
     Bunların ardından First Lady Laura Bush, Time dergisinin kendisiyle yaptığı bir röportajda, ''Kerry karşıtı televizyon reklamları Demokrat Parti başkan adayına karşı adaletsiz mi '' sorusuna, ''Bence tam öyle değil. Benim kocama karşı da milyonlarca korkunç reklam var'' yanıtını verdi. Zaten Bush'un, söz konusu reklamları açıkça kınamaktan kaçınmasına kızgın olan Demokrat Partililerin öfkesi, Laura Bush'un bu sözleriyle daha da arttı. 
     Kerry kampanyası sözcüsü Stephanie Cutter, ''Bayan Bush'un, karalama reklamlarına destek veren açıklaması, bu saldırıların baştan aşağı Beyaz Saray tarafından koordine edildiğine dair bir başka üzücü kanıttır. Başkan inatla halen bu yalanları kınamayı reddediyor'' dedi. 
     
</TEXT>
</DOC>
