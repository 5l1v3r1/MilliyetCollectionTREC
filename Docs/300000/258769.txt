<DOC>
<DOCNO> 258769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonsiy01.html </URL>
<DATE> 2004/07/28/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erdoğan gazetecilere 'Bana kızmayın' dedi 
</HEADLINE>
<TEXT>

     Pamukova'daki tren kazasının ardından Ulaştırma Bakanı Binali Yıldırım'ın istifa edip etmeyeceğini soran gazetecilere, "Haddinizi bilerek soru sorun" diyen başbakan Recep Tayyip Erdoğan, İran gezisi sırasında gazetecilerin "Gönlünü almaya" çalıştı. 
     resmi bir ziyaret için dün İran'a giden Erdoğan, uçakta yaptığı sohbette, "Bana çok kızıyorsunuz değil mi Biraz sinirli miyim " dedi. Bir gazeteciden, "Zaman zaman sinirlisiniz" yanıtını alan Erdoğan, "Bana kızmayın ben olduğum gibiyim" yanıtını verdi. Aynı gazeteci de Erdoğan'a "Siz de bize kızmayın. Biz de görevimizi yapıyoruz" dedi. 
     Erdoğan, İran'a yapılan, terör örgütü PKK KADEK'in terör listesine alınamsı talebinin yineleneceğini söyledi. Başbakan, Enerji Bakanı Hilmi Güler'in doğalgaz fiyatlarının indirilmesiyle ilgili bu ülkede görüşmeler yapacağını da kaydetti. 
     Erdoğan, İran'a uçmadan önce Atatürk Havalimanı'nda bir açıklama yaptı. İran'la ilişkilerde olumlu gelişmeler yaşandığını bildiren Erdoğan, iki ülke güvenlik birimlerinin, terör konusunda istihbarat ve bilgi alışverişinde bulunduklarını belirterek, "Terör örgütünün bir defa terör listesine alınması talebimizi yineleyeceğiz" dedi. 
     Başbakan, "Doğalgaz fiyatlarının indirilmesi görüşmelerde gündeme gelecek mi " sorusuna da, "Enerji Bakanı'nın konuyla ilgili görüşmeleri var. İnanıyorum ki, olumlu bir netice alacağız" yanıtını verdi. 
     İran gezisine, Başbakan Erdoğan ile eşi Emine Erdoğan, Enerji ve Tabii Kaynaklar Bakanı Hilmi Güler, 6 milletvekili, 20 bürokrat ve teknokrat, 130 işadamı ile 34 basın mensubu da katılıyor. 

     
</TEXT>
</DOC>
