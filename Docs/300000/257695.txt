<DOC>
<DOCNO> 257695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sontur20.html </URL>
<DATE> 2004/07/23/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
MEB ''ÖSS'de resim ve şekil çizenler, sıfır alanların sayısını artırdı'' 
</HEADLINE>
<TEXT>

     Öğrenci Seçme Sınavı'na ÖSS girmeye son anda karar veren eski mezunlar ile karar verenler ile sınav kağıdına resim ve şekil çizenlerin sıfır puan alanların sayısını yükselttiği bildirildi. 
     Milli Eğitim Bakanlığı bürokratları, Milli Eğitim Bakanı Hüseyin Çelik'e sunulmak üzere ''2004 ÖSS Sonuçlarına Göre Sıfır Puan Alan Öğrencilerin Bu Puanı Alma Nedenlerine İlişkin Rapor'' hazırladı. 
     Raporda, 2003 ÖSS'de 26 bin 448 aday sıfır puan alırken, 2004 ÖSS'de bu rakamın 32 bin 177'ye yükseldiği belirtilerek, şöyle denildi 
     ''Bu artış 2004 yılında sınava giren öğrenci sayısının bir önceki yıla göre yaklaşık 250 bin daha fazla olmasından kaynaklanmaktadır. Esasen yıllara göre sıfır alan öğrenci sayısı yüzde 2'dir. Bu yıl da anormal olarak bir artış söz konusu değildir. Diğer yıllar ile paralellik arzetmektedir.'' Sınav değerlendirilirken puanların, testlerin ortalamaları ve standart sapmaların esas alınarak hesaplandığı kaydedilen raporda, bunun klasik değerlendirmeden farklı bir anlam taşıdığına ve ayrıca yanlış cevaplar nedeniyle belli sayıdaki doğruların yok sayıldığına işaret edildi. 
     
     ''YA TUTARSA'' 

     Raporda, nedenler şöyle anlatıldı 
     ''Sıfır alan öğrencilerin bu durumları tamamen bilgisiz olmaktan kaynaklanmamaktadır. Eski mezunlardan son anda sınava girmeye karar verenler ile sınavda resim ve şekiller çizenlerin olduğu tespit edilmiştir. Hiçbir hazırlığı bulunmadan sınava girmiş olmak için müracaat edip 'ya tutarsa' diyerek kendisini deneyen öğrenciler başarının düşmesinde etken olmaktadır. 
     İlköğretimden çok düşük diploma notu ile mezun olan öğrencilerin liselerde öğrenimlerini sürdürmeleri de önemli etkenlerden biridir. İlköğretimde sağlıklı bir yönlendirmenin yapılamayışı, liselere girişte herhangi bir şartın veya belli bir puan bareminin bulunmaması, her öğrencinin akademik eğitime yönelme arzusunu doğurmakta, bu durum üniversite önlerinde yığılmalara sebebiyet verdiği gibi, öğrencilerin başarısız olmalarını da gündeme getirmektedir. Son 3 yıldır sınıfta kalan, örgün eğitimin dışına çıkarılan devamsız başarısız öğrencilere yeni haklar verilmesi de eğitimin niteliğini düşürmektedir.'' 
     
     ''ÇOĞUNLUĞU MESLEK LİSESİ MEZUNLARI'' 

     Raporda, ''sosyo-ekonomik ve kültürel yapının yetersiz olduğu çok küçük yerleşim birimlerinde halkın, yerel yöneticilerin ve mülki amirlerin aşırı baskıları sonucu açılan ortaöğretim kurumlarının başarıyı olumsuz etkilediği'' vurgulandı. Bu yerleşim birimlerinde yeterli sayıda öğretmen, personel ve araç gereç bulunmadığı kaydedilen raporda, bu nedenle eğitim-öğretimin uygun olmayan fiziki mekanlarda yapıldığı bildirildi. 
     Raporda, ''2004-ÖSS'de sıfır alan 32 bin 177 öğrencinin büyük çoğunluğunun meslek liselerinden gelen öğrenciler olduğu da bilinmektedir'' denildi. 

     
</TEXT>
</DOC>
