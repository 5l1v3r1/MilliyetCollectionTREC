<DOC>
<DOCNO> 297603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonsiy23.html </URL>
<DATE> 2004/12/14/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Zana'dan Kürt aydınlara Her biri bir saz almış kendine çalıyor 
</HEADLINE>
<TEXT>

     "Kürt sorunun demokratik çözümü" için gazetelere verdikleri ilanla Yaşar Kaya ve diğer "Kürt aydınlarının" tepkisini çeken Leyla Zana, eleştirilere sert yanıt verdi. Zana, ad vermeden "Kürt aydınları" dediği kesime "Her biri eline bir saz almış ve kendine çalıyor" diye tepki gösterdi. 
     Eski DEP milletvekillerinden Leyla Zana ve Orhan Doğan, Paris'te yaşayan Kürtler'le Ahmet Kaya Kültür Merkezi'nde sohbet etti. 
     Kürt aydın ve sanatçılarının Kürt sorununun demokratik çözümü için International Herald Tribune ve Le Monde gibi gazetelere verdikleri taleplerini içeren ilanla ilgili gelişmeleri değerlendiren Leyla Zana "İnanın Kürt aydınları savaştan önce de halkla beraber değillerdi, savaşta da Kürtlerle birlikte değillerdi, savaş durduğunda yine Kürtler'le değillerdi. Biz parlamentoda da halkla beraberdik, bugün de beraberiz. Kürt aydınlarının kafası karışıktır. Her biri eline bir saz almış ve kendine çalıyor" diye konuştu. 
     Leyla Zana, sözlerini şöyle sürdürdü 
     "30 yıldır ülkeye adımını atmayanlar burda oturmuşlar Kürt halkı savaşsın diyorlar, ölsün diyorlar, çürüsün diyorlar, ne olursa olsun diyorlar ve burada yaşamlarını sürdürüyorlar. Herkes iyi bilsin halk ülkede yaşıyor. Halka öğüt vermeye kimsenin hakkı yok. Bu halka öğüt verenler gidip halka danışsınlar. Kürtler öyle bir merhaledeler ki hem özgürlüklerine sahip çıkıyorlar, kimliklerine sahip çıkıyorlar, hem de diğer meselelerine sahip çıkıyorlar. 
     Artık eskisi sadece ekonomi ya da sadece sosyal yaşam demiyorlar. Bugün hepsini birlikte istiyorlar hepsi birlikte bu kimliğin içinde olsun." 
     
</TEXT>
</DOC>
