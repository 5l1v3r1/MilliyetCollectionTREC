<DOC>
<DOCNO> 276517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonsiy04.html </URL>
<DATE> 2004/10/01/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Erdoğan, İbrahim Kutluay'ı kabul etti, espriyi patlattı... 
</HEADLINE>
<TEXT>

     Başbakan Recep Tayyip Erdoğan, NBA takımlarından Seattle'a transfer olan basketbolcu İbrahim Kutluay'ı kabul etti. 
     TBMM'deki Başbakanlık makamında gerçekleşen kabul sırasında gazeteciler, oturduğu yerde poz veren Başbakan Erdoğan ve Kutluay'a bir de tokalaşırken görüntü vermelerini rica etti. Bunun üzerine ''Sözleşme imzalamıyoruz ki'' diyen Başbakan Erdoğan, gazetecilerin isteğini kırmayarak Kutluay ile tokalaşırken görüntü verdi. Ancak uzun boyu ile dikkat çeken Erdoğan, Kutluay'ın yanında kısa kalınca bu kez de ''Boy farkını mı ölçüyorsunuz '' diye espri yaptı. 
     Yaklaşık 20 dakika süren görüşmenin ardından AK Parti Grup toplantısına katılmak üzere makamdan ayrılan Başbakan Erdoğan ile bir süre Meclis koridorlarında yürüyen Kutluay, ''Ziyaretinizin sebebi neydi '' sorusu üzerine, ''NBA'ya gitmeden önce Başbakan'ı ziyaret etmek istedim. Kendisine de milli takım formamı hediye ettim'' dedi. 
     
</TEXT>
</DOC>
