<DOC>
<DOCNO> 295400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/siyaset/siy01.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Makam otosunda koltuk kavgası 
</HEADLINE>
<TEXT>


Erdoğan'ın makam aracına binen Putin'in korumalarıyla Erdoğan'ın korumaları arasında arbede çıktı. Putin, nükleer silahların şifrelerinin bulunduğu çantasını yanından ayırmadı 

Tolga Şardan - Ankara 


Rusya Devlet Başkanı Vladimir Putin'in uzun süredir beklenen ziyareti, renkli görüntüleri de beraberinde getirdi. İşte geziden notlar 
Putin, Ankara'ya gelirken, ülkesinde kullanılmaya hazır bekletilen nükleer silahların şifrelerinin bulunduğu özel çantayı da beraberinde getirdi. Özel bir araçta muhafaza edilen çantanın, olası bir savaş halinde kullanılmak için hazır bekletildiği bildirildi. Sadece Putin'in talimatıyla kullanılabilen sistem için, gerekli olan "kullanıcı şifreleri" de aynı araç içinde özel bir çantada yer aldı. Gün boyu kendi makam aracını kullanan Putin, TOBB'daki İş Konseyi Toplantısı'ndan çıkarken, Erdoğan'ın teklifiyle Başbakan'ın makam aracına bindi. Rus korumalar bu gelişme üzerine makam aracının önüne oturmak için girişimde bulundu. Erdoğan'ın korumaları da duruma müdahale edip Rusların ön koltuğa oturmasına izin vermedi. İki lider aracın içindeyken, korumalar arasında arbede çıktı. Bu sırada Erdoğan'ın koruma amiri Salih Şahin, araç içinde tercüme yapan Dışişleri Bakanlığı görevlisini ön koltuğa oturtmayı başardı. 

Rus ve Türk gelin 
TOBB'daki toplantıda Putin'le, Rusya'da yatırım yapan ENKA Holding'in Patronu Şarık Tara arasında ilginç bir diyalog yaşandı. Tara, "Rusya'da 53 bin çalışanımız var. Onlar Rusya'da çok mutlu evlilikler yaptılar. Çok iyi Rus gelinlerimiz var. Yatırımlarla birlikte Rus gelinlerin artacağını umuyoruz" dedi. Putin de Tara'ya, "Burada bir dengesizlik var. Rus işadamları Türkiye'ye yatırım yaptıkça Türk kızlarıyla ilgilenecektir. Bu ziyaretimde pek çok şey göremedim ama, arabanın camından gördüğüm kadarıyla çok güzel Türk kızları var" diye yanıt verdi. 

Tatile gelemem 
Daha önce Türkiye'ye tatil için geldiğini belirten Putin, "Türkiye'nin sıradan insanlarıyla tanıştım. O insanlar Türkiye hakkında olumlu bir izlenim yarattı" diye konuştu. Putin bir firmanın otel açılışı ve tatil için kendisini Türkiye'ye davet etmesi üzerine ise, "Bu daveti kabul edemeyeceğim, çünkü Rusya'nın yarısı yurtdışında tatil yapamıyor. Benim de yurtdışına tatile gelmem doğru olmaz" şeklinde konuştu.TOBB'daki toplantıda "Erdoğan" helikopterlerinin ihalesini de hatırlatan Putin, "İhalede eşit katılımcılar olarak yerimizi almak istiyoruz. Üretiminin Türkiye'de yapılması ve ihraç edilmesini de kabul ediyoruz. Helikopterlerin adını 'Erdoğan' koyduk. Buna rağmen engelleri bir türlü aşamıyoruz" dedi. Erdoğan da Putin'e, "Bütün savunma ihalelerini geçen mayısta iptal ettik. Yeniden yapılacak ihalede sizi de görmek istiyoruz. Adı 'Erdoğan' olursa iftihar ederim" diye yanıt verdi. 'ATAK' olarak bilinen helikopter projesine 1996'da başlayan Ruslar, Recep Tayyip Erdoğan Başbakan olmadan önce, 2001'de helikopterlere "Erdoğan" ismini vermişti. 

Teröre karşı ortak platform 

ABDULLAH KARAKUŞ Ankara 

Erdoğan ile Putin, teröre karşı dünyada ortak bir platform oluşturulması konusunda mutabakata vardı. İki lider Azerbaycan - Ermenistan ve Filistin - İsrail sorunlarının çözümü için de ortak çalışma kararı aldı. Erdoğan, Putin'in onuruna dün akşam Başbakanlık Konutu'nda bir yemek verdi. Baş başa yenilen yemekte Erdoğan ve Putin'e sadece 2 tercüman eşlik etti. Yemekte, özelleştirme ve savunma sanayii ihaleleri, terör, dış politika ile ticaret konuları da görüşüldü. 


</TEXT>
</DOC>
