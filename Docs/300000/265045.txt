<DOC>
<DOCNO> 265045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sonspo09.html </URL>
<DATE> 2004/08/20/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Beşiktaş, galibiyet hasretine son vermek istiyor 
</HEADLINE>
<TEXT>

     Beşiktaş, Denizlispor ile yarın oynayacağı maç öncesi Birinci Süper Futbol Ligi'nde tam 131 gündür galibiyete hasret. 
     Ligdeki son galibiyetini geçen sezonun 28. haftasında, 4 Nisan 2004 tarihinde Atatürk Olimpiyat Stadı'nda 2-1'lik skorla Galatasaray karşısında alan Beşiktaş, 11 Nisan 2004'te Gençlerbirliği ile başlayan seride daha sonra oynadığı maçlarda 6'sı geçen sezon, 2'si de bu sezona ait olmak üzere toplam 8 lig maçında 3 puanı birarada göremedi. 
     
     KAZANAMAZSA, REKORU EGALE EDECEK 
     Beşiktaş'ın, 47. yaşına giren lig tarihinde üst üste maç kazanamama serisi 9 olarak gerçekleşti. 
     Siyah-beyazlılar, yarınki Denizlispor maçını da kazanamaması durumunda, 1972-73 sezonunda yaşadığı başarısız dönemindeki seriye ortak olacak. 
     
     BİR TÜRLÜ GELMEYEN 800. GALİBİYET 
     Beşiktaş, Denizlispor ile yarın yapacağı maçta, Birinci Futbol Ligi tarihindeki 800. galibiyetini almayı hedefliyor. 
     47 yaşına giren Birinci Futbol Ligi tarihinde şimdiye dek yaptığı 1494 maçta toplam 799 galibiyet elde eden siyah-beyazlılar, 8 maçtır elde edemediği 3 puana Denizli deplasmanında ulaşarak, 800. kez taraftarlarını sevindirmek istiyor. 
     ''Kara Kartallar'', lig tarihinde şimdiye dek yaptıkları toplam 1494 maçta 799 galibiyet, 432 beraberlik, 263 yenilgi alırken, 2380 gol atıp, kalesinde 1165 gol gördü ve 2386 puan topladı. 
     
</TEXT>
</DOC>
