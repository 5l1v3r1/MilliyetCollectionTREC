<DOC>
<DOCNO> 277433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/soneko09.html </URL>
<DATE> 2004/10/05/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Kavun fiyatları yükselişte... 
</HEADLINE>
<TEXT>

     Kavun fiyatları geçen aya göre önemli oranda yükseldi. 
     Türkiye Sebze ve Meyve Komisyoncuları Federasyonu Yönetim Kurulu Üyesi Mustafa Yücel, AA muhabirine yaptığı açıklamada, ürünün azalması nedeniyle kavun fiyatlarının artmaya başladığını, kaliteli ve tatlı kavunun kilosunun marketlerde 1 milyon liraya kadar çıktığını söyledi. 
     Yücel ''şu anda en kaliteli ve tatlı kavun Balıkesir yöresinde toplanıyor. Balıkesir'de kaliteli kavunun tarla satış fiyatı 500 bin liraya kadar çıktı. Toptancı hallerinde daha önce kilosu 100 ila 300 bin lira olan kavun şu anda kilosu 200 ila 750 bin lira arasında satılıyor'' dedi. 
     Mustafa Yücel, Adana yöresinde yetiştirilen ikinci ürün karpuzların da piyasaya çıktığını belirterek ''İkinci ürün karpuzlar çok kaliteli ve taze. Kahramanmaraş Ankara ve Yozgat yörelerinde yetiştirilen karpuzlar da toptancı hallerine getiriliyor. Ramazanda bol bol karpuz yiyebileceğiz'' diye konuştu. 
     
</TEXT>
</DOC>
