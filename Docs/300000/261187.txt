<DOC>
<DOCNO> 261187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sontur08.html </URL>
<DATE> 2004/08/06/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Sevgililerin para kavgası sokağa taştı 
</HEADLINE>
<TEXT>

     Yaşar ANTER - BODRUM Muğla DHA 
BODRUM'daki Atatürk Caddesi'nde birlikte dükkan işleten sevgililerin kavgası sokağa taştı. Sevgilisi 34 yaşındaki Derya Demir'e para vermek istemeyen 29 yaşındaki Rumi Gelgör, kadını tekme-tokat dövdü. 
     Denizli'de tanışıp sezon başında Bodrum'a gelerek Millenium Müzik Market'i açan Derya Demir ile sevgilisi Rumi Gelgör, önceki akşam dükkanda para nedeniyle tartışmaya başladı. Rumi Gelgör sevgilisini market içinde döverek dışarı atarken, marketteki kaset ve CD'leri de yerlere fırlattı. 
     Derya Demir, sokakta da sevgilisinin hakaret ve saldırısına uğradı. Sokakta para kavgasına tutuşan sevgililerden Derya Demir, "Denizli'deki 20 milyar liralık dükkanımı sattım, buraya getirdim, sana yedirdim, sen beni kendi dükkanımdan nasıl kovarsın '' diye bağırdı. 
     Rumi Gelgör, tekme ve yumruklarla Derya Demir'e saldırdı. Araya giren Bodrumlu esnaf, kadını sevgilisinin elinden kurtarmakta güçlük çekince polis çağırdı. Gelgör, gözaltına alınırken, kendisini görüntüleyen DHA muhabirlerine tehditler savurdu. Rumi Gelgör ve sevgilisi Derya Demir, götürüldükleri Bodrum Emniyet Müdürlüğü'nde birbirlerinden davacı olmayınca serbest bırakıldı. 

     
</TEXT>
</DOC>
