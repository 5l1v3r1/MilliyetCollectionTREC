<DOC>
<DOCNO> 263152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonsiy09.html </URL>
<DATE> 2004/08/13/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Eski bakan Atasoy'un hayati tehlikesi devam ediyor... 
</HEADLINE>
<TEXT>

     İbni Sina Hastanesi Başhekim Yardımcısı Prof. Dr. Önder Arslan, hastanelerinde tedavisi süren eski bakanlardan Veysel Atasoy'un solunum desteği altında bulunduğunu ve hayati tehlikesinin sürdüğünü bildirdi. 
     Prof. Dr. Arslan, İbni Sina Hastanesi'nde düzenlediği basın toplantısında, hastanelerine ''septik şok durumunda'' gelen Atasoy'un vücudunda, bir organizmaya bağlı olarak başta karaciğer ve böbrek olmak üzere bir kaç sistemin iflası durumunun görüldüğünü anlattı. 
     Bu sistemlere destek tedavilerini sürdürdüklerini dile getiren Prof. Dr. Arslan, ''Şu anda durumu ciddi, yaşamsal problemi var. Solunum desteği altında şuuru kapalı'' dedi. 
     Atasoy'un ''MRSA'' isimli mikrobu nasıl aldığı konusunda kesin bir bilgileri olmadığını aktaran Prof. Dr. Arslan, ''Bu organizmalar yoğun antibiyotik tedavisi altında kaldıklarında bir takım direnç mekanizmaları geliştirmekteler. Bu durum bize, hastalarımıza büyük sorun yaratmakta. Bu tür organizmalar sıklıkla hastane ortamında bulunmaktalar'' diye konuştu. 
     Prof. Dr. Arslan, tedavi sırasında bir hatanın olabileceği ihtimaliyle ilgili, ''Bir hata vardır demek şu an için söz konusu değil'' açıklamasını yaptı. 
     
     GEREKSİZ ANTİBİYOTİK KULLANIMI 
     Prof. Dr. Önder Arslan, konuyla ilgili her hastanenin kendi ''enfeksiyon kontrol komiteleri'' bulunduğunu ifade ederek, şunları kaydetti 
     ''Aylık olarak bu veriler değerlendirilir. Bu değerler daha önce belirlenmiş oranların üzerinde çıkıyorsa bir takım önlemlerin alınması gerekir. Duruma göre, bir takım ünitelerin kapatılması gerekebilir. Bunun bilgisi ve direktifi bu komiteler tarafından verilir.'' Mikrobun, muayene sırasında değil, cerrahi müdahale, katater ya da sonda takılması gibi durumlarda bulaşabileceğini ifade eden Prof. Dr. Arslan, klasik antibiyotik tedavilerine direnç kazanan mikrobun tedavisinin, özel antibiyotik kullanımı gerektirdiğine dikkati çekti. 
     Antibiyotik kullanımı konusunda uyarılarda bulunan Prof. Dr. Arslan, şöyle konuştu 
     ''Bunların en önemli sebebi toplumda gelişi güzel kullanılan antibiyotikler. O nedenle her ateş, her enfeksiyon sırasında antibiyotik gereksinimi olmaması gerekir. Mutlaka uzmanlar tarafından belirtilen durumlarda antibiyotik kullanılmalıdır.'' 
     
</TEXT>
</DOC>
