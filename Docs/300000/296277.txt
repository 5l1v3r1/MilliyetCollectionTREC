<DOC>
<DOCNO> 296277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonsiy16.html </URL>
<DATE> 2004/12/09/ </DATE>
<TIME> 22.51 </TIME>
<AUTHOR>  </AUTHOR>
<HEADLINE>
Başbakan Erdoğan Brüksel'de... 
</HEADLINE>
<TEXT>

     Başbakan Recep Tayyip Erdoğan, başlanan her müzakerenin bir hedefi olduğunu, Türkiye'nin AB ile başlatacağı müzakerelerde de tek hedefin tam üyelik olacağını söyledi. 
     AB Dönem Başkanı Hollanda'nın Başbakanı Jan-Peter Balkenende ve Erdoğan, Brüksel'de görüşmeleri öncesinde basına değerlendirmelerde bulundular. 
     Yabancı basının yoğun ilgi ve sorularına muhatap olan Başbakan Erdoğan, ''1963 Ankara Antlaşması ile 41 yıldır süren bir süreçte, 2002 Kopenhag zirvesinden sonra, çok önemli bir zirve toplantısı öncesine gelmiş bulunuyoruz'' diyerek, AB devlet ve hükümet başkanlarının, Kopenhag zirvesinde, siyasi kriterlerin yerine getirilmesi halinde, Aralık 2004'te, gecikmeksizin Türkiye ile müzakerelere başlamasına yönelik karar aldıklarını hatırlattı. 
     Türkiye'de, son iki yıl içerisinde iktidar, muhalefet ve sivil toplum örgütleriyle geceli gündüzlü bir çalışma içerisinde olunduğunu, düşünce ve inanç özgürlüğü, işkenceye karşı mücadele ve işkence konusunda sıfır hoşgörü gibi alanlarda Türkiye'nin kesin adımlar attığını belirten Erdoğan, uyum yasalarının da tamamlandığını anlattı. Bu yasaların ve reformların uygulanmasına yönelik adımların da peyderpey atıldığını, bir zihniyet değişikliğinin söz konusu olduğunu ve zaman gerektiğini belirten Erdoğan, bu alanda da tam bir siyasi iradenin mevcut olduğunu kaydetti. 
     Erdoğan, özetle şöyle konuştu 
     ''Altını çizerek ifade etmem gerekiyor Türkiye mevcut fiziki yapısına bugün ulaşmadı. 41 yıl önce de Avrupalı dostlarıyla, komşularıyla bu fiziki boyut ve şartlara sahipti. Bugün de şartlarını çok daha olgunlaştırarak, güzelleştirerek, Avrupa kurum ve kuruluşları ile koordinasyonunu, yapılaşmasını, o günden bu güne çok daha fazlasıyla geliştirmiştir. Şimdi, 17 Aralık zirvesi öncesinde son gelişmeleri değerlendirerek, atılması gereken adımları kısa süre içerisinde atmak üzere, 17 Aralık zirvesinden, küresel güç oluşturma noktasındaki AB için, özellikle altını çiziyorum, medeniyetler uzlaşmasına giden bir yolda AB'ye güç katma noktasında hayırlı bir neticenin çıkması arzusundayız.'' Erdoğan, bir soru üzerine, Kopenhag zirvesinde, yerine getirilmesi gereken kriterlerin söylendiğini ve bunların Türkiye tarafından yerine getirildiğini, AB Komisyonu'nun raporunda da müzakere sürecinin başlamasına yönelik bir engel kalmadığının belirtildiğini hatırlatarak, ''Başlanan her müzakerenin şüphesiz ki bir amacı vardır. Bu amaç da zaten üyelik amacıdır. Bunun için buradayız, bunun için 41 yıldır bu süreç çalışmaktadır. Müzakere süreci bir araçtır, üyelik bir amaçtır'' diye konuştu. 
     Türkiye ile müzakerelerin başlangıç tarihine ilişkin kararın 17 Aralık zirvesinde verileceğini belirten Erdoğan, şunları söyledi 
     ''Kopenhag zirvesindeki ifadeyi kendimize temel olarak alıyoruz. Türkiye'nin Kopenhag siyasi kriterlerini yerine getirmesi halinde gecikmeksizin müzakerelere başlanacağı söylendi. 'Gecikmeksizin' herhalde uzun uzadıya bir bekleme değildir. Zirveden hemen sonra bu işe başlamaktır. Nitekim şu anda birçok AB üyesi dost ülkeler ağırlıklı olarak bunun 2005'in ilk yarısı olduğu istikametinde düşüncelerini ifade ediyorlar. Biz de aynı kanaati paylaşıyoruz.'' AB Dönem Başkanı Hollanda Başbakanı Balkenende de, adil ve kurallı bir oyun gerektiği üzerinde durarak Türkiye'nin demokratikleşme, reformlar, insan hakları alanlarında büyük adımlar attığını, bazı alanlarda atılması gereken adımlar olduğunu, önemli bir an yaşandığını, zirveden dengeli bir karar çıkması gerektiğini belirtti ve gelecek hafta çıkacak olan kararın bugün bilinmesinin mümkün gözükmediğini anlattı. 
     Erdoğan ve Balkenende, daha sonra, Dışişleri Bakanı ve Başbakan Yardımcısı Abdullah Gül ve Hollanda Dışişleri Bakanı Bernard Rudolf Bot'un da katıldıkları yemekli toplantıya geçtiler. 
     
</TEXT>
</DOC>
