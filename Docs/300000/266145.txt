<DOC>
<DOCNO> 266145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/guncel/gun02.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Diploma 'hediyeli' Kuran kursu 
</HEADLINE>
<TEXT>


Yönetmeliklere aykırı olarak faaliyet gösteren özel Kuran kursları, gazete ilanlarında "barınma ve liseyi dışardan bitirme desteği" vaat ederek "yatılı öğrenciler" arıyor 

SALİHA ÇOLAK, ŞAKİR AYDIN Ankara, İstanbul 

İmam hatiplilerin üniversitede başka alanlara da yönelmesini sağlayacak düzenlemesi Çankaya Köşkü'nden dönen AKP iktidarında, yönetmeliklere aykırı "özel Kuran kursları" faaliyetlerini sürdürüyor. Gazete ilanlarıyla öğrenci arayan özel Kuran kursları, ücretsiz kurs ve yurt hizmetinin yanı sıra "liseyi dışardan bitirme desteği" de vaat ediyor. 
Vakit gazetesine ilan veren İstanbul Güngören'deki Sultan Gençosman Kuran Kursu, 5 katlı yurt binasında tam 150 öğrenciye önümüzdeki eğitim - öğretim döneminde Kuran eğitimi vermeye hazırlanıyor. Kursun ilanlarında, "liseyi dışardan bitirme" vaadine yer verilmesi, milli eğitimi by - pass eden bir yapıya işaret ediyor. 

Yönetmeliğe göre yasak 
Resmi Gazete'de 3 Mart 2000'de yayımlanan "Diyanet İşleri Başkanlığı Kuran Kursları ile Öğrenci Yurt Ve Pansiyonları Yönetmeliği" kesin bir dille özel kurs açılmasını yasaklıyor. Yönetmelikteki, "Diyanet dışında vakıf ve dernekler dahil hiçbir gerçek veya tüzel kişi tarafından kurs açılamaz" hükmüne rağmen, özellikle "fakir öğrencilere barınma ve liseyi dışardan bitirme" vaat eden kaçak kurslar faaliyet gösterebiliyor. 
Diyanet'e bağlı olanlar arasında Sultan Gençosman'ın olmadığını bildiren yetkililer, "Herhalde kaçaktır. Teftiş kurulumuz bunları izliyor" dedi. 
Vakit'e verdiği ilanda "Ağaç yaşken eğilir" sloganını kullanan Bağcılar Güneşli Tevhid Kuran Kursu da "Günün şartlarına uygun eğitim anlayışının egemen olduğu kurslarının yatılı olduğunu ve kapasitesi olanlara hafızlık yaptırıldığını" belirtiyor. 
Aynı gazeteye "ücretsiz talebe alınacaktır" ilanı veren Güngören'deki Haznedar Merkez Erek Kuran Kursu ise "Yatılı, liseyi dışarıdan bitirme destekli talebeler alınacaktır" diyor. Milli Gazete'de yayımlanan Fatih'teki İsmail Ağa Kuran Kursu'nun ilanındaysa, 2004 - 2005 eğitim - öğretim yılı öğrenci kayıtlarının başladığı, kursta Diyanet İşleri Başkanlığı Temel Dini Bilgiler Müfredatı ve Hafızlık Eğitimi verildiği bilgisi yer alıyor. 

50 bin kaçak kurs 

CHP Denizli Milletvekili Mustafa Gazalcı, AKP'nin kaçak kurslara göz yumduğunu öne sürdü. Ortaöğretime gidebilen öğrenci oranının yüzde 55 olduğunu belirten Gazalcı, bunun dışındaki çocukların kurslara yönlendirildiğini savundu. Gazalcı, fakir çocuklara cazip vaatlerle faaliyet gösteren bu kursların sayısının 50 bin civarında olduğunu tahmin ettiklerini kaydetti. Gazalcı, AKP'nin 8 yıllık eğitimin rövanşını almaya çalıştığını iddia etti. 

Gelirleri kermes 

Bazı gazetelere verdikleri ilanlarla öğrenci toplayan Kuran kurslarının çoğu ücretsiz yatak, yemeğin yanı sıra liseyi dışarıdan bitirmeyi de vaat ediyor. Birçok kursun kitapları, İslami yayınevlerinden ücretsiz ya da düşük fiyata karşılanıyor. Dernekler aracılığıyla düzenlenen kermes ve cemaatlerin desteği de kursların diğer gelir kaynaklarını oluşturuyor. İstanbul'da özellikle Gaziosmanpaşa, Üsküdar, Güngören ve Fatih gibi ilçeler kurs sayısı olarak başı çekiyor. 


</TEXT>
</DOC>
