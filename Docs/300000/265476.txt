<DOC>
<DOCNO> 265476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sonsiy03.html </URL>
<DATE> 2004/08/22/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Sarıgül Rüşvet iddiaları, başarımı engellemeye yönelik... 
</HEADLINE>
<TEXT>

     Şişli Belediye Başkanı Mustafa Sarıgül, ''Şişli'deki kaçak yapılaşma ve rüşvet'' iddialarını ''siyasetteki başarısını engellemeye yönelik girişim'' olarak nitelendirdi. 
     Sarıgül, yaptığı yazılı açıklamada, ''haftalık bir derginin, mülkiye müfettişlerinin hazırladığı bir ön inceleme raporunu, 'Emniyetin Şişli Dosyası' manşetiyle sayfalarca yayınladığını ve belediyenin adı kullanılarak şahsına yönelik bir yıpratma ve karalama kampanyasının başladığını'' iddia etti. 
     Raporda Şişli'de bazı inşaatlarla ilgili iddiaların yer aldığını, ancak ''mahkeme kararı gibi kamuoyuna lanse edilmek istendiğini'' savunan Sarıgül, ''Bakanlığın henüz soruşturma izni dahi vermediği bir konuda adeta suçlu ilan edildiğini'' belirtti. 
     Sarıgül, ''Şişli'de 6 yıldır belediye başkanlığı yaptığını ve bu süre içinde belediyenin kendi talepleriyle gelen mülkiye müfettişlerince denetlenerek her defasında aklandığını'' ifade ederek, şunları kaydetti 
     ''Bu anlamda yurttaşlara verilemeyecek hiçbir hesabım yoktur. Ancak çeşitli yurt gezilerine çıktığım ve yurttaşların bize karşı sempatisinin arttığı son dönemde, rutin bir incelemenin daha yargıya intikal etmeden, herhangi bir dava açılmadan, böylesi ağır iddia ve ithamlarla kamuoyunun gündemine taşınmasını oldukça anlamlı buluyorum. 
     Belli ki siyasette ve hizmette yakaladığımız başarı, birilerini rahatsız ediyor. Bu başarıya gölge düşürmek isteyenler, beni ve çalışma arkadaşlarımı yıpratmak için çeşitli entrikalara başvuruyor, senaryolar yazıyorlar. Ancak bu oyunlar sonuç vermeyecek. 
     Şişli Belediyesi'nin tüm birimleri ve burada yapılan tüm işlemler, başta idari yetkililer ve yargı olmak üzere yurttaşlarımızın denetimine açıktır, şeffaftır. Değerli basınımızın ve kamuoyunun hakkımızdaki gerçekdışı iddialar karşısında duyarlı ve sağduyulu olacağına inanıyorum.'' 

     
</TEXT>
</DOC>
