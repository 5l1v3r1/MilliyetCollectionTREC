<DOC>
<DOCNO> 286337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sondun39.html </URL>
<DATE> 2004/11/05/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Chirac, Allavi'ye sırt çevirdi 
</HEADLINE>
<TEXT>

     Fransa Cumhurbaşkanı Jacques Chirac, AB liderlerinin Irak Başbakanı İyad Allavi'yle yapacağı görüşmeye katılmayacağını açıkladı. 
     Chirac'ın Allavi'nin dün Roma'da yaptığı açıklamalara öfkelendiği söyleniyor. 
     Allavi birliğin Brüksel'deki zirvesinin resmi öğle yemeğinde onur konuğu olacak. 
     Ancak Chirac 'önceden verilmiş sözleri olduğunu' belirterek yemeğe kalamayacağını söyledi. 
     Irak savaşının en büyük muhaliflerinden olan Chirac'ın, Irak'taki geçici yönetimin lideri Allavi'nin dün İtalya'da yaptığı açıklamaya kızdığı belirtiliyor. 
     Allavi, Başbakan Silvio Berlusconi'yle görüştükten sonra yaptığı açıklamada 'seyirci kalan ülkeler' diye nitelediği bazı devletlerin istikrarlı, yeni bir Irak için aktif çaba göstermesi gerektiğini söylemişti. 
     AB liderlerinin dün başlayan iki günlük zirvesinde göçmen sorunu ve ekonomik reformlarla birlikte Irak konusu da başlıca gündem maddelerinden biriydi. 
     Avrupalı liderlerin bugün Irak başbakanına milyonlarca dolarlık bir yardım paketi sunması bekleniyor. 
     Sözkonusu yardım, ülkede ocak ayında yapılması planlanan seçimlerin teknik altyapısı için kullanılacak. 
     Zirvede ayrıca dünyanın en dinamik ekonomisine sahip olan ABD'ye birliğin yetişebilmesi için, Avrupa ülkelerine yardımı amaçlayan bir strateji görüşülüyor. 
     
</TEXT>
</DOC>
