<DOC>
<DOCNO> 284398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sonspo16.html </URL>
<DATE> 2004/10/29/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Özdemir Galibiyet bizi çok iyi bir moralle Lyon'a götürür... 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, derbi maçların favorisinin olmadığını belirterek, ''Beşiktaş maçı 3 ihtimalli bir maç. Hakemden, iyi oynayan kazansın'' dedi. 
     Yarınki derbiyle ilgili AA muhabirine görüşlerini açıklayan Özdemir, skordan önce fair-play anlayışı içinde bir mücadele olmasını dileyerek, ''Derbilerin favorisi olmaz. Yarınki maç da 3 ihtimalli bir maç. Neticeyi tahmin etmek çok güç. Tek dileğimiz hakedenin, iyi oynayanın kazanması. Her şeyden önemlisi maçın gerek sahada, gerekse tribünlerde kardeşçe geçmesi. Küfür olmasın, herhangi bir olay yaşanmasın'' diye konuştu. 
     
     ''HIRS STRES YARATMAMALI'' 
     Ligde 10 maçta 9 galibiyet, 1 beraberlik elde ettiklerini hatırlatan Nihat Özdemir, futbolcularının galibiyet serisini sürdürme istek ve hırsının strese dönüşmesinin takımı olumsuz etkileyebileceğine dikkat çekti. 
     Derbiden çıkacak sonucun iki takımın ligdeki seyri açısından bir şeyi belirlemeyeceğini anlatan Özdemir, şöyle konuştu 
     ''Galibiyet serisini sürdürme hırsının futbolcularımız üzerinde stres yaratmamasını diliyorum. Lig 34 maçlık uzun bir maraton ve henüz 11. haftasını oynayacağız. Geride 23 maç kalacak. Kötü bir sonuç ne bizim ne de Beşiktaş için yarıştan kopma anlamına gelmez. Lig mücadelesinde kazanmak da var, kaybetmek de.'' 
     
     ''GALİBİYET, LYON'A MORALLE GÖTÜRÜR'' 
     Fenerbahçeli yönetici, Beşiktaş karşısında alınacak galibiyetin Avrupa Şampiyonlar Ligi'nde deplasmanda Olympique Lyon ile yapacakları maç öncesinde takıma çok iyi moral olacağını kaydetti. 
     Lyon'daki mücadeleden önce derbinin daha önemli olduğunu vurgulayan Özdemir, ''Olympique Lyon maçı bizim için çok önemli, ancak ondan önce derbi var. Beşiktaş karşısında alınacak bir galibiyet bizi Lyon'a çok iyi moralle götürür'' dedi. 
     
     EMNİYET ÖNLEMLERİ 
     Özdemir, maçla ilgili alınan emniyet önlemleri konusunda İstanbul Valiliği ve Emniyet Müdürlüğü'ne güvenlerinin tam olduğunu belirtti. 
     Valilik ve emniyetin bu konuda artık çok tecrübeli olduğunu ifade eden Özdemir, ''İstanbul'da uzun süredir atmosferi yüksek maçlarda hiçbir olay yaşanmıyor. Güvenlik toplantısında gerekli tedbirler alındı. Bin 650 seyircimizin can güvenliği içinde stada gelerek, statdan ayrılacağı konusunda emniyet güçleri ve valiliğe güvenimiz tamdır'' şeklinde konuştu. 
     
</TEXT>
</DOC>
