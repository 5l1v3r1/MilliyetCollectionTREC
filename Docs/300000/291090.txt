<DOC>
<DOCNO> 291090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/soneko17.html </URL>
<DATE> 2004/11/22/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Faiz düşüyor, tüketici kredileri tırmanıyor... 
</HEADLINE>
<TEXT>

     Bankaların kredi faizlerinde son dönemde yaptıkları indirimlerin etkisiyle tüketici kredileri hızla artmaya devam ediyor. Bankalar, tüketici kredisi faizlerini son iki ayda 0.05-0.5 puan düşürdü. Faiz oranları yüzde 2.05'e kadar indi. Bu düşüşe bağlı olarak tüketici kredileri 12.5 katrilyonu geçti. Kredi kartı kredileri ise 2-3 kat fazla faize rağmen 12.4 katrilyonu buldu. 
     Bankalar tüketici kredilerine uyguladıkları faizlerde, son iki aylık dönemde 0.05 puan ile 0.5 puan arasında indirime gitti. Büyük bölümü son haftalarda gerçekleşen bu düşüşle birlikte bankaların tüketici kredisi faizleri, yüzde 2.05 ile yüzde 6.5 arasında oluştu. 
     
     BEŞ BANKA FAİZLERİNİ YÜZDE 2.05'E ÇEKTİ 
     Akbank, Koçbank, Ziraat Bankası, Vakıfbank ve İş Bankası'nın tüketici kredisi faizlerini yüzde 2.05'e kadar çektiği belirlendi. Akbank, Koçbank, Ziraat Bankası ve Vakıfbank'ın kredi faizleri kullanılış amacına ve vadelerine göre yüzde 2.05 ile yüzde 2.5 arasında değişiyor. İş Bankası'nın bireysel kredi faizleri ise yüzde 2.05-2.6 arasında bulunuyor. 
     Tüketici kredilerine en yüksek faizi Citibank uyguluyor. 
     Banka'nın bireysel kredi faizleri yüzde 5.5 ile yüzde 6.5 arasında seyrediyor. 
     
     KREDİ KARTI FAİZLERİ HALA YÜKSEK 
     Bankalar, tüketici kredisi faizlerinde yaptıkları düşüşe rağmen kredi kartı faizlerinde indirime yanaşmıyor. Bankaların kredi kartlarına uyguladıkları faizler yüzde 4.5'ten başlayıp yüzde 9.95'e kadar ulaşıyor. Kredi kartı faiz oranları derlenen bankalar arasında en düşük faizi Ziraat Bankası'nın, en yüksek faizi ise Citibank'ın uyguladığı belirlendi. 
     
     TÜKETİCİ KREDİLERİ TIRMANIYOR 
     Tüketici, faiz oranlarındaki düşüşe bağlı olarak kredi kullanımını gittikçe artırıyor. Tüketici kredileri, yılbaşından 12 Kasım'a kadar olan dönemde yüzde 106.9 oranında 6 katrilyon 
     467.4 trilyon lira büyüdü. 2003 yılının sonunda 6 katrilyon 48 
     trilyon lira olan tüketici kredilerinin tutarı, 12 katrilyon 515.4 trilyon liraya kadar ulaştı. Taşıt kredileri 2 katrilyon 122 trilyon artarak 4 katrilyon 275 trilyona, konut kredileri 1 katrilyon 621.6 trilyon lira artarak 2 katrilyon 493.3 trilyona çıktı. Diğer amaçlara yönelik tüketici kredileri de 2 katrilyon 723.9 trilyon liralık artışla 5 katrilyon 747.2 trilyona yükseldi. 
     
     KREDİ KARTI KREDİLERİ DE ARTIYOR 
     Bireysel kredi kartlarının tutarı ise yüksek faiz oranlarına rağmen 12 katrilyon 417 trilyon liraya kadar ulaştı. 
     Bu kredilerde, yılbaşından bu yana yüzde 89 oranında 5 katrilyon 839.3 trilyon liralık büyüme gözlendi. Bu kredilerin 9 katrilyon 55.5 trilyonunu taksitsiz, 3 katrilyon 313.5 
     trilyonunu ise taksitli kredi kartları oluşturuyor. 

ANKA 
     
</TEXT>
</DOC>
