<DOC>
<DOCNO> 265095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sontur34.html </URL>
<DATE> 2004/08/20/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Kendisini taciz eden adamı vurup benzin döküp yakmış... 
</HEADLINE>
<TEXT>

     Adana'da, atış talimi yaptıkları kişiyi tabancayla öldürüp cesedini benzin dökerek yaptıkları iddiasıyla tutuklanan biri engelli, 4 sanığın yargılanmasına başlandı. 
     Adana 5. Ağır Ceza Mahkemesi'nde görülen davada, vatani görevini yaparken geçirdiği trafik kazası sonucu ayaklarından sakat kalan tutuklu sanık Lut Taşdelen, Ayşe Ekinci, Hürü Taşdelen ve Ali Çertmek ile öldürülen Ercan Tapanlı'nın annesi müşteki Ayşe Tapanlı hazır bulundu. 
     Sanık Lut Taşdelen, polis ve jandarmada verdiği ifadeleri kabul etmeyerek, cinayeti Ayşe Ekinci'nin gerçekleştirdiğini öne sürdü. 
     Diğer sanıklar ve Ercan Tapanlı ile olay tarihinden bir gün önce Adana'nın Kozan İlçesi'ne gezmeye gittiklerini belirten sanık Lut Taşdelen, ''Kozan'dan dönüşte piknik yaptık. Piknik sonrası otomobille Adana'ya dönerken Ercan Tapanlı atış yapmak istediğini söyleyince Sarıçam Piknik Alanı yakınlarında durduk. Otomobilin bagajındaki boş bira şişelerini alarak ağaçların arasına gittik'' dedi. 
     Ercan Tapanlı'nın atış yapmak için bira şişelerini taşın üzerine bıraktıktan sonra elindeki tabancayı küfür ederek Ayşe Ekinci'ye doğrulttuğunu iddia eden sanık Taşdelen, ifadesini şöyle sürdürdü 
     ''Ayşe Taşdelen daha önce Niğde'de hayat kadınlığı yapıyordu. Benim tavsiyem üzerine yaptığı işi bırakarak evimde kalmaya başladı. Bunu bilen Ercan Tapanlı da kendisini taciz etmiş. Kabul etmeyince kin tutmaya başladığını biliyordum. Olay yerinde de tabancayı kendisine doğrultunca benim elimdeki tabancayı alıp ateş etti. Yere düştükten sonra tabancayı bir el daha ateşledi. Ben eşimin yardımıyla otomobile binmeye çalışırken Ayşe tuvalete gideceğini söyleyerek yanımızdan ayrıldı. Giderken elinde poşet vardı. Ölen kişinin üzerine benzin döküp yaktığını ise görmedim. Ayşe, az ceza almak için bir komiser yakınının telkinleri sonucu beni suçladı.'' 
     
     NASIL ÖLDÜRDÜĞÜNÜ ANLATTI 

     Sanık Ayşe Ekinci ise cinayet olayını kendisinin gerçekleştirdiğini belirterek, Lut Taşdelen'in suçsuz olduğunu öne sürdü. 
     Kendisini hayat kadınlığı yapmaktan kurtaran Lut Taşdelen'in evinde kaldığını belirten Ayşe Ekinci, şunları söyledi 
     ''Ercan, sürekli cinsel tacizde bulunarak benimle birlikte olmak istiyordu. Ben de kabul etmedim. Atış talimi yapmak için durduğumuz da beni vuracağını sanarak Lut'un elindeki tabancayı alıp ateş ettim. Üzerinden alkolün etkisiyle çıkardığı elbiseleri parmak izim kalmasın düşüncesiyle benzin dökerek yaktım. Daha önceki ifadelerimde, bir komiser yakınımın tavsiyesi üzerine az cezayla kurtulmak için cinayeti Lut Taşdelen'in işlediğini öne sürdüm.'' Piknikten dönerken Tapanlı'nın atış yapacağını söylemesi üzerine durduklarını belirten Hürü Taşdelen, ''Hava soğuk olduğu için çocuğumla otomobilden inmedim. Yanımda kardeşim Ali Çertmek de bulunuyordu. Eşim, tartıştıkları gerekçesiyle Ercan'ı orada bıraktıklarını söylemişti. Olayı gözaltına alındığım sırada öğrendim'' dedi. 
     Oğlunun planlanarak öldürüldüğünü iddia eden müşteki Ayşe Tapanlı ise zanlıların cezalandırılmalarını istedi. 
     Sanıklar, 3 Nisan 2004'de, Kozan Yolu üzerindeki Gökbuket Köyü yakınlarında ormanlık alanda Ercan Tapanlı'yı tabancayla öldürüldükten sonra cesedini benzin dökerek yaktıkları iddiasıyla müebbet hapis cezası istemiyle yargılanıyorlar. 

     
</TEXT>
</DOC>
