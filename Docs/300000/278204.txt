<DOC>
<DOCNO> 278204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonyas11.html </URL>
<DATE> 2004/10/07/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Polis suçluları faka bastırdı Kim tutuklanmak ister 
</HEADLINE>
<TEXT>

     Britanya'da polis ve TV kanalı, bir türlü yakalanamayan 150 suçluyu faka bastırdı. Sözde yarışmaya çağrılan suçlular ödül sevinciyle gittikleri stüdyoda kelepçelendi. 
     Britanya'da polis bir türlü yakalayamadığı suçlulara ulaşmak için inanılmaz bir yönteme başvurdu. 
     Bu kişileri televizyonda bir yarışma programına katılmak üzere çağırtan polis, ödül beklentisiyle stüdyoya gelenleri karakola götürdü. 
     Ödenmemiş kefalet parası ve hırsızlık gibi küçük suçlardan ceza alarak, bir şekilde tutuklanmaktan kaçmayı başaran suçluları gafil avlamak isteyen Hampshire polisi, Channel Five adlı televizyon kanalıyla anlaşarak 150 suçluya yarışmaya katılmaları için davetiye yollattı. Yarışmacılar 'Great Big Giveaway Show' adlı sözde yarışmaya katılmak üzere sahte bir stüdyoya getirildi. 
     Yarışmacılar, sete çıkmadan önce makyaj odasına alındı. Bir süre sonra kaydedilmiş alkış sesini devreye sokan televizyon çalışanları, kırmızı halı üzerinden geçirerek ve sis makineleriyle ortalığı dumana boğarak yarışmacıları sete götürdü. Ancak burada yarışmacılar kameralarla değil, kelepçelerle bekleyen iki polisle karşılaştı. Suçlular önce karakola sonra mahkemeye götürülürken, insan hakları örgütleri, yöntemi protesto etti. 
     
</TEXT>
</DOC>
