<DOC>
<DOCNO> 285332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun01.html </URL>
<DATE> 2004/11/02/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Bu kez kızlar gaf yaptı Bushlar bunu hep yapıyor... 
</HEADLINE>
<TEXT>

     Nafiz ALBAYRAK BOSTON, DHA 

KIRDIĞI potlarla dünya gündemini sık sık işgal eden ABD Başkanı George W. Bush'un ikiz kızları da babalarından pek aşağı kalmıyor. 
     Babalarına destek vermek için seçim kampanyalarını sürdüren ikizler Barbara ve Jenna Bush da seçim gezilerindeki potlarıyla' Amerikan medyasına malzeme oldular. 
     Başkan Bush'un sarışın kızı Jenna, son çamını Ohio'da devirdi. Ohio Devlet Üniversitesi'nde öğrencilere seslenen Jenna Bush, bir an için nerede olduğunu karıştırınca olanlar oldu. 
     Ohiolu öğrencilere, ''İowalılar'' diye seslenen Bush, hem kürsü arkasındakilerin hem de kendisini izleyenlerin gülüşmelerine yol açtı. Yaptığı yanlışı fark eden Jenna Bush, ''Son bir haftada o kadar çok yer gezdik ki. Artık nerede olduğumuzu karıştırmaya başladım'' diyerek yaptığı gafı düzeltmeye çalıştı. 
     İkiz Bushlar, geçtiğimiz günlerde de Florida'da yaptıkları konuşmada eğitim amaçlı bir gezi için ABD'de bulunan İngiliz öğrencilerden babaları için oy istemişlerdi. 

     
</TEXT>
</DOC>
