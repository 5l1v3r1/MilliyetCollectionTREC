<DOC>
<DOCNO> 266523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sondun26.html </URL>
<DATE> 2004/08/26/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Sudan, BM'nin ültimatomunu reddetti... 
</HEADLINE>
<TEXT>

     Sudan hükümeti, BM Güvenlik Konseyi'nin, Darfur krizinin çözülmesi için verilen karara uyması yolundaki ültimatomunu reddetti. 
     Görüşmelere Sudan adına katılan Tarım Bakanı Meczub El Halife, Sudan'ın BM ültimatomuna uyup uymayacağı sorusuna, ''Kesinlikle hayır. Bu kalbimizden hiç geçmedi'' dedi. 
     El Halife, ''Halkımıza karşı olan görevlerimizi yerine getiriyoruz. Onurlu bir halkız. Herhangi bir tarihi kabul etmiyoruz. Bu ültimatom aşılacak. Biz görüşmelere devam edeceğiz. Görüşmelerin 4-5 gün sonra sona ereceğini düşünüyorum'' şeklinde konuştu. 
     Sudan hükümeti ve iki isyancı hareketin temsilcileri, Afrika Birliği'nin çağrısı üzerine, Nijerya'nın başkenti Abuja'da pazartesi gününden beri barış anlaşmasına varmak için görüşmelerde bulunuyor. 
     Güvenlik Konseyi, dün Sudan hükümetine ve krizde taraf olan bütün gruplara, Afrika Birliği ve BM ile işbirliği yapma çağrısında bulunmuştu. 
     BM Güvenlik Konseyi, Hartum'un, özellikle Darfur'daki hükümet yanlısı Arap Cancavid milislerini silahsızlandırarak ve kovuşturulmalarını sağlayarak bölgede durumu kontrol altına almasını isteyen, 30 gün içinde bu taleplerin yerine getirilmemesi halinde yaptırıma denk tedbirler alınacağını belirten bir kararı kabul etmişti. 30 günlük süre teorik olarak 30 Ağustos'ta doluyor. 
     
</TEXT>
</DOC>
