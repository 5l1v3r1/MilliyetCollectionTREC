<DOC>
<DOCNO> 289227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/soneko06.html </URL>
<DATE> 2004/11/16/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Türkiye son 20 yılda 1.2 trilyon dolar borç ödedi 
</HEADLINE>
<TEXT>

     Ankara Ticaret Odası'nın ATO raporuna göre, Türkiye son yıllık dönemde anapara ve faiz olarak toplam 1 trilyon 236 milyar dolar tutarında iç ve dış borç ödedi. 
     ATO'nun hazırladığı "20 yıl, 20 bütçe raporu"na göre Türkiye, son 20 yılda 544 milyar dolar vergi gelirinin yanı sıra, 1 trilyon 43 milyar dolarlık iç borçlanma, 194 milyar dolarlık dış borçlanma yaparak toplam 1 trilyon 781 milyar dolarlık kaynak elde etti. 
     Aynı dönemde, yalnızca 75.3 milyar dolarlık kamu yatırımı yapıldığına işaret edilen raporda, personel harcamalarına 231.5 milyar dolar ayrıldığı, 103.5 milyar dolarlık faiz dışı fazla verildiği kaydedildi. 
     Raporda, 20 yılda 185.3 milyar dolarlık dış borç anapara, 71.4 milyar dolarlık da faiz olmak üzere toplam 256.7 milyar dolarlık dış borç ödemesi yapıldığı vurgulandı. 
     1984 yılında 1.9 milyar dolar dolar dış borç anapara, 
     1.3 milyar dolar dış borç faiz olmak üzere toplam 3.2 milyar 
     dolar, 1985 yılında 2.2 milyar dolar dış borç anapara, 1.6 milyar dolar faiz olmak üzere toplam 3.8 milyar dolar dış borç ödemesi yapılmasına karşın, dış borç anapara ve faiz ödemelerinin 2000 yılında 21.9, 2001'de 24.6, 2002'de 28.9, 2003'te 27.5 milyar dolara çıktığı bildirildi. 2004'te ise 29.6 milyar dolar dış borç anapara ve faiz ödemesi gerçekleştirileceği belirtildi. 1984-1988 arasındaki beş yıllık dönemde toplam 19.1 milyar dolar, her yıl ise ortalama 12.2 milyar dolar dış borç anapara ve faiz ödemesi yapan Türkiye'nin, 2000-2004 arasındaki son beş yılda ise toplam 132.5 milyar dolar dış borç ödediği, yıllık ortalama ödemenin ise 26.5 milyar dolar olduğu kaydedildi. 
     
     194 MİLYAR DOLAR DIŞ BORÇ ALINDI 
     Rapora göre, Türkiye, 1984 yılında 2.2 milyar dolar olan dış borçlanma rakamlarını izleyen yıllarda giderek artırdı. 2000'de 26.4 milyar dolar, 2001'de 25.1 milyar dolar, 2002'de 28.2 milyar dolar, 2003'te 18.9 milyar dolar, 2004 yılının ilk sekiz ayında 16 milyar dolar dış borç alan 
     Türkiye, son 20 yılda kamu ve özel kesim olmak üzere toplam 194.2 milyar dolar dış borç aldı. Buna göre her yıl ortalama 
     9.1 milyar dolar dış borç alındı. 
     Son 5 yıldaki dış borçlanma 114.6 milyar doları buldu. 
     Buna göre son 20 yılda alınan dış borçların yüzde 60'ı son 5 yılda alınmış oldu. 
     
     TRİLYON DOLARLIK İÇ BORÇLANMA 
     1984 yılında toplam 3.3 milyar dolar, 1985'te 5.3 
     milyar dolar, 1986'da 8.4 milyar dolar iç borç anapara ve faiz ödemesi yapılmasına karşın bu rakam, 2000'de 63, 2001'de 135, 2002'de 98, 2003'te 103, 2004 yılında ise 112 milyar dolara çıktı. Raporda, 1984-88 yılları arasındaki beş yıllık dilimde toplam 39.1 milyar dolar, her yıl ortalama 7.8 milyar dolar iç borç anapara ve faiz ödemesi yapan Türkiye'nin, 2000-2004 yılları arasındaki son 5 yılda ise toplam 511 milyar dolar, her yıl ortalama 102 milyar dolar iç borç ödemesi gerçekleştirdiği belirtildi. Buna göre, Türkiye, 1984-88 yılları arasındaki 5 yıllık dilime göre son 5 yılda iç borç ödemelerini 13 kat, dış borç ödemelerini ise 7 kat artırdı. Son 20 yıldaki toplam iç borçlanma tutarı 1 trilyon 43 milyar dolar, dış borçlanma tutarı ise 194 milyar dolar oldu. 
     
     AYGÜN "TÜRKİYE'Yİ 7 YARASA YEDİ BİTİRDİ" 
     ATO Başkanı Sinan Aygün, 1 trilyon dolarları aşan rakamların ekonomik büyüklüğün bir göstergesi olmaktan çok borçlanma ekonomisinin geldiği durumu göstermesi açısından bir "ibret vesikası" olduğunu belirterek, "Türkiye ekonomisinde kara delik değil, kan emici yarasalar var" dedi. 
     Son 5 yıl içinde IMF'den alınan 32 milyar dolarlık kredi ile birlikte iç borç stokunun 142, dış borç stokunun 146 milyar dolar olmak üzere Türkiye'nin borçlarının 288 
     milyar dolara çıktığını kaydeden Aygün, şöyle dedi 
     "Birkaç tane yarasa var. Bu yarasalar, bu ülkenin ihale kurumlarının, bankalarının, Hazinesinin, siyasi kurumlarının duvarlarına yuva yapmışlar. Geceleri ortaya çıkıyorlar, sabaha kadar işlerini bitiriyorlar. Sabah uyanıyoruz ki, cepler boşalmış, Hazine tamtakır, yeniden borç alıyoruz, yeniden vergi topluyoruz sonra bir de bakıyoruz yarasalar yine kam emmiş. Bu yarasaların yemek faturası 20 yılda 500 milyar doları buldu. Sadece iki kalemde, savurganlıkta 200, bankalarda 75 milyar dolar olmak üzere toplam 275 milyar doları gereksiz yere harcadık." Aygün, son 5 yılda 184 milyar dolar iç, 33.3 milyar dolar ise dış borç faizleri için ödeme yapıldığını belirterek, "Peki nereye gitti bu paralar. Paralar 7 yarasının karnında. Bunlar kim Siyasi popülizm, faiz ve rant baronları, sıcak para tacirleri, bankalarını hortumlayan patronlar, ihale sülükleri, kayıtdışılık, IMF politikaları ve kötü yönetim" dedi. 
     
</TEXT>
</DOC>
