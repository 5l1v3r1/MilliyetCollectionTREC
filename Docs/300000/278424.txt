<DOC>
<DOCNO> 278424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonspo02.html </URL>
<DATE> 2004/10/08/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Beşiktaş, Florya'dan kaçırdığı Önder'i özel korumaya aldı... 
</HEADLINE>
<TEXT>

     Fenerbahçe ve G.Saray’da idmanlara çıktıktan sonra Beşiktaş ile anlaşma sağlayan Önder Çengel özel güvenlikle tesislere getirilip götürülüyor 
     
     Florya’dan kaçırılmıştı 
     Sezon başında Fenerbahçe forması giyerek hazırlık maçlarında boy gösteren Önder Çengel, Sarı-Lacivertliler’le anlaşamayınca Galatasaray’ın yolunu tutmuştu. Bir gece operasyonuyla Florya’dan kaçırılıp, Siyah-Beyazlı renklere bağlanan gurbetçi futbolcu, Ocak ayında başlayacak ara transfer döneminde imzalayacağı sözleşmeyle resmen Beşiktaş’ın futbolcusu olacak. Kara Kartallar, bu süreçte ezeli rakiplerinden çalım yememek için Önder konusunda sıkı önlemler aldı. 
     
     Tek kelime konuşmuyor 
     Fizik kondisyonu, çalışkanlığı ve mesafe tanımaksızın attığı sert şutlarla kısa sürede göze giren Önder Çengel’in İstanbul’da kaldığı ev sır gibi saklanıyor. Yönetimin emriyle hiç bir basın mensubuyla tek kelime dahi konuşmayan gurbetçi oyuncu, özel güvenlik elemanları tarafından Ümraniye Nevzat Demir Tesisleri’ne getiriliyor ve aynı şekilde geri götürülüyor. Önder için alınan bu önlemlerin, resmi sözleşme imzalanıncaya kadar devam edeceği belirtildi. 
     
</TEXT>
</DOC>
