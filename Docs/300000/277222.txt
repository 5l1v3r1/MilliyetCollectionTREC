<DOC>
<DOCNO> 277222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sontur02.html </URL>
<DATE> 2004/10/04/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
İstanbul'da yolcu otobüsü devrildi 4 ölü, 16 yaralı 
</HEADLINE>
<TEXT>

     İstanbul TEM Otoyolu'nda meydana gelen trafik kazasında, 4 kişi öldü, 16 kişi yaralandı. 
     Ali Rıza Altınkaya yönetimindeki 34 MN 929 plakalı şehirlerarası yolcu otobüsü, TEM Otoyolu Seyrantepe mevkiinde saat 06.00 sıralarında kontrolden çıkarak bariyerlere çarptı. 
     AA muhabirinin aldığı bilgiye göre, Ali Rıza Altınkaya yönetimindeki 34 MN 929 plakalı şehirlerarası yolcu otobüsünün kaza yaparak devrilmesi sonucu yaralanan Murat Pamukçu 20 , kaldırıldığı SSK Okmeydanı Hastanesi'nde ameliyat sırasında hayatını kaybetti. 
     Bu arada, olay yerinde Şükrü Sağlam 35 ve Hayriye Çörten 40 ile birlikte ölen kişinin de Koray Güneroğlu 24 olduğu öğrenildi. 
     Aynı kazada yaralanarak çevredeki çeşitli hastanelere kaldırılan 16 kişinin tedavisi ise sürüyor. 
     Aynı kazada yaralanan Aydın Eroğlu, İbiş Kul, Ayşe Yıldırım, Salih Özgür ve Sultan Karakoyun SSK Okmeydanı Hastanesi'ne, Koray Çörten, Gürol Çakır, Mehmet Özkan, Mustafa Sivrioğlu ve Zekariye Karakuş Şişli Etfal Eğitim ve Araştırma Hastanesi'ne, Süleyman Elmas, eşi Rahime Elmas ve kızı Özlem Elmas da Taksim Eğitim ve Araştırma Hastanesi'ne kaldırılarak tedavi altına alındı. 
     
     "OTOBÜS HIZLIYDI" 

     Bu arada bazı görgü tanıkları, kazaya yolda kayarak kontrolden çıkan bir otomobilin neden olduğunu, bazı yolcular da otobüsün aşırı hız yaptığını ileri sürdüler. 
     
     KAZADAN AZ ÖNCE... 

     Öte yandan, kazada ölen Hayriye Çörten'in, Almanya'da oturduğu ve Uludağ Üniversitesi öğrencisi olan oğlu Koray Çörten'i görmek amacıyla Bursa'ya geldiği, uçakla geri dönmek için İstanbul'a gelirken de oğlunun kendisine eşlik etmek için otobüse bindiği öğrenildi. 
     Koray Çörten'in, kazadan çok kısa bir süre önce annesinin yanından kalkarak boşalan ön koltuklardan birine oturduğu ve kazayı yaralı olarak atlattığı ifade edildi. 
     

     
</TEXT>
</DOC>
