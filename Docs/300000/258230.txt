<DOC>
<DOCNO> 258230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/soneko10.html </URL>
<DATE> 2004/07/26/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Dünya Bankası, banka, enerji ve altyapıya ağırlık verilmesini istiyor 
</HEADLINE>
<TEXT>

     Uygulanmakta olan ekonomik program gereği verilmesi gereken faiz dışı fazla nedeniyle bir kaç yıldır düşen kamu yatırımlarının yeniden canlandırılması için Dünya Bankası'ndan teklif geldi. 
     Banka, enerji ve altyapı projelerine ağırlık verilmesini isterken, bu projeler için kredi kullandırabileceğini belirtti. 
     Ekonomi yönetiminden alınan bilgiye göre, Dünya Bankası konuya ilişkin olarak ''Altyapı ve Enerji Misyonu'' başlıklı bir rapor hazırlayarak Türk tarafına sundu. 
     Raporda, enerji liberalleşme projesi, gaz sektörü gelişme projesi, enerji reform stratejisinin uygulanması, ulusal iletim hattı projesi ile kamu altyapı harcamalarının gözden geçirilmesi konuları irdeleniyor. 
     Raporda, Banka yatırım ihtiyaç tespitlerine de yer verirken, belirtilen projelerin kredilendirebileceği ifade ediliyor. 
     
     EKONOMİ YÖNETİMİ SICAK 

     Ekonomi yönetimi de Dünya Bankası'nın teklifine sıcak bakarken, son yıllarda düşen yatırım rakamları nedeniyle fiziki altyapı için gerekli olan projelerin iç para ya da dış kredi ile yapılması gereğine işaret ediyor. 
     Ekonomi bürokratlarının genel yaklaşımı reform yapılmasına yönelik projelerden ziyade fiziki yapılara yönelik projeler için kredi kullanımı olarak özetlenirken, reform projelerinin başarı şansının düşük olduğu ve bunların geri dönüşünün zaman aldığı belirtiliyor. 
     
     FAİZ DIŞI FAZLAYA TAKILIYOR 

     Ancak Dünya Bankası'ndan alınacak kredilerde faiz dışı fazla sorunu ortaya çıkıyor. Yüzde 6.5'luk faiz dışı fazla için yatırımların belirli bir limit içinde tutulması ve yeni proje alımındaki zorluklar kredi kullanımının da önünü tıkıyor. 
     Bunun için ya bazı önemli yatırımların faiz dışı fazla hesabı dışına çekilmesi ya da faiz dışı fazla oranında yapılacak indirimin bu projelerin önünü açacağı vurgulanıyor. 
     IMF'nin bazı yatırımların faiz dışı fazla hesabı dışında tutulması konusuna sıcak baktığı bilinirken, bu durumun bütçenin Meclis'e gönderilmesine kadar netleşmesi gerektiği vurgulanıyor. 
     Dünya Bankası ile konuya ilişkin görüşmeler devam ederken, IMF ile bir daha ki gözden geçirmede konunun gündeme getirileceği ifade ediliyor. 
     
</TEXT>
</DOC>
