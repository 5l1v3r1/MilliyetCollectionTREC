<DOC>
<DOCNO> 265510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sontur07.html </URL>
<DATE> 2004/08/22/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Bombalı saldırı düzenlemeye hazırlanan bir terörist yakalandı 
</HEADLINE>
<TEXT>

     Mardin''in Dargeçit İlçesi'nde güvenlik güçleri tarafından yapılan operasyonda, büyük şehirlerde bombalı saldırı düzenlemek için gönderilen bir terörist yakalandı. 
     Mardin Valisi Temel Koçaklar tarafından yapılan yazılı açıklamada, son dönemlerde terör örgütü PKK KONGRA-GEL mensuplarının ''vatandaşları korkutup, sindirmek maksadıyla başta metropoller ve turistik merkezler olmak üzere bombalı eylem yapma fırsatı arayışlarında olduklarının bilindiği'' kaydedildi. Bu çalışmalar kapsamında alınan bir istihbaratın değerlendirildiği belirtilen açıklamada, şöyle denildi 
     ''Dargeçit Altıyol Jandarma Karakol Komutanlığı'nca yapılan çalışmalarda büyük şehirlerde ve metropollerde bombalı ve mayın patlatma türü sansasyonel eylem yapmak üzere terör örgütü tarafından talimatlandırılan Aydın kod adlı Erol Doğan, yakalanarak çıkarıldığı adli mercilerce tutuklanmıştır. 
     Masum insanların kanıyla beslenen, her ne pahasına olursa olsun kan dökmek niyetiyle hareket eden insanlık düşmanı teröristler kadın, çocuk ve sivil vatandaş gözetmeksizin yaşayan her canlıyı yok etmeye çalışmak suretiyle işlemekte oldukları bu insanlık suçunun hesabını mutlaka adalet ve tarih karşısında vereceklerdir.'' 
     
</TEXT>
</DOC>
