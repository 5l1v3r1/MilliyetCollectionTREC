<DOC>
<DOCNO> 299855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/soneko18.html </URL>
<DATE> 2004/12/22/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Eski araçlar azalınca, tamirciler zora girdi... 
</HEADLINE>
<TEXT>

     Konya Oto Tamircileri Odası Başkanı Ali Demirkol, el emeğiyle oto tamiri yapan çok sayıda esnafın dükkanını kapattığını, bir çoğunun da kapatmak üzere olduğunu söyledi. 
     Demirkol, son 2 yıldır, yeni otomobillerde sağladığı vergi indirimi nedeniyle 20 yaşından büyük araçların hurdaya ayrılmasının oto tamir sektörüne büyük bir darbe vurduğunu belirtti. 
     Konya sanayisinde çalışan ve ömrünü bu mesleğe vermiş çok sayıda kaportacı, boyacı, oto tamirci ve elektrikçinin eski otomobillerin hurdaya ayrılması nedeniyle iş yapamaz hale geldiklerini anlatan Demirkol, şunları kaydetti 
     ''Piyasadaki otomobillerin çoğu yeni. Yeni otomobil alan araç sahiplerinin büyük bölümü de tamir ve bakım için servisleri tercih ediyor. Elektrik, su, dükkan kirası gibi giderlerini karşılayamayan oto tamirci esnafı ise daha önce görülmediği kadar sıkıntının içine düştü. El emeğiyle oto tamiri yapan çok sayıda esnafımız dükkanını kapattı, birçoğu da kapatmak üzere. Daha kötüsü ise dükkanı kapatan tamirci ve yanında çalışan kişilerin bir başka yerde iş bulamaması. Bu arkadaşlarımızın çoğu, çok iyi bildikleri ve severek yaptıkları mesleklerini bırakarak başka işler yapmak zorunda kalıyorlar.'' Demirkol, bu sorunun sadece oto tamircilerin problemi olmadığını, kentlerde ciddi istihdam sağlayan küçük sanayi işletmelerinin kapanmasının işsizlikle birlikte çeşitli sorunları doğuracağını vurguladı. 
     Zaten sıkıntı içinde olan oto tamircilerinin yeni bir sorunla daha karşı karşıya olduğunu belirten Demirkol, ''Maliye Bakanlığı'nın yayınladığı bir genelge yaramıza tuz biber ekti. Bu genelgeyle basit usulde vergi veren oto tamirci esnafının gerçek usulde vergiye tabi olması isteniyor. Küçük esnafın uygulamanın dışında kalması için Maliye Bakanlığı'na başvuruda bulunduk'' diye konuştu. 

     
</TEXT>
</DOC>
