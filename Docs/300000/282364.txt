<DOC>
<DOCNO> 282364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/spor/aspo.html </URL>
<DATE> 2004/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Pierre'siz Fener bir hiç 
</HEADLINE>
<TEXT>


Atay Aktuğ, Hooijdonk'un Sarı - Lacivertli takımın belkemiği olduğunun altını çizdi, "Onu çekerseniz, sıra takımı olurlar" dedi 

ÖZEL RÖPORTAJ CÜNEYT KARAKAYA 


Hayran kaldı 
BORDO - Mavili kulübün Başkanı Atay Aktuğ, şampiyonluk yarışında kendilerini en çok Fenerbahçe'nin zorlayacağını söyledi. Hooijdonk'a gıpta eden Aktuğ, "Hooijdonk'u alıp çıkarın, Fenerbahçe sıra takımı olur. Kimsenin hakkını yemeyeyim, diğer oyuncular da çok kaliteli. Ama sahada liderliği yapan Hooijdonk. Onun performansına hayran kalmamak mümkün değil. Kalesinden top çıkarıyor, gol atıyor, asist yapıyor, topu dinlendiriyor, takımı yönetiyor" diye konuştu. 

'Kazan hep kaynar' 
HOLLANDALI yıldız gibi bir oyuncunun her takıma gerekli olduğunun altını çizen Aktuğ, "Bize de lazım. Ama artık geç. Hooijdonk olmadığı zaman iyi top oynayacaklarını düşünmüyorum. Aurelio da Fener'de yerini buldu" ifadelerini kullandı. Fenerbahçe'yi, Trabzonspor'a benzeten Aktuğ, "Onlarda da bizdeki gibi kazanın altında hep ateş vardır, kaynar. Başarı olsun, olmasın farketmiyor. Diğer takımlarla değil ama, Fenerbahçe ile aramızda inanılmaz bir rekabet var" dedi. 

'Taraftar kabullenmez' 
AZİZ Yıldırım'ın geçen sene kendilerine verdiği yemeğin dostluk rüzg rları estirdiğini hatırlatan Atay Aktuğ, şöyle devam etti "Çok memnun olmuştuk. Ama Gökdeniz girişimlerini pek hoş karşılamadık. Etik olmayan hareketler gördük. Fenerbahçe ile can dost olsak, kol kola gezsek, ki istiyoruz, sahada ortam yine farklı oluyor. Trabzonlular şampiyon olamayınca çok üzülmez, ama Fener'e yenilince çok üzülürler. Hatta Fenerbahçe'yi yenmeden şampiyonluğu kabullenmezler". 

'Kopmak istiyoruz' 
ATAY Aktuğ, şampiyonluk özlemlerine son verip, taraftarlarını güldürmek istediklerini de vurguladı. Bordo - Mavililer'in Başkanı, "Yıllar sonra tekrar başarmak istiyoruz. Bu sene ilk 10 maça kadar kopar, gideriz diye düşünüyordum. Fenerbahçe beni korkuttu. Galatasaray da iyi geliyor. Ama bir an önce kopmak istiyoruz" yorumunu yaptı. 

'Fatih-Gökdeniz Trabzon değil' 

Yattara'dan kalecimize kadar bir çok milli oyuncuya sahibiz. Trabzon, sadece Fatih - Gökdeniz değil. Türkiye'nin en iyi sol adamı Celaleddin. Alman pasaportlu olmasa, Milli Takım'da olur. Emrah ve Erdinç çok iyi durumda. Gökdeniz ve Fatih'i satmadık. Onlar gibi birilerini bulduğumuz zaman satabiliriz. Ama onları dünyada bulmak zor. Bir araya geldikleri zaman süper oluyorlar. Yattara da zaman zaman onlara katılmalı. Mehmet Yılmaz rakip defansı mahveden bir futbolcu. Augustine gibi bir yetenek kulübede oturuyor. 

'Sergen-Tümer gibi oynardım' 

Ben 10 numara orta saha oynardım. Beşiktaş'ta Sergen ve Tümer'in stilinde oynardım. Onları izlerken, kendi tarzıma çok yakın hissediyorum. Futbol oynamak için içimin kabarma vakti geçti. Çok golcü değildim. Ama senede 3-4 gol atardım. Çok rahat çalım yapardım. Arkadaşlarıma bakmadan pas atardım. Altı yıl Trabzon'da oynadım. Şimdi maçı seyrederken gözlerimle bakmıyorum, neler olacağını hesaplıyorum. Bu nedenle de çok yoruluyorum ve malesef çok sigara içiyorum. Kiev maçında direğin dibinden kaçan bir gol var ki, h l inanamıyorum. 

'Ziya'ya sonuna kadar inanıyorum' 

ŞampiyonluĞu istiyoruz, Ziya Doğan'a da çok güveniyoruz. Çok yararlı bir hoca. Beşiktaş'ta yetişmiş bir oyuncu olarak orada teknik direktörlük yapma hayali olabilir ama en iyi tarafı dürüstlüğüdür. Bana gelip teklif yapıldığını açıkça söyledi. Sayın Demirören ise yönetim kurulunda konuşulduğunu fakat teklif yapılmadığını belirtti. Ziya'ya sonuna kadar inanıyorum, daha ötesi yok. Trabzon esnaf kentidir. Malesef zengin değildir. Boş zamanlarında da oturup Trabzonspor'u konuşurlar. Bu da bazen kulüp için problem olabiliyor. 

Galatasaray'ın iki sigortası 

Song ve Tomas Galatasaray'ı ayakta tutuyor. Necati ve Hakan Şükür de büyük destek. Orta sahada da Saidou ve Ergün var. Tempoyu bulurlarsa başarılı olabilirler. Özhan Canaydın örnek bir başkan. Türk fair playine büyük katkıları oldu. Beşiktaş toparlanıp, herkesi şaşırtacak. Tabi geçen sene yaptıkları hatayı tekrarlamazlarsa. Hep hakemleri bahane ediyorlar. Del Bosque ne güzel bir laf etmiş "Hakemlerle uğraşırsam taraftarımın beni ayıplaması lazım". Ancak bizden daha tecrübeli oyuncuları var. Bilbao'yu da geçebilirler. 


</TEXT>
</DOC>
