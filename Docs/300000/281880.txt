<DOC>
<DOCNO> 281880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonsiy15.html </URL>
<DATE> 2004/10/20/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
KKTC Hükümeti'nin istifası.. Gül Kuzey Kıbrıs'ta demokratik bir yapı var 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''KKTC hükümetinin istifasını'' değerlendirirken, ''Kuzey Kıbrıs'ta demokratik bir yapı var. Bu demokratik yapı kendi içinde çalışıyor. Bu süre içinde siyasi istikrar Kıbrıs'ta çok önemlidir'' dedi. 
     Bakan Gül, Tarih Vakfı tarafından Sultanahmet'teki Tarihi Darphane Binaları'nda düzenlenen, ''Hikayemi Dinler Misin Tanıklarla Türkiye'de İnsan Hakları ve Sivil Toplum'' sergisini gezdi. 
     Gül, sergiye gelişinde karşılaştığı Getronagan Ermeni Lisesi öğrencileriyle hatıra fotoğrafı çektirdi. 
     Bakan Gül, Tarih Vakfı Genel Müdürü Bekir Ağırdır'dan da sergi hakkında bilgi aldı. 
     Sergiden ayrılırken basın mensuplarına açıklama yapan Gül, şunları söyledi 
     ''Ne yazık ki burada gördüğüm manzaralar, Türkiye'den manzaralardı bir zamanlar. Bazıları hala devam ediyorsa da, nasıl Türkiye'de büyük bir düzelme olduysa, bunun en iyi şahitleri bizlersek ve bu hikayelerin artık bir kısmı Türkiye'de artık hiçbir zaman yaşanmayacaksa geri kalanlar da elbirliğiyle düzeltilecektir.'' 
     
     KKTC'DE HÜKÜMETİN İSTİFASI... 
     Dışişleri Bakanı ve Başbakan Yardımcısı Gül, ''KKTC'de hükümetin istifasını nasıl değerlendiriyorsunuz '' sorusu üzerine şöyle konuştu 
     ''Kuzey Kıbrıs'ta demokratik bir yapı var. Bununla da her zaman övünüyoruz. Bu demokratik yapı kendi içinde çalışıyor. Bunu görüşeceğiz, konuşacağız. Bu süre içinde siyasi istikrar Kıbrıs'ta çok önemlidir. 
     Önemli meseleleri, önemli konuları savunabilmeniz için siyasi istikrar çok önemlidir. Eğer Türkiye'de bütün bu önemli adımlar bugün atılıyorsa bu Türkiye'deki siyasi istikrardan dolayı gelmektedir. Liderlerin gücünden dolayı gelmektedir. Dolayısıyla Kıbrıs da böyle bir kritik dönemden geçerken, böyle bir istikrara muhakkak ihtiyaç vardır. 
     Bazen iç politika meseleleri geri plana atılabilmelidir, bazen kişisel üzüntüler veya memnuniyetler veya kaprisler, bütün bunlar bir kenara bırakılmalıdır. Kıbrıslılar, şimdi ulusal davaları peşinde kenetlenmelidirler. Muhakkak ki istişare edeceğiz. Sorarlarsa bizim de kendilerine tavsiyemiz olabilir.'' 
     
     'İMTİYAZLIK ORTAKLIK'' 
     ''Almanya'da Hıristiyan Demokratlar'ın Türkiye'ye ilişkin 'imtiyazlı ortaklık' konusundaki ısrarlarını nasıl değerlendiriyorsunuz '' sorusu üzerine de Gül, Almanya'da her görüşte insan ve siyasi akım bulunduğunu vurgulayarak, şunları kaydetti 
     ''Önemli olan hükümetlerin fikridir. Hıristiyan Demokratlar'ın da içerisinde farklı farklı görüşler var, hepsi aynı düşüncede değil. Başkanları Angela Merkel 'imtiyazlı bir ortaklıktan' bahsediyor ama bu Türkiye için mümkün değil. Türkiye şu an zaten imtiyazlı ortak AB ile. Bizim yeni bir şeye ihtiyacımız yok. Başından nasıl tam üyelik için yola çıktıysak öyle devam edilecektir. Ama kendisinin de söylediği bir şey var ki bu kendisinin devlet adamlığını gösterir. 'Türkiye müzakerelere başlarsa, daha sonra herhangi bir şekilde iktidar değişikliği söz konusu olursa biz tabii ki o yolda devam ederiz' demiştir.'' ''Müzakerelerin ucunun açık olması Türkiye'nin konumunu nasıl etkiliyor '' sorusu üzerine de Gül, ''Önemli olan müzakerelere tam üyelik için başlamaktır. Çizilecek yolun, çizilecek yol haritasının bizi tam üyeliğe götürmesidir. Müzakere süreci Türkiye'yi oyalama süreci olamaz. Bunu kabul etmemiz de asla mümkün değil'' diye konuştu. 
     
</TEXT>
</DOC>
