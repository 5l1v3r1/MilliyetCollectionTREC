<DOC>
<DOCNO> 292123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sontur18.html </URL>
<DATE> 2004/11/25/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Kiracı kadına elektrikleri keserek tecavüz etmek istedi 
</HEADLINE>
<TEXT>

     İsmail AKDUMAN DHA 

SAMSUN'da kiracısının kızı 20 yaşındaki K.Ç.'ye oturduğu dairenin elektriklerini keserek tecavüz girişiminde bulunan 24 yaşındaki Mustafa Alibaş'a, 2 yıl 10 ay hapis cezası verildi. Karar ardından iki taraf tekme-tokat kavga etti. 
     Gazi Mahallesi'nde 3.5 ay önce Mustafa Alibaş, iddiaya göre, ailesi köye gittiği için evde tek başına kalan kiracıları K.Ç.'nin sigortasını bozarak elektriğini kesti. Daha sonra da kapıyı kırarak K.Ç.'ye tecavüz etmek istedi. K.Ç.'nin bağırıp yardım istemesi üzerine Alibaş, yakalandı. 
     Sevk edildiği adliyede tutuklanan ve hakkında 'Tecavüze eksik teşebbüs' suçundan 3- 5 yıl hapis cezası istemi ile dava açılan Alibaş, Samsun 1'inci Ağır Ceza Mahkemesi'nde son kez hakim karşısına çıktı. 
     Suçlamaları kabul etmeyen Mustafa Alibaş, "O akşam eve alkollü geldim. K.Ç., zile basarak sigortalarının bozulduğunu ve elektriğinin olmadığını söyleyerek benden yardım istedi. Ben de sigortayı yaptıktan sonra eve gelip içmeye devam ettim. Kendisine elimi bile sürmedim. 10 yıldır bizim kiracımızdırlar. Son 7 aydır kira borcu olan 700 milyon lirayı veremedikleri için bana iftira atıyor" diye konuştu. 
     Tıbbi malzeme satan bir şirkette satış müdürü olarak çalışan K.Ç. ise, duruşmada verdiği ifadede, Mustafa Alibaş'tan şikayetçi olduğunu belirterek, "İşten eve geldiğimde sadece bizim dairenin elektriğinin olmadığını gördüm. Alibaş, bana yardım edebileceğini söyledi. Sigortayı yaptı. Ben eve girdikten kısa bir süre sonra elektrik tekrar kesildi. Bu sırada kapı yeniden çalındı. Kapıyı açınca Alibaş'ı gördüm. Benden hoşlandığı ve arkadaş olmak istediğini söyledi. Kabul etmeyince zorla içeriye girdi. Tokat attı. Yere yatırıp beni öpmeye çalıştı. Bağırarak yardım istedim. Elbiselerimi çıkarmaya çalışırken, Benim olacaksın. yoksa seni öldürürüm' diyerek tehdit ediyordu. 20 dakika onunla mücadele ettim. Komşular duyup polisi aramışlar. Kısa sürede gelip sanığı yakaladılar.'' Mahkeme heyeti, sanık Mustafa Alibaş'a Irza geçmeye eksik teşebbüs' suçundan 2 yıl 10 ay hapis cezası verdi. 
     Dava sonunda sanık yakınları ile K.Ç.'nin akrabaları adliye koridorunda tekme tokat birbirlerine saldırdı. Çıkan kavgayı polisler güçlükle ayırırken, olaylara karışan 5 kişi gözaltına alındı. 
     
</TEXT>
</DOC>
