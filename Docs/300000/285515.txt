<DOC>
<DOCNO> 285515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sontur13.html </URL>
<DATE> 2004/11/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Turist kıza tecavüz bahanesi 'Gülümseyince beğendi zannettim' 
</HEADLINE>
<TEXT>

     Taylan YILDIRIM İZMİR DHA 

İZMİR'in Foça İlçesi'nde, deniz kenarında dolaşan Alman turist 22 yaşındaki J.M.H.'ye tecavüze yeltenen, karşı çıkması üzerine bıçakla boğazını keserek yumrukladığı öne sürülen balıkçı 32 yaşındaki Halil Ceritli polis tarafından saklandığı sazlık alanda yakalandı. Polis tarafından yaptırılan tatbikatta olayı anlatan Halil Ceritli, Alman turistin kendisine gülümseyince beğendiğini zannettiğini söyleyerek, "Birlikte olmak istedim. Bağırınca bıçakla üzerine gittim. Kazayla yaralandı'' dedi. Tedavi gördüğü hastane odasında, saldırgan Halil Ceritli'nin yakalandığını öğrenen Alman kız sevindi. 
     Geçtiğimiz cumartesi günü meydana gelen olayda, Atatürk Mahallesi'ndeki yazlıklarından sabah saatlerinde yürüyüşe çıkıp İsmet Paşa Mahallesi, İngiliz Burnu'na giden üniversite öğrencisi Alman J.M.H, kayalıklarda otururken, Canavar' isimli teknesiyle yanına gelen balıkçı Halil Ceritli, cinsel ilişki kurmak istemişti. İddiaya göre Alman kızın karşı çıkması üzerine sinirlenip tecavüze yeltenen ve karşı koyması üzerine, bıçakla boğazından yaralayıp yumruklayan Halil Ceritli, uzakta olan fakat olayı gören balıkçıların bağırması üzerine kaçmıştı. Yaralı olmasına rağmen yola kadar yürüyen J.M.H. ise vatandaşlar tarafından Foça Devlet Hastenesi'ne götürülerek tedaviye alınmıştı. J.M.H.'nin verdiği bilgiler ve görgü tanıklarının ifadelerinden yola çıkan polis, zanlı olarak geçen yıl da Kosova Plajı'nda kocası Alman olan F.F.'ye sarkıntılıkta bulunup, bıçak tehditiyle parasını aldığı iddiasıyla tutuksuz yargılaması devam eden 32 yaşındaki Halil Ceritli'yi aramaya başladı. İlçede büyük tepki çeken olayla ilgili soruşturmayı titizlikle yürüten polis, Halil Ceritli'yi dün sabaha karşı saklandığı Yeni Gediz Ağzı mevkiindeki sazlık alanda yakaladı. Gözaltına alınan Ceritli, tecavüze kalkışmadığını öne sürerken olayın kaza olduğunu iddia etti. 
     Olayın yaşandığı İngiliz Burnu'nda polisin sıkı güvenlik önlemleri altında tatbikat yaptırılan Halil Ceritli, görüntüsünün alınmaması için yüzünü kapatmaya çalışıp tepki gösterdi. Denizde balık tuttuğu sırada genç kızı kıyıda çırılçıplak güneşlenirken görüp yanına gittiğini öne süren Halil Ceritli, "Havluyla vücudunun bir bölümünü kapattı. Yarım yamalak İngilizcemle yanına oturup oturamayacağımı sordum. O da kabul etti. Biraz zaman geçtikten sonra göğüslerini açıkta bırakır şekilde oturunca alnından öptüm. Gülümseyince beni beğendiğini zannederek birlikte olma teklifinde bulundum ve üzerine gittim. Birden beni iterek bağırmaya başladı. Ben de elimdeki bıçakla üzerine gittim. Boğazından yaralandı'' dedi. J.M.H.'nin boğazından kanlar akması üzerine paniğe kapıldığını ve çevreden yardım istediğini söyleyen Halil Ceritli, "Daha sonra birkaç kişi gelerek kızı bıçakladığım gerekçesiyle bana saldırdı. 5 metrelik kayalıklardan atlayıp denizdeki tekneme çıktım ve kaçtım. Bıçağı da denize attım. Açıkta genç kızı izledim, yerde yatıyordu. Daha sonra yoldan geçen taksiden birkaç kişinin indiğini ve yardım ettiğini gördüm. Askeri bölge yakınlarında sahil güvenlik ekiplerine teslim olacakken bana ateş ettiler, ben de korkup teknemi siper ederek kaçtım'' dedi. Bıçağın bulunduğu kıyıda dalgıçların arama yapacağı bildirilirken, Halil Ceritli yapılan işlemlerin ardından adliyeye sevk edildi. 
     
     ALMAN KIZIN SEVİNÇ KAHKAHASI 

     Tedavi gördüğü Foça Devlet Hastanesi'nde Halil Ceritli'nin yakalandığını öğrenen J.M.H., büyük sevinç yaşadı. Sevincini kahkaha atarak gösteren Alman kız, "Üzerimde şort ve askılı bluz vardı. Güneşleniyordum. Yanıma gelince dostça karşıladım. Fakat o bana saldırdı. Burada insanlardan hep yakınlık gördüğüm için ona o şekilde yaklaşmıştım. İnsanlarınızın güzelliği bu olayda yok olmaz. Yakalanması çok sevindirici '' dedi. 
     J.M.H., 3.5 yıl önce Foça'ya yerleşen babası Claus'un yanına bir hafta önce tatil için gelmişti. Üniversitede Grafik eğitimi gören J.M.H. daha önceleri de Türkiye'ye geldiğini ve çok sevdiğini belirtti. 
     
</TEXT>
</DOC>
