<DOC>
<DOCNO> 287570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sontur61.html </URL>
<DATE> 2004/11/09/ </DATE>
<TIME> 21.31 </TIME>
<AUTHOR>  </AUTHOR>
<HEADLINE>
Diyanetin Kuranikerim'le ilgili açıklaması... 
</HEADLINE>
<TEXT>

     Diyanet İşleri Başkanı Prof. Dr. Ali Bardakoğlu, ''Kuranıkerim'in, fal, büyü ve medyumluk kitabı olmadığını ve bunlara araç olarak kullanılmaması gerektiğini'' söyledi. 
     Antalya'nın Elmalı İlçesi'ndeki Ketenci Ömer Paşa Camii'nde Kadir Gecesi dolayısıyla düzenlenen programa katılan Bardakoğlu, Kadir Gecesi'nin Kuranıkerim'i tanıma, anlama, tövbe ve dua gecesi olduğunu belirtti. 
     Tövbenin hataların farkedilmesi ve insanın kendini sorgulaması anlamına geldiğini ifade eden Bardakoğlu, ''Evet, insanız ve birçok hatalar yapıyoruz. Kendimizi devamlı sorgulamamız, gözden geçirmemiz, irademizi yenilememiz, kendimizi yenilememiz ve ileriye doğru kararımızı pekiştirmemiz gerekiyor'' dedi. 
     ''Kuranıkerim, fal, büyü ve medyumluk kitabı değildir ve bunlara araç kılınmamalıdır'' diye konuşan Bardakoğlu, sözlerini şöyle sürdürdü 
     ''Kuranıkerim, ayetlerini şifre kabul edip ondan muhayyen sonuçlar çıkarılması için gönderilmemiştir. Biz böyle yaparsak, onun gerçek mesajını gölgelendirmiş oluruz. Onun gerçek mesajı, hayatımızı, aydınlatmasıdır. O halde Kuranıkerim'i daha iyi anlamaya, okumaya, bize ne dediğini daha yakından tanımaya çalışalım. Sadece okumak değil, manasını kavramaya, yüce Rabbimizin Kuranıkerim'le ne dediğini, bizi hangi hedeflere yönlendirdiğini anlamaya çalışalım.'' İslamiyet'in özünün ''sevgi'' olduğunu kaydeden Bardakoğlu, günümüzde insanların birbirini sevmesine ve anlamasına çok ihtiyaç olduğuna dikkati çekti. Bardakoğlu, şunları kaydetti 
     ''Zaten biz bu sevgiyi kaçırmasaydık, dünyada son yıllarda gördüğümüz üzücü manzaralar olmazdı. Onun için bizim hem Rabbimiz istediği için, hem kendi mutluluğumuz için, hem de çocuklarımıza barış ve huzur dolu bir dünya bırakabilmek için birbirimizi sevmeye ihtiyacımız var. Farklılıklarımızla birlikte yaşamaya ihtiyacımız var. Yakın ve uzak coğrafyamızdaki her türlü ızdırap ve şiddetin sona ermesi için birbirimizi daha çok sevelim, dua edelim, ellerimizi birleştirelim.'' 
     
</TEXT>
</DOC>
