<DOC>
<DOCNO> 266087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sontur27.html </URL>
<DATE> 2004/08/24/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Belediye Başkanı'nın yazlık evi kurşunlandı 
</HEADLINE>
<TEXT>

     Kırklareli'nin Babaeski İlçesi Belediye Başkanı Haluk Tezsezer, yazlık evinin kimliği belirsiz kişiler tarafından kurşunlandığı ve zarar verildiği gerekçesiyle, Emniyet Müdürlüğü'ne başvurarak, koruma talebinde bulundu. 
     Alınan bilgiye göre, Belediye Başkanı Tezsezer'e ait Cumhuriyet Mahallesi Kadıköy yolu üzerindeki yazlık ev, kimsenin olmadığı sırada kimliği belirsiz kişi ya da kişilerce kurşunlandı. 
     Tezsezer, AA muhabirine yaptığı açıklamada, yazlık evi sık kullanmadığını söyledi. Bahçe içinde olan evinin ön kısmının kurşunlandığını ve durumu polise bildirdiğini anlatan Tezsezer, şöyle konuştu 
     ''İkinci dönemde de CHP'den belediye başkanı seçildim. Otomobilimin 4 lastiği evimin önünde kesildi. Seçimlerde CHP'yi destekleyen seyyar köftecinin köfte arabası yakıldı. Belediye Meclis üyemiz Volkan Kılıç'ın işyerinin camları kırıldı. Belediyeye ait TANSA Lokantası'nın camları kırıldı. Bu saldırılar maalesef faili meçhul oldu, hiç bir şüpheli bulunmuyor. Emniyet Müdürlüğü'ne durumu bildirerek, koruma talebinde bulundum.'' Haluk Tezsezer, göreve geldiği günden bu yana, şahsına ve partisine yapılan saldırı olaylarına anlam veremediğini ifade ederek, suçluların bulunmasını istedi. 
     
     SORUŞTURMA SÜRÜYOR 
     Kırklareli Emniyet Müdürü Reşat Altay, AA muhabirine yaptığı açıklamada, olayla ilgili soruşturmanın sürdüğünü belirterek, kurşunlanan evin meskun mahal dışında ve kullanılmayan bir bina olduğunu söyledi. 
     Ekiplerin olay yerinde inceleme yaptıklarını ve yakalanan şüpheli olmadığını bildiren Reşat Altay, Belediye Başkanı Tezsezer'in koruma talebi konusunda resmi başvurusunun bulunmadığını kaydetti. 
     
</TEXT>
</DOC>
