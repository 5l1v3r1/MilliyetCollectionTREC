<DOC>
<DOCNO> 275249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sondun17.html </URL>
<DATE> 2004/09/27/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Iraklılar güne yine bombalarla uyandılar 10 ölü 
</HEADLINE>
<TEXT>

     Irak bir sabaha daha ölümle uyandı. Bakuba ve Musul'daki saldırı ve patlamalarda sekiz Iraklı öldü. Bağdat'ın Sadr mahallesindeki ABD bombardımanı ise devam ediyor. 
     Musul'da bu sabah bomba yüklü araçla düzenlenen saldırıda, ilk belirlemelere göre dört kişinin öldüğü, dört kişinin de yaralandığı açıklandı. 
     Irak polisinden Yüzbaşı Mustak Abdülkerim, Irak Ulusal Muhafız Birliği devriye gezerken aracın patlatıldığını açıkladı. 
     Abdülkerim, saldırıda ölenlerle yaralılardan üçünün devriye gezen muhafızlar, diğer yaralananın ise bir sivil olduğunu söyledi. 
     
     Bakuba'da patlama Dört ölü 

     Güvenlik güçleri, Bağdat'ın 60 km kuzeydoğusuna düşen Bakuba yakınlarındaki Han Beni Saad'da meydana gelen patlamada, dört kişinin öldüğünü bir bir kadının da yaralandığını belirttiler. 
     
     ABD Son bir ayda Felluce'de 100 direnişci öldü 

     ABD ordusu, eylül ayı boyunca Felluce'de 100'den fazla direnişçinin öldürüldüğünü öne sürdü. 
     Bağdat'taki Sadr mahallesinde çıkan son çatışmalarda da iki Iraklı öldü. 
     
     Sadr mahallesi bombalanıyor 

     ABD ordusunun Mukteda El Sadr önderliğindeki Şii direnişinin merkezi Sadr mahallesindeki operasyonları sürüyor. 
     Son bombardımanda en az iki ıraklı öldü, 46 kişi de yaralandı. 
     
     "Olası intihar saldırıları önlendi" 

     ABD ordusu ayrıca Felluce'ye yönelik operasyonlarda da eylül ayı boyunca 100'den fazla direnişçinin öldürüldüğünü iddia etti. 
     Açıklamaya göre, operasyonlar olası intihar saldırılarını da önledi. 
     Buna karşın eylül ayında ülke çapında toplam 34 intihar saldırısı düzenlendi. 
     
     Korgeneral El Lahibi tutuklandı 

     ABD ordusu ayrıca,Irak Ulusal Muhafızları'nın komutanlarından Korgeneral Talib El Lahibi'yi direnişçilerle bağlantısı olduğu gerekçesiyle tutukladı. 
     Irak'ın Latifiye bölgesinde de akaryakıt taşıyan bir tanker konvoyu saldırıya uğradı, 10 kişi öldü 26 kişi yaralandı. 
     Ülkede rehin tutulan İngiliz Kenneth Bigley'nin kardeşi ise Bigley'in hala yaşadığına dair bilgi aldığını söyledi. 
     
</TEXT>
</DOC>
