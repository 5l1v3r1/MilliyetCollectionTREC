<DOC>
<DOCNO> 264115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/soneko39.html </URL>
<DATE> 2004/08/17/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Harcamaların yüzde 42'si kredi kartıyla yapılıyor... 
</HEADLINE>
<TEXT>

     MasterCard Türkiye'nin yaptırdığı araştırmada, harcamaların yüzde 42'sinin kredi kartıyla yapıldığı belirlendi. 
     MasterCard Türkiye'den yapılan açıklamada, 5 yıldır gerçekleştirilen ve 6 aylık dönem sonuçları için yeni sorularla hazırlanan MasterIndex araştırma sonuçlarına yer verildi. 
     Türkiye kentsel nüfusu temsil eden bin 200 kişiyle yapılan araştırmanın sonuçlarına göre, araştırmaya katılanlara harcamalarının yüzde kaçını kredi kartı ile yaptıkları sorulduğunda, ortalama yüzde 42'lik bir oran ortaya çıktı. 
     Kredi kartı sahipleri kart kullanmalarının temel nedenlerini, sırasıyla taksit olanağından yararlanmak, ödemelerin en az bir ay ertelenmesi ile ihtiyacın ertelenmeden karşılanabilmesi olarak açıkladı. 
     Görüşülen kişilerin çoğu, kredi kartlarının kendilerini güvende hissetmelerini sağladığını belirtirken, katılanların yüzde 60'ı kredi kartı borcunu aylara bölmeden ödediklerini, yüzde 23'ü ise ara sıra aylara bölerek kredilendirmek suretiyle ödeme yaptıklarını kaydetti. 
     Araştırmaya katılanlara cüzdanlarındaki 2 karttan hangisini kullanacaklarına nasıl karar verdikleri sorulduğunda, yüzde 29'u alışverişlerde daha çok taksit yaptırabilecekleri kartları tercih ettiklerini, yüzde 25'i indirim alabilecekleri kartı, yüzde 21'i ise son ödeme tarihi en uzak olan kartı kullandıklarını belirtti. 
     
</TEXT>
</DOC>
