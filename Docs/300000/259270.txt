<DOC>
<DOCNO> 259270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/soneko07.html </URL>
<DATE> 2004/07/30/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Pepsi Türkiye Su ve enerji içeceği pazarında iddialıyız 
</HEADLINE>
<TEXT>

     Pepsi Türkiye Pazarlama Müdürü Togan Deryal, kolalı içecekler pazarının genişlediğini, bunun da rekabeti güçlendirdiğini belirtti. 
     Deryal, pazarda Ülker gibi güçlü bir şirketin Cola Turka markasıyla çıkışıyla başlayan çalkantılı dönemde gelişimi izlemeyi tercih ettiklerini, böylece ilerleyen dönemde marka için daha sağlıklı stratejiler belirleyebildiklerini söyledi. 
     15 Temmuz-30 Ağustos arasında düzenlenen altın etiketli ambalajlarla hediyeli kampanyanın beklediklerinin üstünde ilgi gördüğünü ifade eden Deryal, ''İlgi gerçekten çok yüksek. Hediyelerimiz her yaştaki tüketiciye hitap ediyor, bu da ilginin yüksek olmasını açıklayan bir etken'' dedi. 
     Kolalı içecekler pazarındaki son durumu da değerlendiren Deryal, sözlerini şöyle sürdürdü 
     ''Cola Turka'nın kolalı içecekler pazarını genişlettiği bir gerçek. Fakat bu durum Pepsi ailesi açısından beklenmedik bir durum değil. Meksika gibi diğer ülkelerde, bu tarz güçlü yerel şirketlerin kolalı içecekler kategorisinde pazara girdiği durumlar olmuştur. Tabii ki pazarın genişlemesi rekabeti güçlendirdi. Bu da bizim şirket içerisindeki azmimizi ve çalışma tempomuzu artırdı.'' 
     
     DÜNYA FUTBOL YILDIZLARI 
     Yeni reklam stratejileri çerçevesinde futbolun yoğun olduğu günlerde gösterime giren reklam filmiyle Yılmaz Erdoğan ile Beckham, Carlos, Totti ve Raul gibi dünya futbol starlarını bir araya getirdiklerini anlatan Deryal, bunun da büyük ilgi gördüğünü, reklamın hala konuşulduğunu belirtti. 
     Deryal, ''Bu filmi Yılmaz Erdoğan-Pepsi birlikteliğini duyuran ilk adım'' olarak gördüklerini kaydetti. 
     
     SU PAZARI 
     Pepsi Bottling Group'un ürün portföyünün çok geniş bir şirket olduğunu kaydeden Deryal, portföylerinin içinde Pepsi, Pepsi twist, Pepsi light gibi kolalı içecekler, Yedigün, Fruko, 7UP gibi gazozlar, Tamek meyve suları, Gatorade sporcu içeceği, Redbull enerji içeceği, Lipton Ice Tea buzlu çayı ve Aquafina suyu bulunduğuna dikkat çekti. Deryal, ''Aquafina, Amerika'nın bir numaralı su markası. Tüketicilere garantili saflık sağlayan bir markamız. Su pazarında Türkiye'de iyi bir yere geleceğini düşünüyoruz'' dedi. 
     Enerji içeceği sektörünün dünyada çok hızlı büyüyen bir sektör oluşuna işaret eden Deryal, şunları kaydetti 
     ''Türkiye için yeni bir sektör olmasına karşın büyümeye çok açık. Dolayısıyla Türkiye için enerji içeceği sektöründe çok fırsatlar olduğuna inanıyoruz. Bu doğrultuda da Haziran ayı itibariyle Redbull enerji içeceğinin dağıtımı Pepsi Bottling Group'a geçmiş bulunuyor.'' 
     
</TEXT>
</DOC>
