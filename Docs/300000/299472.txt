<DOC>
<DOCNO> 299472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/soneko16.html </URL>
<DATE> 2004/12/21/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Serdengeçti MB'nin TL'yi değerli tutmak gibi bir politikası yok 
</HEADLINE>
<TEXT>

     Merkez Bankası Başkanı Süreyya Serdengeçti, enflasyonla mücadelede, ekonomideki iyileşme sonucu ortaya çıkacak canlanmanın kar marjlarını artırma fırsatı olarak görülmemesinin büyük önem taşıdığını vurguladı. 
     Türkiye Bankalar Birliği üyeleri ile dün akşam İstanbul'da bir araya gelen Serdengeçti, bankacılarla görüşmesinde 2005 yılı para ve kur politikasına ilişkin bilgi verdi. 
     Serdengeçti, toplantıda yaptığı ve Merkez Bankası'nın internet sitesinde açıklanan sunumunda, enflasyon, büyüme, cari açık, faiz oranları, döviz kurları, dalgalı kur rejimi-döviz kurlarındaki oynaklık, piyasalar ve para programı gerçekleşmeleri, 2005 yılı ve sonrası para, kur politikası ve likidite yöntemi ile Yeni Türk Lirası hazırlık çalışmalarını ele aldı. 
     Kur politikasının nasıl uyguladığına ilişkin olarak ''Merkez Bankası'nın Türk Lirası'nı değerli tutmak gibi bir politikası yoktur'' diyen Serdengeçti, döviz kurunun seviyesini belirlemede, kısa vadede, istikrar programındaki gelişmelerin, kamu borç stoğu ve risk priminin, özellikle ödemeler dengesi bekleyişlerinin, dış gelişmelerin ve piyasadaki oyuncuların davranışlarının etkili olduğunu anlattı. 
     Serdengeçti, bu yönde uzun vadede ise yapısal reformlar ve verimlilik üzerine etkilerinin, ekonomideki devresel hareketler ile enflasyon ve büyüme gibi ekonomik temellerin belirleyici olduğunu bildirdi. 
     
     ''KURDAKİ OYNAKLIK GİDEREK AZALMAKTADIR'' 
     TL'nin değer kazanması ya da kaybetmesinin bir sonuç olduğunu vurgulayan Serdengeçti, dalgalı kur rejimi ve TL'de oynaklık konusunda şu değerlendirmede bulundu 
     ''Döviz kurundaki oynaklık giderek azalmaktadır. Dalgalı kur rejimine uyum sağlanmasında alınan mesafe ve para ve kur politikalarının kararlılıkla ve şeffaf bir şekilde uygulanması sonucu döviz kurundaki oynaklık, diğer dalgalanan ülke paraları ile benzer seviyelere yaklaşmıştır. Unutulmamalıdır ki döviz kuru oynaklığı belirsizlik değil, bir risktir ve yönetilebilir.'' Serdengeçti, döviz kuru riskinden korunmak amacıyla vadeli işlemler piyasasının gelişmesinin gerektiğini vurguladı. 
     
     ENFLASYONDA DİKKAT EDİLMESİ GEREKEN UNSURLAR 
     Düşen enflasyon konusundaki değerlendirmesinde, dikkat edilmesi gereken unsurları sıralayan Süreyya Serdengeçti, iç talep artışına dikkat edilmesi, tüketimdeki canlanmanın kontrollü olması gerektiğini ifade etti. 
     ''Reform yorgunluğu oluşmasına fırsat verilmemeli'' diyen Serdengeçti, sadece mevcut reformların korunması değil, sürecin devamı ve daha ileri götürülmesinin önemli olduğunu bildirdi. Serdengeçti, Latin Amerika deneyiminin unutulmaması gerektiğini kaydetti. 
     Süreyya Serdengeçti, bekleyişlerin iyi yönetilmesi ve kamu fiyat ayarlamaları ile gelirler politikasının hedef enflasyon ile uyumlu olmasının önemine dikkat çekerek, ''ekonomideki iyileşme sonucu ortaya çıkacak canlanma, kar marjlarını artırma fırsatı olarak görülmemeli'' dedi. 
     Tarım ve enerji fiyatlarının önemine değinen Serdengeçti, enflasyonda 2005 için yüzde 8 hedefini gözden geçirmeye gerek olmadığını da vurguladı. 
     
</TEXT>
</DOC>
