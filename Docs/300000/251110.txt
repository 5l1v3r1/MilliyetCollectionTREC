<DOC>
<DOCNO> 251110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sontur07.html </URL>
<DATE> 2004/06/26/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Yabancı Dil Sınavı yarın yapılacak... Kapatılan yollara dikkat 
</HEADLINE>
<TEXT>

     Üniversitelerin dil puanıyla öğrenci alan bölümlerinde okumak isteyen adaylar, yarın Yabancı Dil Sınavı'na YDS katılacak. İstanbul ve Ankara'daki adayların, NATO Zirvesi ve ABD Başkanı Bush'un ziyareti nedeniyle yarın bazı yolların trafiğe kapalı olacağını gözönünde bulundurmaları gerekiyor. 
     Geçen pazar günü ÖSS'ye giren adaylardan 47 bin 644'ünün başvurduğu sınav, Türkiye'de devlet üniversitesi rektörlüklerinin bulunduğu 40 il merkezi ile KKTC'de Lefkoşa'da gerçekleştirilecek. Bu illerde bulunan 143 binadaki 1633 salonda yapılacak sınavda 5 bin 850 kişi görev alacak. Sınav, 09.30'da başlayacak ve 150 dakika sürecek. 
     Adayların, sınava giriş ve kimlik belgesi ile resmi onaylı özel bir kimlik belgelerini yanlarında bulundurmaları gerekiyor. Adaylar, bu belgeler olmadan sınava giremeyecek. 
     YDS, Almanca, Fransızca ve İngilizce dillerinde yapılacak. Adaylar, cevap kağıdındaki ilgili bölüme sınava hangi dilde gireceklerini işaretleyecekler. Adaylara sınavda kelime ve dil bilgisi, Türkçe'den yabancı dile yabancı dilden Türkçe'ye çeviri ve okuduğunu anlama ile ilgili sorular yöneltilecek. 
     ÖSS'deki tüm sınav kuralları YDS için de geçerli olacak. 
     YDS, üniversitelerin yabancı dil ve edebiyatları, bu dillerin öğretmenlik programları, mütercim-tercümanlık ve turist rehberliği gibi bölümlerinde okumak isteyen adaylara yönelik yapılıyor. 
     YDS sonuçları, adaylara ÖSS sonuçlarıyla birlikte duyurulacak. 
     
     KAPATILAN YOLLARA DİKKAT... 

     Sınavın gerçekleştirileceği gün Ankara'da ABD Başkanı George W. Bush'un ziyareti, İstanbul'da da NATO Zirvesi nedeniyle bazı yollar trafiğe kapalı olacak. 
     Adayların bu durumu gözeterek, sınava girecekleri merkeze ilişkin güzergahı belirlemeleri ve evden olabildiğince erken ayrılmaları gerekiyor. 
     ÖSYM yetkilileri, binalara evrak ulaştırılması konusunda sıkıntı yaşanmayacağını, ancak adayların ve sınav görevlilerinin dikkatli olması gerektiğini belirttiler. 
     Ankara'daki sınav merkezleri 
     Gazi Üniversitesi G.Ü Fen Edebiyat Fakültesi, G.Ü İktisadi ve İdari Bilimler Fakültesi, Ankara Üniversitesi A.Ü Dil-Tarih ve Coğrafya Fakültesi, A.Ü Hukuk Fakültesi, Çankaya İlköğretim Okulu. 
     İstanbul'daki sınav merkezleri 
     Anadolu yakası- Maltepe'de Maltepe ve Orhan Gazi liseleri, Kuyubaşı'nda Marmara Üniversitesi M.Ü Atatürk Eğitim Fakültesi, Bağlarbaşı'nda M.Ü İlahiyat Fakültesi, Göztepe'de M.Ü Fen-Edebiyat Fakültesi, Bağlarbaşı'nda Cumhuriyet Lisesi, Altunizade'de Haydarpaşa Lisesi. 
     Avrupa yakası- Beyazıt'ta İstanbul Üniversitesi İ.Ü İletişim Fakültesi, İ.Ü İktisat Fakültesi, İ.Ü Edebiyat Fakültesi, İ.Ü Hukuk-İktisat fakülteleri merkez binası, Vefa'da İ.Ü Deniz Bilimleri ve İşletmesi Enstitüsü, Süleymaniye'de İ. Ü Yabancı Diller Bölümü, Vezneciler'de İ.Ü Fen Fakültesi, Avcılar'da İ.Ü İşletme Fakültesi, İ.Ü Mühendislik Fakültesi. 
     
</TEXT>
</DOC>
