<DOC>
<DOCNO> 290953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/guncel/axgun01.html </URL>
<DATE> 2004/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Karın iki yüzü 
</HEADLINE>
<TEXT>


Yurttaki ilk kar yağışları, bir yandan çocukları sevindirirken, diğer yandan bazı köy yollarını kapattı. Kar ve fırtına, hava ve deniz yolu ulaşımını aksattı 

DOĞAN HABER AJANSI 

Başkent Ankara'ya, önceki akşam yılın ilk karı düştü. Kar yağışı Bolu ve Samsun'da da etkisini gösterirken, buzlanma nedeniyle trafik kazaları meydana geldi, bazı köy yolları ulaşıma kapandı. Özellikle Bolu Dağı kesiminde trafikte aksamalar görülürken, fırtına da denizcilere zor anlar yaşatıyor. Yurdun kuzey, iç ve batı bölgelerinde gece ve sabah saatlerinde buzlanma ve don bekleniyor. Kar kalınlıkları Bursa Uludağ'da 24, Bolu Kartalkaya'da 22 santimetreye ulaştı. 
ANKARA Başkente yılın ilk karı önceki akşam düştü. Çocuklar karın keyfini çıkardı. 
BOLU Kent merkezine dün lapa lapa yağan kar, çocukları sevindirdi. Ankara - İstanbul karayolunun Bolu Dağı kesiminde kar yağışı ulaşımı olumsuz etkiledi. 
GİRESUN Giresun - Şebinkarahisar karayolundaki 2220 rakımlı Eğribel Geçidi'nde yoğun sis ve tipi nedeniyle ulaşım sağlanamadı. 
SAMSUN Samsun ve Amasya'da kar yağışı nedeniyle 75 köy yolu ulaşıma kapandı. 
TEKİRDAĞ Marmara Denizi'ndeki 35 yerli ve yabancı gemi fırtına nedeniyle önceki gece Şarköy açıklarında demirledi. 
SİVAS THY'nin İstanbul- Sivas seferini yapan RJ - 100 tipi uçağı, Sivas'taki fırtına nedeniyle Ankara Esenboğa Havaalanı'na indi. 

İstanbul'a yılın ilk karı düştü 

İstanbul'a dün gece geç saatlerde mevsimin ilk karı düştü. Saat 24.00'te başlayan kar yağışı Taksim Meydanı'nda güzel görüntüler oluşturdu. Ancak yağış nedeniyle Mecidiyeköy ve Maslak başta olmak üzere birçok semtte yollar buz pistine döndü. Kayganlaşan yolda araçlarının kontrolünü sağlamaktan zorlanan sürücüler, emniyet şeridine park ederek yağışın dinmesini bekledi. 

Fırtınadan çatı uçtu, Canan öldü 

KARS DHA 
Kars'ta şiddetli fırtına nedeniyle bir binanın çatısı uçtu. Binanın yanında arkadaşlarıyla oynayan Canan Çilkasit 8 çatının altında kalarak can verdi. Küçük kız, ailesiyle birlikte düğünden dönerken Ali Asker Akbaba'ya ait 2 katlı binanın yanındaki arsada arkadaşlarını gördü. Arkadaşlarını seyretmek için annesinden izin alan Canan arsaya gitti. Bu sırada fırtına nedeniyle evin çatısı uçtu. Çocuklar çatının düştügünü görüp kaçarken küçük kız çatının altında kaldı. Ağır yaralı olarak hastaneye kaldırılan Canan kurtarılamadı. Binanın kaçak yapıldığı iddia edildi. 


</TEXT>
</DOC>
