<DOC>
<DOCNO> 257343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/soneko25.html </URL>
<DATE> 2004/07/22/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Tuncer Petrol Ofisi 175 milyon dolarlık tahvil ihraç-satışını tamamladı 
</HEADLINE>
<TEXT>

     Petrol Ofisi Genel Müdürü Ertuğrul Tuncer, 175 milyon dolar tahvil ihraç ve satış çalışmalarını tamamladıklarını belirterek, şirketin ulusal ve uluslararası piyasalardaki alternatif finansman yöntemlerinden önümüzdeki dönemde de yararlanmaya devam edeceğini bildirdi. 
     Petrol Ofisi'ne 92.5 milyon dolarlık murabaha finansmanı verilmesi nedeniyle düzenlenen toplantıda konuşan Tuncer, günümüzde klasik bankacılık anlayışının yerini yatırım bankacılığına bıraktığını, globalleşme ve sermaye piyasalarının zenginleşmesiyle finansman alternatiflerinin çok hızlı geliştiğini kaydetti. 
     Tuncer, ABD gibi gelişmiş ülkelerde görülen farklı finansman tür ve uygulamalarının yüksek hacimlere ulaştığını belirterek, Petrol Ofisi'nin de kurum için en doğru olan finansman modelini seçtiğini anlattı. 
     Tuncer, Petrol Ofisi'nin yüzde 100 iştiraki olan PO Oil Financing Limited aracılığı ile ve kendi garantisi altında, JP Morgan liderliğinde 175 milyon ABD Doları nominal değerli 5 yıl vadeli tahvil ihraç ve satış çalışmalarını tamamladığını hatırlattı. 
     Eurobond ihracında elde ettikleri başarının Petrol Ofisi'ne uluslararası piyasalarda duyulan güvenin bir göstergesi olduğunu vurgulayan Tuncer, ''Türkiye'de Eurobond ihracı yapan sayılı şirketlerden biri olan Petrol Ofisi, ulusal ve uluslararası piyasalardaki alternatif finansman yöntemlerinden önümüzdeki dönemde yararlanmaya devam edecek'' dedi. 
     
     EUROBOND İHRACI BORÇ ÖDEMESİNDE KULLANILACAK 

     Ertuğrul Tuncer basın mensuplarının sorularını yanıtlarken, murabaha finansmanı ile aldıkları kredileri petrol ve petrol ürünleri ithalatında, tahvil ihracı yoluyla aldıkları kredileri de mevcut borçların geri ödenmesi ve vadelerinin uzatılmasında kullanılacağını bildirdi. 
     Citibank A.Ş. Genel Müdürü Mark T. Robinson da Petrol Ofisi'nin çalışmalarının, global sermaye piyasalarındaki alternatif finansman modelleri konusunda iyi bir örnek olduğunu ifade ederek, ''Sermaye piyasalarının Petrol Ofisi'ne verdiği değer açısından da bu bir örnek adımdır'' dedi. 
     Robinson, Petrol Ofisi'ne verilen murabaha finansmanının Türkiye'nin kredibilitesi açısından çok önemli olduğunu belirterek, şunları kaydetti 
     ''Çünkü büyük bir Türk firması, yeni bir finans modelini uygulamaya sokuyor ve büyük bir finans kaynağını ülkeye getiriyor. Bu Türk ekonomisinin olumlu gidişatını da gösteren ayrı bir işarettir. Biz de bu adımdan mutluyuz. Umarım bu murabaha kredilerine gerek Petrol Ofisi gerekse diğer firmalarla devam ederiz. Umarım Türkiye'de işbirliğimiz devam eder ve müşteri portföyümüz gelişir.'' Kuveyt Türk Yönetim Kurulu Başkanı Mohammad S. Al-Omar ise murabaha kredisinin Türkiye'nin tanınmış bir kuruluşuna verilmesinden dolayı mutlu olduklarını ifade ederek, Petrol Ofisi'nin Kuveyt Türk'ün bütün kriterlerini sağladığını söyledi. 
     Omar, Türkiye'nin ekonomik gücüne güvenlerinin tam olduğunu belirterek, klasik ve faizsiz bankacılığın birbirini tamamlar nitelikte olduğunu, faizsiz hizmetten yararlanmak isteyenler için hizmete açık olduklarını söyledi. 
     Petrol Ofisi Müşterek Hizmetler Direktörü Hüseyin Keçeci de borçluluk oranlarının sürekli düştüğünü ve alınan bu kredilerin borç miktarını artırmayacağını savundu. 

     
</TEXT>
</DOC>
