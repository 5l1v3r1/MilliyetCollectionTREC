<DOC>
<DOCNO> 297285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonsiy23.html </URL>
<DATE> 2004/12/13/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Talat, 17 Aralık'tan ümitli 
</HEADLINE>
<TEXT>

     KKTC Başbakanı Mehmet Ali Talat, ''Türkiye'nin 17 Aralık Avrupa Birliği AB zirvesinde çok iyi bir sonuç alacağını'' ifade ederek, 17 Aralık'ın önemli bir tarih olduğunu, 17 Aralık sonrasının daha da önemli olduğunu belirtti. 
     Başbakan Talat, AA muhabirine yaptığı açıklamada, ''Benim nihai görüşüm 17 Aralık'ta Türkiye çok iyi bir sonuç alacak, tarihini de alacak. Tabii o tarihe kadar yapılması gereken bazı işler olabilecek'' dedi. ''Kıbrıs'ın Türkiye'nin önünden engel olarak kalkmasının önemli olduğunu'' ifade eden Talat, ''Türkiye'nin bundan sonraki müzakere sürecinde Kıbrıs sorunuyla karşılaşacağının bir gerçek olduğunu'' kaydetti. 
     ''Bu nedenle Kıbrıs sorununun mümkün olduğu kadar kısa sürede çözülmesi ve Türk tarafının ortaya koyduğu çabayı devam ettirmesi'' gerektiğini dile getiren Başbakan Talat, Türk tarafının referandumda ''evet'' dediğini, Rum tarafının da ''hayır'' diyerek çözümü reddettiğini belirtti ve şunları kaydetti 
     ''Bu pozisyonunu Türk tarafı sürdürür, Rum tarafı çözümden kaçınırsa o zaman müzakere süreci içinde de Kıbrıs sorunu Türkiye'nin önünde bir engel olmaktan kalkacak ve Kıbrıs Rum tarafı da bir çözüm için ciddi şekilde zorlanmış olacak, fiilen zorlanmış olacak. Kıbrıslı Türklere tecridin adım adım ortadan kalkmasıyla Kıbrıslı Rumlar artık yanlış bir yolda olduklarını kavrayacaklar ve bu yanlış yoldan dönmenin olanaklarını araştıracaklar. O bakımdan 17 Aralık önemli, ama 17 Aralık sonra bir o kadar daha önemli.'' 
     
</TEXT>
</DOC>
