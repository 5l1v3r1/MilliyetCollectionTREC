<DOC>
<DOCNO> 279954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/yasam/axyas01.html </URL>
<DATE> 2004/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşe dayağa maaş cezası 
</HEADLINE>
<TEXT>


Diyarbakır'ın Kayapınar Belediyesi'nin DİSK'le imzaladığı toplusözleşmeye göre, eşine şiddet uygulayan işçinin maaşının yarısı eşine ödenecek... 


Diyarbakır Alt Kademe Kayapınar Belediyesi'nin DİSK'le imzaladığı toplusözleşmede bir ilke imza atıldı. Maaşlara ilk 1 yıl için yüzde 32 oranında zam öngören sözleşme gereği, eşine şiddet uygulayan işçinin maaşının yarısı eşine ödenecek. 
Kayapınar Belediyesi ile DİSK Genel İş Sendikası arasında 45 gündür süren görüşmeler anlaşmayla sonuçlandı. Sözleşmeye, işveren ve sendikanın uzlaşması üzerine ilginç 2 madde konuldu. Buna göre, eşine şiddet uygulayan işçinin maaşından yüzde 50 kesinti yapılarak şiddete maruz kalan eşe verilecek. Ayrıca okul çağına gelmiş kız çocuklarını okula göndermeyen işçiye eğitim yardımı yapılmayacak. 
Bu maddelerin yönetimleri süresince tüm sözleşmelerde yer alacağını ve işçilerden de destek gördüklerini kaydeden Belediye Başkanı Zülküf Karatekin, şunları söyledi 
"Sözleşmeye eklenen maddeyle ekonomik olarak yoksun ve tüm baskılara katlanmak zorunda kalan kadının eşinden şiddet görmesi halinde ve şik yet durumunda, işçinin maaşından yüzde 50 oranında kesinti yapılarak kadına verilecek. Bunun için sendika temsilcileri ve belediye çalışanlarından oluşacak bir komisyon kurulacak. Komisyonun tespiti durumunda kişinin maaşından kesinti yapılacak. Ayrıca kız çocuklarını okula göndermeyen işçi, eğitim yardımından yararlanamayacak. Amacımız, kimsenin özel hayatına müdahale etmek değildir. Kadına şiddeti önlemeye çalışıyoruz." 


</TEXT>
</DOC>
