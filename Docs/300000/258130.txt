<DOC>
<DOCNO> 258130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/guncel/gun04.html </URL>
<DATE> 2004/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ATAŞ Rafinerisi alevler altında 
</HEADLINE>
<TEXT>


Mersin'deki rafinerinin tanklarından birinin içten alev almasıyla başlayan yangın, 9 bin ton yakıt yanana kadar kontrollü olarak sürecek 

MERSİN DHA 

Mersin'deki Anadolu Tasfiyehanesi AŞ ATAŞ Rafinerisi'nde dün saat 11.00 sıralarında bilinmeyen bir nedenle yangın çıktı. 
Akaryakıt tanklarının birinin içten yanmaya başlaması üzerine, rafinerideki yangın sistemi devreye girdi. Ancak yangın büyüyünce, başta Mersin Büyükşehir Belediyesi olmak üzere çevredeki tüm itfaiye ekiplerinden yardım istendi. Dolum tesislerindeki yangın, kontrol altına alındıktan sonra soğutma çalışmaları sürerken yeniden büyüdü. Bunun üzerine çevre il ve ilçelerdeki itfaiye ekiplerinden de yardım talep edildi. 

Faaliyetine son vermişti 
Mersin Vali Vekili Reşat Özdemir "Yangının çıkış nedeni belli değil. Tanktaki 9 bin ton akaryakıtın yarısı yandı. Yangın sabaha kadar sürebilir" dedi. ATAŞ'tan yapılan yazılı açıklamada da yangının kontrol altına alındığı, ancak tankta bulunan 9 bin ton yakıtın, kontrollü bir şekilde bitene kadar yanmaya devam edeceği bildirildi. 1962'de kurulan ATAŞ bir süre önce rafineri faaliyetlerine son vermiş, terminal olarak hizmete alınmıştı. 


</TEXT>
</DOC>
