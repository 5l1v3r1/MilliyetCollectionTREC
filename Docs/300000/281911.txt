<DOC>
<DOCNO> 281911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonspo27.html </URL>
<DATE> 2004/10/20/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Hakemler eleştirilerden rahatsız... 
</HEADLINE>
<TEXT>

     Türkiye Faal Futbol Hakemleri ve Gözlemcileri Derneği TFFHGD Yönetim Kurulu, son günlerde hakemler hakkındaki eleştirilerin ''kontrolsüz, bilgi, sevgi ve fair-play ruhundan yoksun ve saygıdan uzak'' olduğunu kaydederek, hakem camiasının, hak etmediği bu davranıştan üzüntü duyduğunu bildirdi. 
     TFFHGD Yönetim Kurulu'nun yaptığı yazılı açıklamada, Türk futbol hakemlerinin, Futbol Federasyonu ile MHK'nın yönetim ve gözetiminde tam bir uyum içinde, herkese ve tüm takımlara eşit mesafede, sevgi ve saygıyla görevlerini yerine getirdiği belirtilerek, ''Hakemler, oyun kurallarını kişi, yönetici ve takımların isteklerine göre değil, FIFA'nın emrettiği ve MHK'nın uygulattığı standart çalışmalar olarak yapmaktadır'' denildi. 
     Hakem camiasının disiplinsizliğe, konuşma ve davranış bozukluklarına, eğitimsizliğe, çalışmamaya ve hak yemeye asla taviz vermediği ve vermeyeceği ifade edilen açıklama şöyle 
     ''Futbola fair-play ruhuyla hizmet etmeye ant içmiş hakem camiası, her durum ve koşulda, her zaman haddini ve konumunu bilerek davranmış, sevgi ve saygı sınırları içinde görev yapmaya çalışmaktadır. Her hakemimiz, belli sorumluluklar almış, sesini geniş kitlelere duyurma imkanı olanların toplum karşısında konuşma ve davranışlarına daha çok dikkat etmesi gerektiğinin bilincindedir. 
     Toplumun huzura, sevgi ve saygıya daha çok ihtiyacı olduğu bugünlerde, futbolu seven ve emek veren herkesi daha sağduyulu, daha hoşgörülü ve sabırlı davranmaya, düşünmeye, daha dikkatli ve seviyeli konuşmaya ve güvenmeye davet ediyoruz. 
     Türk futbol tarihine hizmet edenler sayfasındaki güzel örnekler listesinde yer almak, yegane idealimizdir.'' 
     
</TEXT>
</DOC>
