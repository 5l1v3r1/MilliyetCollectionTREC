<DOC>
<DOCNO> 261672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/spor/aspo.html </URL>
<DATE> 2004/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞÜKÜR KAVUŞTURANA 3-1 
</HEADLINE>
<TEXT>


Galatasaray, 100. yılına müthiş bir giriş yaptı, Konyaspor'u Hakan Şükür'ün üç golüyle uğurladı. Cim-Bom, Beşiktaş ve Fenerbahçe'nin puan kaybettiği ilk haftayı k rlı kapadı 


90 dakika 

HALİL ÖZER 

Bir silahı 12 yıl hiç durmadan kullanırsan müzelik olur. Paslanır, rafa kaldırırsın. Bu Hakan Şükür, nasıl bir silahtır ki, 12 yıldır takır takır, hiç aksamadan çalışıyor. 12 yıldır Galatasaray'ın en büyük silahı. Duru yok, durağı yok. Bitti diyorlar, bitmiyor. Bataryası hep şarjda. Dün de hat trick yaptı. 
Galatasaray için dünkü galibiyetin en üzerinde durulması gereken tarafı mücadele gücüydü. Kemik kemiğe, boğaz boğaza, diş dişe... Belki tempoyu 90 dakikaya tam olarak yayamadılar ama, oyunun her anında futboldan kopmadılar. Konyaspor gibi dişini gösteren, maçı bırakmayan bir ekip karşısında galibiyet için her şeylerini döktüler. 
Bu maça Hagi'nin Baliç'siz, Petre'siz ve Cihan'sız çıkacağını düşünüyorduk. Ama o kendi bildiğini yaptı. İyi de yapmış. "Tomas'ı keser" dediğimiz Petre, Hırvat'a zor geçit verir. Tomas - Song derken, Petre - Song ikilisi savunmaya adını yazdırdı. Bu ikili, hatasız oynadı. Müthiş kesicilik yaptılar, oyuna büyük katkı sağladılar. 
Galatasaraylı futbolcuların ilk 30 dakikadaki müthiş baskısı ve oyun temposu Konya için en zor dakikalardı... 22. dakikada Hasan Şaş'ın nefis pasını alan Hakan Şükür, bu golü kaçırdı ama, oyuna ısındı. 25. dakikada Erhan'ın kafasından seken topu düzelten Hakan Şükür, rakiplerinden sıyrılıp, yerden o kadar güzel vurdu ki, top yan direğe çarpıp, filelerle kucaklaştı. 30. dakikada yine Hasan'ın ortasında Murat, Hakan Şükür'ü sırtından çekerek durdurdu. Net bir penaltıydı. Atışı Hakan kullandı, top yine gol oldu. 35. dakikada Galatasaray tam bir kaza golü yedi. Mondragon'dan gelen topu Mustafa, şık bir pasla Altan'a çıkardı. Altan çok sert vurdu, durumu 2 - 1 yaptı. 
İlk yarı bu skorla sonuçlanırken, ikinci devrede Galatasaray hem rahat, hem daha akıllıydı. Temposunu bilerek düşürdü, rakibin boş alan bırakmasını bekledi. Hakan Şükür, 66. dakikada Oumar'ın geri pasını yakaladı, kaleciyi geçti, sonra da hat - trick golünü filelere gönderdi. Bu gol, Konya'nın da direncini bitirdi. Geri kalan dakikalarda Galatasaray futbol adına şovu da sahneye koydu. Kanatları kullandı, organize ataklar geliştirdi, seyircisine zevk verdi. 
Galatasaray, geçen yıllara oranla fiziğiyle oynayan bir ekip haline dönüştü. Her futbolcu, kora kor oyununa cesareti de ekledi. Yüzde yüz taca giden toplara bile koşan Galatasaraylı futbolcular, bu müthiş enerjilerinin kendilerine neler kazandıracağına inanmış gibi gözüktüler. Dün Konya'yı yenip, hem Ali Sami Yen'e, hem de lige "merhaba" dediler. Eğer bu futbollarına bütünlülüğü ekleyip, daha çok artı koyarlarsa, geçilmesi ve aşılması zor takım olurlar. 

Kral eve döndü 

Konyaspor maçında hat - trick yapan Hakan Şükür, 1552 gün sonra Ali Sami Yen Stadı'nda fileleri sarstı 

Fırtına gibiydi 
GALATASARAY forması altında attığı gollerle Türk Futbolu'na altın bir sayfa açan Hakan Şükür, Konyaspor maçında da geceye damgasını vuran isim oldu. Tecrübeli futbolcu, 1552 gün sonra Ali Sami Yen Stadı'nda fileleri sarsmayı başararak, hasretini de bitirdi. Hakan Şükür, bu stadda son golünü 1999 - 2000 sezonunun 32. haftasında Kocaelispor'a atmıştı. 

'Yeni bir heyecan' 
ALİ Sami Yen Stadı'na dönmenin keyif verici olduğunu açıklayan Hakan Şükür, attığı üç golden çok takımının galibiyete ulaşmasına sevindiğini söyledi. Yıldız futbolcu, "Amerika kampı dönüşünden bu yana yorgunduk. Bir iki saat uyku uyuyup antrenmanlara çıktık. Bu şartlarda kazanmak güzel. Benim için bir maç değil, tüm maçlarda istikrar yakalamak önemli" dedi. 

Benim bir numaram 

Teknik Direktör Hagi, Hakan Şükür'e övgüler yağdırdı, yıldız oyuncunun 3 gol atmasının kendisini hiç şaşırtmadığını açıkladı. Rumen hoca, "İlk maçta futboldan çok sonuç önemliydi" yorumunu yaptı 

'Çok stresliydim' 
GALATASARAY Teknik Direktörü Hagi, sezona üç gol ve üç puanla başlamanın sevindirici olduğunu dile getirdi. Kritik maç öncesinde futbolculardan bile daha fazla stres yaşadığını belirten Hagi, "Takımımın Amerika yolculuğundan etkilenmesinden korkuyordum. Ancak istediklerimizi yaptık ve kazandık. Hakan'ın golleri beni şaşırtmadı. O zaten benim bir numaram" dedi. 

'Kıyas yapılmaz' 
HAGİ oyun içinde zaman zaman zorlandıkları dakikaların da kendilerinden kaynaklandığını ifade etti. Rumen hoca sözlerini şöyle sürdürdü "Maçın genelinde sergilenen futboldan memnunum. Aslında benim için futboldan çok sonuç önemliydi. Kazanıyorsak mutlu olurum. Ali Sami Yen ile Olimpiyat Stadı kıyaslanmaz. Bu taraftara yakışan bir stat yapmalıyız." 

Maçın hakemi 
Güven verdi 
GEÇEN yılın flaş ismi Cem Papila yeni sezona da iyi başladı. Pozisyonları yakından izledi, kartlarını yine yerinde gösterdi. Otoriter yönetiminden taviz vermedi, avantaj kurallarına dikkat etti. Tartışma yaratacak kararlardan uzak durdu, bu sezon da gündemden düşmeyeceğini gösterdi. 

Maçtan notlar 
'Hatalar yaktı' 
KONYASPOR'UN hocası Sakıp Özberk, Galatasaray karşısında basit hatalar yaptıklarını söyledi. Özberk, savunmalarının Hakan Şükür'ü durdurmak yerine işini kolaylaştırdığını da dile getirdi. 

Şanssız Saidou 
YENİ transferlerinden Saidou, maçtan bir gün önce yapılan antrenmanda sakatlanınca kadroya alınmadı. Yıldız oyuncu, "İlk maçta forma giymek isterdim. Ancak galibiyet de bana yetti" dedi. 

Çifte mutluluk 
BOŞNAK yıldız Elvir Baliç'in eşi Didem Baliç dün bir kız çocuğu dünyaya getirdi. Tecrübeli futbolcu, baba olmanın keyfini yaşarken, Konyaspor galibiyetiyle birlikte unutulmaz bir gün yaşadı. 

Song büyülendi 
SAVUNMANIN kilit isimlerinden Song, Galatasaray taraftarının takımı çok iyi ateşlediğini söyledi. Karemunlu yıldız, "Taraftarlarımız tek kelimeyle fantastik. Bu desteği her zaman göstermeleri gerekiyor" yorumunu yaptı. 

İki efsane 
KAPALI tribünde maçtan önce anlamlı bir pankart açıldı. Sarı - Kırmızılılar, üzerinde Metin Oktay ile Bülent Korkmaz'ın resminin yer aldığı pankarta "Bu hayat burada biter" sözlerine yer verdi. 

PAF'lar galip 
SARI-Kırmızılılar'ın gençleri, Konyaspor'u 2-0 devirerek, PAF Ligi'ne galibiyetle başladı. Büyük çekişmeye sahne olan maçta Galatasaray'ı üç puana taşıyan sayıları Cihan ve Uğur filelere gönderdi. 

'Hep çok iyi' 
GEÇTİĞİMİZ sezon Konya formasıyla gol kralı olan Zafer Biryol, Hakan Şükür'e övgüler yağdırdı. Zafer Biryol, "Hakan ağabeyin kalitesi tartışılmaz. Bize karşı da maşallahı vardı" ifadelerini kullandı. 

Plaket verdi 
İKİNCİ Başkan Ergun Gürsoy, yüzücülere plaket verdi. Atina Olimpiyatları'na katılacak olan sporculara başarı dileyen Gürsoy, "Türkiye'yi en iyi şekilde temsil edin ve madalyalar getirin" dedi. 


</TEXT>
</DOC>
