<DOC>
<DOCNO> 289917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sontur20.html </URL>
<DATE> 2004/11/18/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Avukat, polisi 'homoseksüel ilişkiye davet etti' diye AİHM'e şikayet etti 
</HEADLINE>
<TEXT>

     Avukat Ömer Kavili, Adliye'de tartıştığı polisin kendisine söylediği "sizi tatmin etmek için illa altınıza mı yatmak lazım" sözleri üzerine, "beni pasif olarak homoseksüel ilişkiye davet etti" diyerek, AİHM'e kadar uzanan bir hukuk mücadelesi başlattı. 
     Adliye koridorlarında sık sık saldırıya maruz kalan avukatların, iki yıldır sürdürdüğü hukuk mücadelesi sonuçsuz kaldı. Üsküdar Ağır Ceza Mahkemesi'nde polislerin kendisine müdahale ettiğini öne süren avukat, Türk mahkemelerinden sonuç alamayınca son çare olarak gittiği AİHM'den de eli boş döndü. 
     İstanbul Barosu avukatı Ömer Kavili, Üsküdar Ağır Ceza Mahkemesi'ndeki bir davaya baro görevlisi olarak katıldı. 
     Duruşmanın sona ermesinin ardından, polislerin avukatları tartaklayarak dışarı çıkarmasına tepki gösteren Avukat Kavili, araya girmeye çalıştı. Bu arada bir polis de Kavili'ye yumruk attı. Kavili, polise adını sorarak, kendisinden şikayetçi olacağını belirtince, başkomiser araya girerek, Kavili'nin polis memuru hakkında şikayetçi olmamasını rica etti. Kavili, şikayet konusunda ısrar edince, polis memuru Kavili'ye "ne yani avukat bey, sizi tatmin etmek için illa altınıza mı yatmak lazım" dedi. 
     
     "HOMOSEKSÜEL İLİŞKİYE DAVET" İDDİASI 
     Olaylar üzerine İstanbul Barosu avukatları bir tutanak tutarak, Üsküdar Cumhuriyet Başsavcılığı'na bu polis hakkında suç duyurusunda bulundu. Kavili, polisin "altınıza mı yatmak lazım" şeklindeki sözleriyle "kendisini pasif olarak homoseksüel ilişkiye davet etmesi, homoseksüel ilişkinin toplumsal olarak kınanan bir davranış olması nedeniyle kişisel onuru kırıcı bir davranışa uğradığını" belirterek, polisin cezalandırılmasını istedi. 
     
     POLİS GÖREVİNİ YAPTI 
     Başsavcılık 4483 Sayılı Yasa uyarınca Kaymakamlık'tan polis hakkında soruşturma açmak için izin istedi. Ancak, Kaymakamlık, "Polis görevini yaptı" gerekçesiyle soruşturma izni vermediğini açıkladı. 
     
     İDARE MAHKEMESİNDEN DE AYNI KARAR 
     Kavili, bu kez Kaymakamlık kararının iptali için İstanbul Bölge İdare Mahkemesi'ne dava açtı. Ancak, Bölge İdare Mahkemesi de "polis görevini yaptı" diyerek, davayı reddetti. 
     
     AİHM DE REDDETTİ 
     Kavili, bunun üzerine Avrupa İnsan Hakları Mahkemesi'ne başvurarak, sembolik olarak 1 euroluk tazminat davası açtı. 
     Avrupa İnsan Hakları Mahkemesi ise ancak sözleşme gereği güvence altına alınan hakların ihlali nedeniyle dava açılabileceğini, bu olayın sözleşme hükümleri kapsamında yer almadığını belirterek, başvuruyu reddetti. 
     
</TEXT>
</DOC>
