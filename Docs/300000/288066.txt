<DOC>
<DOCNO> 288066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonsiy07.html </URL>
<DATE> 2004/11/11/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Trendeki gasp cinayeti Meclis'e taşındı... 
</HEADLINE>
<TEXT>

     CHP İstanbul Milletvekili Güldal Okuducu, dövülerek trenden atılan üniversite öğrencisi Ahmet Hakan Canıdemir'in ölümünü TBMM gündemine taşıdı. 
     Okuducu, Başbakan Recep Tayyip Erdoğan'ın cevaplandırması istemiyle TBMM Başkanlığı'na sunduğu soru önergesinde, bir süre önce trende cep telefonunu çalan kapkaççılara direnen Kocaeli Üniversitesi İşletme Fakültesi 1. sınıf öğrencisi Ahmet Hakan Canıdemir'in dövülerek trenden aşağıya atıldığını, ağır yaralanan öğrencinin kaldırıldığı hastanede yaşamını yitirdiğini anımsattı. 
     Bu olayın ardından, benzer olayların yaşandığı ve trenlerde vatandaşların can ve mal güvenliklerinin olmadığına ilişkin ulusal basında birçok haberin yer aldığını kaydeden Okuducu, trenlerdeki güvenlik önlemlerinin yetersizliğinden dolayı öğrenci ailelerinin büyük tedirginlik yaşadığını, tren hattını kullanan öğrencilerin can ve mal güvenliklerini korumak için birlikte okullarına gidip gelmek gibi önlemler aldığını belirtti. 
     Ancak, bunlara rağmen kapkaç olaylarının organize bir şekilde devam ettiğini son yaşanan olayların ortaya çıkardığını ifade eden Okuducu'nun, Erdoğan'a yönelttiği sorular şöyle 
     ''-Trenlerde meydana gelen kapkaç olayları için önlem alınması konusunda İçişleri ve Ulaştırma Bakanlığı birimlerine son beş yılda kaç vatandaşımız başvurarak şikayette bulunmuştur Bu şikayetler hakkında ne gibi işlemler yapılmıştır 
     -Son beş yılda trenlerde yaşanan kapkaç olayların yıllar itibariyle sayısı nedir Bu kapkaç olayları sonucunda kaç vatandaşımız yaralanmış ve yaşamını yitirmiştir 
     -Son beş yılda trenlerde yaşanan kapkaç olaylarından kaç tanesinin failleri yakalanmıştır Kapkaç olaylarının faillerinin yakalanmasına ilişkin ne gibi önlemler alınmıştır ve bu önlemlerin etkin olarak uygulanamamasının nedenleri nelerdir 
     -Trenlerde yaşanan kapkaç olaylarına ilişkin alınması gereken önlemler konusunda İçişleri Bakanlığı birimleri ile diğer kamu kurum ve kuruluşlarına ait birimler arasında bir yetki ve görev karmaşası yaşanmakta mıdır Yaşanmakta ise bu konuda hangi önlemlerin alınması düşünülmektedir 
     -Diğer kapkaç olaylarına göre, suç belirli bir mekanda işlendiğinden daha etkin önlemlerin alınması olanaklı olmasına karşın, bu konuda etkili önlemlerin hayata geçirilememesinin nedenleri nedir '' 
     
</TEXT>
</DOC>
