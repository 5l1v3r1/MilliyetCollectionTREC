<DOC>
<DOCNO> 250789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sondun07.html </URL>
<DATE> 2004/06/25/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
ABD... Kerry'nin Vietnam Savaşı'nda bir askeri öldürdüğü iddia edildi 
</HEADLINE>
<TEXT>

     Bülent Keneş 

Kasım ayında yapılacak ABD başkanlık seçimleri için Demokrat Parti adayı olarak yarışan Senatör John F. Kerry'nin, gençliğinde Vietnam Savaşı sırasında bir kişiyi öldürdüğü iddia edildi. 
     Amerikan ABC Televizyonu'nun haberine göre, yürüttüğü seçim kampanyası boyunca, askerlik hizmeti sırasında 4 ay kadar bulunduğu Vietnam'dan sık sık söz eden Kerry, ancak bu süre içinde bir olayı gizliyor. 
     Haberde, seçim kampanyası boyunca sürekli Vietnam Savaşı'nda gösterdiği yararlılıktan dolayı bir 'Gümüş Yıldız' madalyası aldığı üzerinde duran Kerry'nin, bu madalyayı, yakın mesafeden bir Vietkong askerini öldürdüğü için almaya hak kazandığını gizlediği öne sürüldü. 
     Televizyonda konuşan Kerry'nin bir yakın arkadaşı, ''Bu olayı, onun önemli bir parçası durumunda. Hayatının en kritik anı olmasına rağmen bu konuda konuşmaz,'' derken, vatanseverliğinin sorgulanması durumunda Kerry'nin çok fazla öfkelenmesinin de geçmişindeki bu travmatik deneyimden kaynaklandığı belirtiliyor. 
     Kerry'nin her gününü bu anıyla yaşamak durumunda olduğunu belirten yakın çevresinden bir kişi de ''Aslında Kerry, daha önce tanımadığı o adamı o an öldürmeseydi, bugün kendisinin hayatta olamayacağını çok iyi biliyor'' diyor. 
     Haberde, Kerry'nin ailesinin dahi geçmişindeki bu olay hakkında çok fazla bir şey bilmediği belirtilirken, 27 yaşındaki kızı Vanessa, bu gerçeği ancak bir yetişkin olduktan sonra öğrendiğini kaydetti. Kerry'nin 28 Şubat 1969 tarihinde önemli bir görevi gerçekleştirmek için bir botla geçtiği düşman bölgesinde, komuta ettiği askeri ekip pusuya düşürüldüğü sırada, yüz yüze geldiği bir Vietkong askerini öldürdüğü kaydediliyor. 
     
</TEXT>
</DOC>
