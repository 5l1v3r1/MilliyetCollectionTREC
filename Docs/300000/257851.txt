<DOC>
<DOCNO> 257851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/soneko04.html </URL>
<DATE> 2004/07/24/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
ATO, üyelerinin AB ülkelerinde serbest dolaşımı için başvuruda bulundu 
</HEADLINE>
<TEXT>

     Ankara Ticaret Odası ATO üyelerinin Avrupa Birliği AB ülkelerinde serbest dolaşımı için hukuki süreç başlattı. 
     ATO'dan yapılan açıklamaya göre, 1963 yılında imzalanan Katma Protokol'ün işgücünün AB ülkelerinde vizesiz serbest dolaşımına ilişkin tanıdığı hakların ATO üyelerine de uygulanması için AB Komisyonu, AB Konseyi ve Avrupa Parlamentosu'na dilekçe ile başvuruda bulunuldu. 
     Katma Protokol uyarınca, işgücünün serbest dolaşım hakkının temel bir hak olduğu kaydedilen başvuruda, bunun 1986 yılı itibarıyle yürürlüğe girmesi gerektiği savunuldu. 
     Bu yasal hakka dayanılarak Avrupa Adalet Divanı yerine, bu 3 kuruma birden müracaat edildiği vurgulanan başvuruda, 1963 tarihli Ankara Anlaşması'na rağmen AB üyesi ülkelerin bugün Türk vatandaşlarına verilen yasal hakları tanımadığı ve haksız muamelede bulundukları ifade edildi. 
     
     ADALET DİVANI'NA BAŞVURU 
     ATO Başkanı Sinan Aygün de, malların serbest dolaşımına karşılık, işgücünün serbest dolaşım hakkının hala uygulanmadığına işaret ederek, milliyetin ücret ve diğer çalışma şartları bakımından ayrımcılık nedeni olmaması gerektiğini belirtti. 
     Serbest dolaşım hakkının Adalet Divanı'nın yakın tarihli bir kararıyla İngiltere'de bir fabrika kurduktan sonra çalışmaya başlayan Türk vatandaşı Abdulnasr Savaş davasından sonra sorgulandığına dikkat çeken Aygün, söz konusu davanın ''mevcut haklar kötüleştirilemez'' ilkesiyle Savaş lehine sonuçlandığını hatırlattı. 
     Bu görüşlerin tamamının başvuru dilekçesine yansıtıldığını ve belgelerle desteklendiğini kaydeden Aygün, açıklamada daha sonra şu görüşlere yer verdi 
     ''İlk başvuruları Avrupa Birliği'nin yürütme organı olan AB Komisyonu Başkanı'na ve AB'nin Bakanlar Konseyi olarak adlandırılan AB Konseyi'ne yaptık. Bunlara ek olarak Konsey Genel Sekreteri Javier Solana, konseyin dönem başkanlığını üstlenen Hollanda delegasyonuna hitaben gönderdik. Konsey nezdinde yapılan bir diğer başvuru, konseyin birlik üyesi ülkelerin daimi temsilcileri olan 15 ülke temsilcisine hitaben yapıldı. 
     AB kurumları nezdinde yapılan üçüncü başvuru ise Avrupa Parlamentosu nezdinde gerçekleştirildi. Şimdi buradan çıkacak kararları bekliyoruz.'' ATO Başkanı, AB'nin üyelerinin serbest dolaşım hakkını kabul etmemesi halinde, hakların uygulanmaması ve ATO üyelerinin maddi zarara uğramaları nedeniyle bu kez Avrupa Adalet Divanı'na başvuracaklarını bildirdi. 
     ''Hakkımızı sonuna kadar arayacağız'' diyen Aygün, başvuruların ve açılacak davaların Avukat Selim Sarıibrahimoğlu ve İngiliz Avukat John Walsh tarafından yürütüldüğünü ifade etti. 
     
</TEXT>
</DOC>
