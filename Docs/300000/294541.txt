<DOC>
<DOCNO> 294541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sontur11.html </URL>
<DATE> 2004/12/03/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Göçükten 8.5 saat sonra sağ çıktı 
</HEADLINE>
<TEXT>

     ZONGULDAK DHA 

ZONGULDAK'ta, kaçak olarak çalıştıralan kömür ocağında meydana gelen göçükte mahsur kalan maden işçisi 28 yaşındaki Ali Akoğlu, 8.5 saat sonra sağ çıkarıldı. 
     Gelik Beldesi, 1'inci Sokak'ta, 26 yaşındaki Levent Birinci ve 21 yaşındaki Muhammet Ali Birinci kardeşlere ait kaçak olarak çalıştırılan kömür ocağında önceki gece saat 21.00 sıralarında tavan çökmesi sonucu göçük meydana geldi. Göçük sırasında ocağın yaklaşık 30 metre içinde bulunan 2 çocuk babası Ali Akoğlu, kömür yığınının çıkışı kapatması nedeniyle mahsur kaldı. Çalışma arkadaşlarının durumu haber vermesi üzerine olay yerine polis ve 112 Acil Servis ekibi geldi. 
     Kurtarma çalışmaları sırasında iletişim kurulan ve ses veren Akoğlu'nun yaşadığı anlaşıldı. 6 yıllık maden işçisi Akoğlu, çalışma arkadaşlarının büyük çaba sarfederek, kömür yığınının kapattığı yolu açmalarıyla, 8.5 saat sonra sağ olarak kurtarıldı. 21.00'de girdiği madenden 05.30'da hiçbir yara almadan yürüyerek çıkan Ali Akoğlu, sevincini kendisini kurtaran arkadaşlarıyla paylaştı. 
     İyi olduğunu söyleyerek, sağlık kontrolünden geçmek istemeyen Akoğlu, arkadaşları tarafından ikna edilerek, ambulansta yapılan ilk kontrolün ardından Zonguldak SSK Bölge Hastanesi'ne kaldırıldı. Akoğlu, "Nasıl olduğunu ben de anlamadım. Kurtulduğuma şükrediyorum'' dedi. 
     İzinsiz kaçak olarak çalıştırılan kömür ocağı ve olayla ilgili soruşturmanın sürdürüldüğü bildirildi. 
     
</TEXT>
</DOC>
