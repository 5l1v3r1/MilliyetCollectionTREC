<DOC>
<DOCNO> 255868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sondun45.html </URL>
<DATE> 2004/07/16/ </DATE>
<TIME> 22.02 </TIME>
<AUTHOR>  </AUTHOR>
<HEADLINE>
ABD dışişleri bakanlığı "Bush yönetimi, Ermeni önergesine karşı" 
</HEADLINE>
<TEXT>

     ABD Dışişleri Bakanlığı, Kongre'nin alt kanadı Temsilciler Meclisi'nde kabul edilen 2005 yılı dış yardım tasarısına Ermeni lobisince ekletilen değişiklik önergesine Başkan George Bush yönetiminin karşı olduğunu bildirdi. 
     Dışişleri Bakanlığı sözcüsü Richard Boucher, düzenlediği basın toplantısında konuya ilişkin soru üzerine, ''Temsilciler Meclisi, bu değişiklik önergesini kabul etti, Senato kabul etmedi. Yönetim de buna karsı çıkıyor. Biz, buna karsı muhalefetimizi dile getirmeye devam edeceğiz'' dedi. 
     Kongre'deki Ermeni lobisi liderlerinden Demokrat milletvekili Adam Schiff'in hazırladığı ve Temsilciler Meclisi'nde kabul edilen dış yardım tasarısı metnine ekletilen değişiklik önergesinde, Amerikan yardımının, sözde Ermeni soykırımını inkar amacıyla lobi çalışmalarında kullanılmasının yasaklanması öngörülüyor. 
     Temsilciler Meclisi Başkanı Dennis Hastert ise yayımladığı yazılı açıklamada, Ermeni önergesini ''anlamsız'' olarak nitelendirerek, kendisinin ve yönetimin, Ermeni önergesindeki ifadelerin yasanın son halinde yer almaması için ısrarlı girişimlerde bulunacağını belirtmişti. 
     
</TEXT>
</DOC>
