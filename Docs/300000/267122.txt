<DOC>
<DOCNO> 267122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sondun18.html </URL>
<DATE> 2004/08/28/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Talat Ayin yapılacak, gerekli tedbirler alındı... 
</HEADLINE>
<TEXT>

     KKTC Başbakanı Mehmet Ali Talat, Rumların, dün bombalanan Güzelyurt'taki Ay Mamas Kilisesi'nde ayin yapacaklarını, bu konuda gerekli tedbirlerin alındığını söyledi. 
     Başbakan Talat, bir heyeti kabulü sırasında, Rumların 1-2 Eylülde ayin düzenleyeceği Güzelyurt'taki Ay Mamas Kilisesi'nin dün bombalanması ilişkin olarak, bombanın türü ve faillerin belirlenmesi yönünde kendisine bir bilgi ulaşıp ulaşmadığının sorulması üzerine, ''Bilmiyorum. Hayır. İçişleri bakanımızla konuşun. Ben hiç ilgilenmedim'' dedi. 
     Ayinin yapılması yönünde gerekli tedbirleri aldıklarını ve herhangi bir sorun olacağını sanmadığını ifade eden Talat, ilgili Rum papazın da ayinin yapılacağını açıkladığını anımsattı. 
     Rum basının sürekli olarak, ''ayine katılacakların güvenliklerini sağlayabilecek misiniz '' diye sorduğunu belirten Başbakan Talat, şunları söyledi 
     ''Burası güvenli bir ülkedir ve Kıbrıs Türk halkı da hem demokratik hem barışçı bir halktır. O yüzden herhangi bir sorun olmayacağını biliyoruz. Gerekli güvenlik tedbirleri tabii ki alınmıştır. Ama şunu da söyleyeyim. Demokratik ülkelerde de terörist saldırılar olur. Dünyanın her demokratik ülkelerinde de olur. O yüzden terörist bir saldırı oldu diye Kuzey Kıbrıs'taki barışçı havayı, demokratik toplumu küçük görmek, aşağılamaya çalışmak son derece yanlıştır. Önemli olan hem hükümet hem Kıbrıs Türk halkı gayet kararlılıkla bu yapılanları kınamıştır. Hükümet de üzerine düşen tedbirleri almaktadır.'' Başbakan Talat, başka bir soru üzerine, Kıbrıs'ta görevli BM Barış Gücü'nün durumunu görüşmek üzere adaya gelen BM heyetiyle de 1 Eylülde görüşeceğini bildirdi. 
     
</TEXT>
</DOC>
