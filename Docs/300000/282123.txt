<DOC>
<DOCNO> 282123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sondun30.html </URL>
<DATE> 2004/10/21/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Avusturya, Türkiye için 'hedefi açık' müzakere istedi 
</HEADLINE>
<TEXT>

     Avusturya'nın yeni Dışişleri Bakanı Ursula Plassnik, meclis özel oturumunda yaptığı konuşmada, ''Türkiye ile hedefi tam üyelik olmayan müzakerelerin yapılmasını'' istedi. 
     Başbakan Wolfgang Schüssel tarafından meclis üyelerine takdim edilen yeni Bakan Plassnik, konuşmasının büyük bölümünü AB'nin üyelerine kazandırdıkları ve genişleme sürecine ayırdı. 
     Plassnik, ''Türkiye konusunda görüşünün değişmediğini'' belirterek, ''Türkiye'nin AB'ye maliyeti, tarım sektörünün desteklenmesi, insan hakları ve eşitlik konularında haklı endişeler var. Tüm bunlara rağmen Türkiye konusunun gerçekçi şekilde tartışılmasından yanayım. Ancak müzakerelere başlamak, hemen tam üye olmak veya müzakerelerin hedefinin yalnızca tam üyelik olduğu anlamına gelmez'' diye konuştu. 
     Plassnik, ''Türkiye konusunda son sözü parlamentonun söyleyeceğini'' ifade etti. 
     
     ''HEDEFİ OLMAYAN MÜZAKERE OLMAZ'' 
     Plassnik'in Türkiye ile ''hedefi açık'' müzakere istemesi, Yeşiller Partisi'nin tepkisine neden oldu. 
     Yeşiller Partisi dışişleri sözcüsü Ulrike Lucanek, bakanın bu ifadesinin kabul edilemeyeceğini belirterek, ''Hedefi belli olmayan müzakere zaten yapılamaz. Türkiye ile başlayacak müzakerelerin tam üyelikle sonuçlanması kaçınılmazdır'' dedi. 
     Özel oturumda söz alan iktidar ve muhalefet üyeleri de genel olarak yeni bakanın ''dış politikada başarılı olabilmesi için kendisine yardımcı olacakları'' sözü vererek, ''güven avansı'' verdiklerini söylediler. 
     Koalisyon ortağı aşırı sağcı Özgürlükçüler Partisi FPÖ milletvekili Uwe Scheuch'un, ''Yeni bakanın boyunun büyüklüğü umarım dış politikada da büyük işler yapmasına yansır'' demesi milletvekillerinin gülüşmelerine neden oldu. 
     Meclisteki bazı kadın üyeler ise Scheuch'un Plassnik'in boyuna ilişkin sözlerini, ''Erkek milletvekilleri için kullanamayacağınız bu ifadeleri bayan bir bakan için neden kullandınız'' diyerek eleştirdiler. 
     
</TEXT>
</DOC>
