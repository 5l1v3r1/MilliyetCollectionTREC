<DOC>
<DOCNO> 264301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/yasam/axyas02.html </URL>
<DATE> 2004/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hafıza kaybı 
</HEADLINE>
<TEXT>


17 Ağustos depreminin 5. yıl anma etkinliklerini sağanak yağmur vurdu. 7.4'lük depremin etkilediği bölgelerdeki anmalara katılım çok az oldu 

MUSTAFA BAĞDİKEN, ERGÜN AYAZ, EBRU DOĞAN, SÜHEYLA GÖZDERELİLER, HÜSEYİN ERSÖZ Kocaeli, Yalova DHA 

GÖLCÜK Önceki yılların aksine deprem kurbanları az sayıda katılımcıyla anıldı. Gölcük Kongre Sarayı'ndaki törene 250 kişi geldi. 03.02'de Gölcük Esnaf Sanatk rlar Odası Arama Kurtarma Timi, kendi imal ettiği mumları yakarak Kavaklı'da denize bıraktı. Barbaros Hayrettin Lisesi Mezunlar Derneği'nin bu yıl tören yapmaması eleştirildi. Mezarlıklar dün akına uğrarken, DYP Genel Başkanı Mehmet Ağar da mezarlık ziyareti yaptı. Gölcük'teki Donanma ve Tersane Komutanlıkları'nda görev yaparken depremde ölen 407 kişi de Donanma Komutanlığı'ndaki törenle anıldı. 
İZMİT İzmit Depremzedeler Derneği'nin organizasyonuyla gece yaklaşık bin kişinin katıldığı protesto yürüyüşü yapıldı. Meşalelerle yürüyen, düdük ve ıslık çalan kalabalık "Evsizler yürüyor, dayanışma büyüyor", "Hasarlı binalara sağlam raporu verenlerden hesap sorulsun" yazılı pankartlar taşıdı. Grup 03.02'de Deprem Anıtı önünde bir dakikalık saygı duruşunda bulundu. 
YALOVA Saat 03.02'de Deprem Anıtı önünde yapılacak anma etkinlikleri kötü hava nedeniyle iptal edildi. Anıt önünde gece 20 kişi saygı duruşunda bulunup çiçek koydu. Yalova'da hayatını kaybedenler için Cumhuriyet Meydanı'ndan deprem anıtına kadar gerçekleştirilen yürüyüşe protokol dışında kimse katılmadı. Yalova Mezarlığı'na da dün sadece birkaç aile geldi, dualar etti. 

Doğuda 'büyük deprem' beklentisi 

Van DHA 
Van 100. Yıl Üniversitesi İnşaat Mühendisliği Bölümü Başkanı Dr. Ahmet Hamdi Orhan, doğuda büyük bir deprem beklendiğini söyledi. Orhan, "Bölgedeki fay 123 yıldır suskun, bu suskunluk bozulacak. Çünkü 7 üzerindeki depremler 130 - 150 yılda bir oluyor" dedi. Van Gölü tabanında 6.5'lik deprem üretecek bir fayın bulunmasıyla sonuçlanan son araştırmaya da katılan Orhan, bölgenin 1881'den bu yana ciddi deprem geçirmediğine dikkat çekerek, "Van'daki binaların yarısından fazlası depreme dayanıksız" dedi. 




</TEXT>
</DOC>
