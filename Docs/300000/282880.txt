<DOC>
<DOCNO> 282880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/yazar/kohen.html </URL>
<DATE> 2004/10/24/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Talat da kaygılı... 
</HEADLINE>
<TEXT>

LEFKOŞA 

HAFTA içinde istifa eden Başbakan Mehmet Ali Talat'ın, yeni hükümeti kurmakla görevlendirilen UBP Başkanı Derviş Eroğlu'na, önümüzdeki salı günü yapmaları beklenen görüşmelerinde vereceği yanıt "Hayır" olacak. Meclis'te ikinci büyük parti durumundaki CTP'nin, tamamen zıt görüşlere sahip Eroğlu'nun başkanlığındaki bu koalisyona katılmaya niyeti de yok. 
Talat, Başbakanlık'ta yaptığımız söyleşide, Eroğlu'nun kuracağı bir hükümetin "Ne KKTC'ye, ne TC'ye hiçbir yararı olmayacağını" belirtti ve "halkın genel eğilimine karşın" Serdar Denktaş'ın başında bulunduğu DP'nin de böyle bir koalisyona katılmayacağı inancını taşıdığını söyledi. 
Bu durumda Eroğlu'nun en geç 15 gün içinde görevini Cumhurbaşkanı'na iade edeceğine işaret eden Talat, ocak ayı sonlarında seçimlerin düzenleneceğini ve CTP'nin bu seçimlerden çok daha güçlü çıkacağını, hatta tek başına iktidar bile olabileceğini öne sürdü. Talat'a göre, "Referandumda çözüm yanlısı yüzde 65'lik oran bu kez sandığa yansıyacak ve yeni Meclis'in aritmetiği, istikrarlı, kalıcı bir hükümetin kuruluşuna imkan verecek"... 

TALAT'ın CTP - DP koalisyonu, Kıbrıs sorununun en kritik dönemlerinin birinde işbaşında bulundu. Bu 9 aylık dönem içinde Başbakan'ın ifadesiyle, KKTC'nin ve TC'nin lehinde bazı gelişmeler oldu buna karşılık Kıbrıs Türk halkının bazı beklentileri de gerçekleşmedi. Şöyle ki Referandumdaki "evet" sayesinde uluslararası camiada olumlu bir imaj yaratıldı, izolasyonun kaldırılması yönünde ilk adımlar atıldı, turizm hareketlendi, ulusal gelir arttı halen fert başına gelir 7500 dolar ... Ancak ambargonun tamamen kaldırılması konusundaki beklentiler henüz karşılanmadı. Bu halkta giderek düş kırıklığı yaratıyor. Öte yandan AB üyeliği avantajını kullanan Rum tarafı, Türkiye - AB ilişkilerini engellemeye ve kendi yeni şartlarını empoze etmeye çalışıyor. 
Talat, bu kritik noktada Türkiye'nin pozisyonunu koruması ve geri adım atmaması gerektiğini vurgulayarak şöyle diyor "Papadopulos'un AB çerçevesinde Türkiye'nin Kıbrıs Cumhuriyeti'ni tanıması, askerlerini adadan çekmesi gibi şartları şimdiden kabul etmesi düşünülemez. Bunlar ancak Annan planı temelindeki bir çözüm ile gerçekleşebilir." 
Türk tarafının da Annan planı konusunda bazı hoşnutsuzluklar duyduğunu belirten Talat, "Ancak Rumların bu planı sulandırmasını kabul edemeyiz" demekten çekinmiyor. 

CTP lideri olarak Talat, hep "statüko"ya karşı "çözüm"den yana çıkmış, geçen ocakta başbakan olduktan sonra da, adanın birleşmesini hedefleyen Annan planını hararetle desteklemiştir. Ne var ki referandumda "Hayır" diyen Rumların tavrı, ayrıca AB'nin, ABD'nin ve BM'nin Türklere "Evet" demelerine rağmen yardımcı olmadaki tereddütleri, pek çok Kıbrıslı Türk gibi, Talat'ı da düş kırıklığına uğratmıştır. 
CTP lideri, Annan planı zeminindeki "birleşme"nin gene de ideal çözüm olduğu kanısında ama şimdi bunun "gerçekleşme şansları" konusunda onun da kuşkuları var. 
Şöyle diyor Talat "Rumlar bugünkü tutumlarını sürdürürse, Türk halkının birleşme umudu kaybolur... Biz sonsuza kadar bekleyemeyiz. O zaman her şey yerli yerine yerleşir birleşme de hayal olur gider"... 
Talat gibi ılımlı çizgide, çözümü hep savunmuş bir siyasi liderin şimdi bu şekilde düşünmesini ve değişmesini özellikle Papadopulos yönetimi bir uyarı olarak algılamalıdır... 



</TEXT>
</DOC>
