<DOC>
<DOCNO> 298302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sontur40.html </URL>
<DATE> 2004/12/16/ </DATE>
<TIME> 18.39 </TIME>
<AUTHOR>  </AUTHOR>
<HEADLINE>
SSK Göztepe Hastanesi'nde yangın... 
</HEADLINE>
<TEXT>

     SSK Göztepe Hastanesi Başhekimi Prof. Dr. Hasan Erbil, hastanedeki yangında kimsenin zarar görmediğini belirterek, ''Çok büyük bir tehlikeyi kazasız belasız, çok hafif maddi hasarla atlatmış olduk'' dedi. 
     Yangının söndürülmesinin ardından gazetecilere açıklama yapan Erbil, hastanenin ana binasının çatısının tamirde olduğunu ifade ederek, çatının altındaki 8. katın da tamirat nedeniyle boş olduğunu söyledi. 
     Yangının saat 16.15'te ana binada başladığını belirten Erbil, yangının, çatının bir kısmı ve 8. kattaki bir odada çıktığını kaydetti. 
     Erbil, şöyle devam etti 
     ''Orada tamir yapılırken muhtemelen bir kıvılcım düşmesi sonucu 8. katta da ateş alma olmuş. Hemen itfaiyeye haber verildi. İtfaiye çok acil bir şekilde geldi, müdahale etti. O kat boş olduğu için kimse zarar görmedi. Alt katlarda, dahiliye ve cerrahi servislerinin bulunduğu 7, 6 ve 5. katlardaki hastalar hemen tahliye edildi. Yangın, 10-15 dakikada kontrol altına alındı. Şu anda soğutma çalışmaları yapılıyor. Bir müddet sonra hastalarımız tekrar yerlerine yerleşecek.'' Yangında çatının bir kısmı ile bir odanın zarar gördüğünü dile getiren Erbil, ''Çok büyük bir tehlikeyi kazasız belasız, çok hafif maddi hasarla atlatmış olduk. Verilmiş sadakamız varmış'' dedi. 
     Erbil, elektrikler kesildiği için yoğun bakımlarda hemen jeneratöre geçildiğini, hemodiyaliz bölümünün zaten ayrı binada olduğunu anlatarak, yangın sırasında bölümlerdeki hastaların sıkıntı çekmediğini belirtti. 
     
</TEXT>
</DOC>
