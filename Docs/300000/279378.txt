<DOC>
<DOCNO> 279378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun33.html </URL>
<DATE> 2004/10/12/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
İran'dan AB'ye pazarlıklı nükleer garanti 
</HEADLINE>
<TEXT>

     İran Dışişleri Bakanı Kemal Harrazi, ''Avrupa'nın İran'ın barışçıl nükleer teknolojisini kullanma hakkını tanıması karşılığında, hiçbir zaman nükleer silah üretme peşinde olmayacakları garantisi verme'' önerisinde bulundu. 
     İran Öğrenci Haber Ajansı'nın İSNA haberine göre, Harrazi enerji konulu bir konferansı sırasında yaptığı açıklamada, ''Hiçbir zaman nükleer silah üretmeyeceğimiz konusunda gerekli garantileri verme karşılığında, taahhütlerine uymayan Avrupalıların ileri adım atma ve sivil nükleer teknolojiyi kullanma konusundaki yasal hakkımızı tanımak için öneri sunmalarının zamanı gelmiştir'' dedi. 
     Görüşmeler yoluyla İran'ı uranyum zenginleştirme faaliyetleri hakkından vazgeçmeye zorlamayı düşünmenin doğru olmayacağını söyleyen Harrazi, ''Santrifüj yapımı ve montaj çalışmalarımızı gönüllü olarak askıya aldık, onlar Avrupalılar sözlerini tutmadıkları için bunu sürdürmeye gerek yoktur'' ifadesini kullandı. 
     Harrazi şöyle konuştu 
     ''Tahran'da üç Avrupa ülkesi dışişleri bakanlarıyla yaptığımız toplantıda, uranyum zenginleştirme çalışmalarının askıya alınması konusunda anlaştık. Daha sonra Avrupalılar bunu yetersiz gördüler ve bizden uranyum zenginleştirme çalışmalarının askıya alınması süresini uzatmamızı ve içeriğinin daha geniş tutulmasını istediler. Güven yaratma iki taraflı olmalıdır, taraflar verdikleri sözleri yerine getirdiğinde sonuç başarılı olur. Diyalog yoluyla uzlaşma ve güven yaratma niyetindeyiz.'' 
     
     UAEA DENETÇİLERİ İRAN'A GELDİ 
     Harrazi, Uluslararası Atom Enerjisi Ajansı UAEA denetçilerinin İran'a geldiğini, bunun Tahran yönetiminin ajansla iyi işbirliğinin göstergesi olduğunu ve işbirliğinin sürdüğünü belirterek şöyle dedi 
     ''İran, uranyum zenginleştirme çalışmalarını sürdürmemesi konusunda zorlanamaz ve bu faaliyetlerinden hiçbir zaman vazgeçemez. İran'ın nükleer dosyasının, geriye kalan küçük sorunların halledilmesiyle en kısa zamanda kapatılmasını umuyoruz.'' UAEA Başkan Yardımcısı Pierre Goldschmidt başkanlığındaki 6 kişilik heyet, İran'daki çalışmalarını cumartesi gününe kadar sürdürecek. 
     Goldschmidt'in, İran'ın P2 santrifüjleri çalışmaları ile bazı tesislerde bulunan uranyum kalıntılarını gündeme getirmesi ve nükleer faaliyetlerin yapılabileceği iddialarına hedef olan Tahran yakınlarındaki Parçin askeri tesisisin yanı sıra bazı tesisleri ziyaret etmesi olasılığından bahsediliyor. 
     UAEA Yönetim Kurulu, geçen ay aldığı kararla, İran'a uranyum zenginleştirmede kullanılan santrifüj yapımı ve montajıyla ilgili bütün faaliyetlerini ''derhal'' askıya alması ve meclisinin ek protokolü imzalaması çağrısı yapmıştı. Kararda ayrıca İran'ın nükleer faaliyetlerinin tamamen gözden geçirilmesi için 25 Kasım'a kadar süre tanınmıştı. 
     İran hükümetinin geçen yıl aralık ayında imzaladığı Nükleer Silahların Yayılmasının Önlenmesi Anlaşması'nın NPT ek protokolü, henüz meclis tarafından onaylanmadı. 
     
</TEXT>
</DOC>
