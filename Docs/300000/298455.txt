<DOC>
<DOCNO> 298455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sondun23.html </URL>
<DATE> 2004/12/17/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Kaddafi Bush'u yeniden seçtirdik 
</HEADLINE>
<TEXT>

     Libya lideri Muammer Kaddafi, ülkesinin nükleer silah programından vazgeçmesinin Amerikan başkanlık seçimi kampanyalarında büyük rol oynadığını ve George Bush'un yeniden seçilmesine katkısı olduğunu söyledi. 
     Kaddafi, İtalyan devlet televizyonu RAİ'de bu akşam yayımlanacak demecinde, ABD'nin Libya'nın kitle imha silahı sahibi olmasından büyük endişe duyduğunu, bu nedenle kendileri nükleer silah programından vazgeçince Amerikan tarafının çok mutlu olduğunu belirtti. 
     Libya lideri, ülkesinin bu kararının ABD'deki son seçimlerde etkili ve seçimlerin yüzde 50'sinin Libya'ya bağlı olduğu görüşünü savundu. 
     Bush ile programdan vazgeçme konusunda anlaştığını, Bush'un buna karşılık kendilerini ödüllendirme sözü verdiğini söyleyen Kaddafi, çekilmenin Bush'u destekleyen bir adım olduğunu, Bush'un seçim kampanyasına yüzde 50 katkı sağladığını öne sürdü. 
     Kaddafi, Batı ile ilişkileri yeniden inşa etmek için geçen yıl nükleer silah programından vazgeçmiş, bunun sonucu olarak Avrupa Birliği Libya'ya 12 yıldır uygulanan ambargoyu kaldırmış, silah ambargosunu hafifletmişti. 
     ABD de geçen nisanda Libya'ya uyguladığı ticari ambargoyu kaldırmıştı. 
     
</TEXT>
</DOC>
