<DOC>
<DOCNO> 252868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sontur13.html </URL>
<DATE> 2004/07/04/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Bir haftada 10 gasp yapan 2 kişi yakalandı 
</HEADLINE>
<TEXT>

     Kadıköy'de bir hafta içerisinde takip ettikleri 10 kişinin para, cep telefonu ve değerli eşyalarını bıçak tehdidiyle gasp ettikleri öne sürülen 2 kişi ile çalıntı eşyayı satın alarak piyasaya sürmeye çalıştığı iddiasıyla da 1 kişi gözaltına alındı. 
     Asayiş Şube Müdürlüğü'nden alınan bilgiye göre, 22-29 Haziran 2004 tarihleri arasında Kadıköy'de çeşitli semtlerde yayaların gasp edilerek, para, cep telefonu ve değerli eşyalarının alınması olaylarının artması üzerine Gasp Büro Amirliği ekipleri çalışma başlattı. 
     Çalışmalar sonucu Caddebostan sahilinde, daha önce benzer suçlardan sabıkası bulunan Serkan S. 22 ile M.B. 17 yakalanarak gözaltına alındı. 
     Bu kişilerin sorgularında, ''Kadıköy'de takip ettikleri yayaların, ıssız yerlerde bıçak tehdidiyle para, cep telefonu ve değerli eşyalarını aldıklarını'' söyledikleri belirtildi. 
     Bir haftada 10 kişiyi gasp eden 2 zanlının, aldıkları parayı harcadıklarını ve cep telefonlarını da sattıklarını kaydettikleri bildirildi. 
     Bunun üzerine, gasp edilen cep telefonlarını düşük fiyatla satın alarak piyasaya sürmeye çalıştığı öne sürülen Mustafa M. de, Kadıköy'de gözaltına alındı. 
     Üç zanlının üzerlerinde ve gösterdikleri yerlerde yapılan aramalarda, gasp edildiği anlaşılan 14 adet cep telefonunun bulunduğu kaydedildi. 
     
     KARTAL'DA MARKET GASPÇILARI GÖZALTINDA 

     Öte yandan, Kartal'da 2 ayrı market sahibini silah tehdidiyle gasp ettikleri öne sürülen 3 kişi gözaltına alındı. 
     Asayiş Şube Müdürlüğü'nden alınan bilgiye göre, yürütülen çalışmalarda, Seyit C. 26 , Cem Y. 29 ve Engin K. 29 , Kartal'da kaldıkları evde yakalandı. 
     Bu kişilerin üzerlerinde ve evde yapılan aramalarda, 2 adet ruhsatsız tabanca ele geçirildi. 
     Gasp Büro Amirliği'nde sorgulanan zanlıların, Orhantepe Mahallesi Tekel Caddesi 190 numarada bulunan marketin sahibini silah tehdidiyle etkisiz hale getirerek, 250 milyon lira para ile değişik markada 150 paket sigara aldıklarının anlaşıldığı bildirildi. 
     Zanlıların, aynı cadde üzerinde bulunan başka bir marketin sahibini de silah tehdidiyle etkisiz hale getirdikten sonra 300 milyon lira parası ile cep telefonunu gasp ettiklerinin belirlendiği kaydedildi. 
     
</TEXT>
</DOC>
