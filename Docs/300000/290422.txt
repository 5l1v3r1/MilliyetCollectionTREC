<DOC>
<DOCNO> 290422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/soneko07.html </URL>
<DATE> 2004/11/20/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
G-20 yıllık toplantısı başladı... 
</HEADLINE>
<TEXT>

     G-20 Maliye Bakanları ve Merkez Bankası başkanlarının yıllık toplantısı Almanya'nın başkenti Berlin'de başladı. 
     Toplantıya ekonomiden sorumlu Devlet Bakanı Ali Babacan ve Merkez Bankası Başkanı Serdengeçti de katılıyor. 
     Almanya Maliye Bakanı Hans Eichel toplantının açılışında yaptığı konuşmada, global sorunların çözümü için uluslararası alanda bir tasarı hazırlanması çağrısında bulundu. 
     Eichel, dünya çapında refahın artırılması ve suiistimallere karşı etkili şekilde mücadele edebilmek amacıyla gerekli şartların yaratılması gerektiğini belirterek, ülkeler arasındaki işbirliğinin artırılması gerektiğini söyledi. 
     Hans Eichel daha önce yaptığı bir açıklamada, son anda toplantıya katılamayacağını bildiren Arjantin'in bu kararından üzüntü duyduğunu belirtmişti. 
     G-7 olarak bilinen sanayileşmiş ülkelerin yanı sıra AB ülkelerinin ve kalkınmakta olan ülkelerin yer aldığı G-20 toplantısında ağırlıklı olarak, Amerikan Doları'ndaki düşüşün ve euronun yükselişinin ele alınması bekleniyor. 
     Yarın da devam edecek olan toplantıda ayrıca dünya konjonktüründeki durum, petrol fiyatları, kara para aklanmasına karşı mücadele, adil olmayan vergi rekabeti ve borçlanma kuralları görüşülecek. 
     Toplantı basına kapalı olarak sürdürülecek. 
     Toplantıya katılan Bakan Babacan, bugün TSİ 13.30'da ABD Hazine Müsteşarı John Snow ile görüsecek ve toplantıdan sonra da Interconti Oteli'nde bir basın toplantısı düzenleyecek. 
     
</TEXT>
</DOC>
