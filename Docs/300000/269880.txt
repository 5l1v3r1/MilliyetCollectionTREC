<DOC>
<DOCNO> 269880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/ekonomi/eko06.html </URL>
<DATE> 2004/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk şirket tahvili VDF'den 
</HEADLINE>
<TEXT>


Volkswagen Doğuş Tüketici Finansmanı iki yıl vadeli tahvil çıkardı. Türkiye'de şirketler uzun yıllardır piyasaya tahvil süremiyordu 

EKONOMİ SERVİSİ 

Volkswagen Doğuş Tüketici Finansmanı A.Ş. VDF , yüzde 51 hissedarı olan VW Financial Services A.G. ve Societe Generale SG işbirliği ile euro endeksli TL cinsinden 2 yıl vadeli tahvil çıkardı. 
Tahvilin TL cinsinden kredilendirmeye ilk örnek olduğunu belirten VDF Yönetim Kurulu Üyesi Aclan Acar, enflasyonun düşmesi ve düşüş eğiliminin devam etmesi halinde Türkiye'den başka şirketlerin de bu tür borçlanma araçlarını kullanmaya başlayacaklarını söyledi. Düzenlenen basın toplantısında tahvil hakkında bilgi veren Acar, ekonomideki olumlu gelişmeler paralelinde Türk piyasalarına değişik ürünlerin gireceğini ve piyasaların bunları kullanmayı öğreneceğini söyledi. 
Dövizle borçlanarak TL bazında aktif yaratılmasını doğru bulmadığını belirten Acar, en büyük engelin yüksek reel faizler olduğunu belirtti. Acar, yüzde 10 enflasyona karşın yüzde 15 reel faiz olmasının şirketleri durdurduğunu söyledi. 

91.2 trilyon lira tutarında 
TL cinsinden ilk sendikasyon kredisini de nisanda VDF'nin gerçekleştirdiğini hatırlatan Genel Müdür Kemal Ören ise 50 milyon euro karşılığında 91.2 trilyon lira tutarında olan tahvilin yılda bir kez faiz ödemesi olduğunu bildirdi. Ören, 2 yıl vadeli tahvilin euro endeksli çıkarıldığını, 'swap' ile TL'ye dönüştürüldüğünü kaydetti. 

'Dolardan kaçıyorsunuz' Tahvili Türk finans sektörü açısından önemli bir ürün olarak değerlendiren Societe Generale İstanbul Genel Müdürü Eric Faivre de kredilendirmeyi Türkiye'de yaşanan makroekonomik iyileşmelere bağladı. 
Tahvili ikincil piyasaya sunmayı düşünmediklerini belirten Faivre, anlaşmayı dolardan kaçışın, yabancı paradan kaçıp TL'ye yönelmenin başlangıcı olarak gördüğünü söyledi. 


</TEXT>
</DOC>
