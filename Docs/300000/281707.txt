<DOC>
<DOCNO> 281707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/guncel/gun05.html </URL>
<DATE> 2004/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Trafik'te AB reformu 
</HEADLINE>
<TEXT>


AB'ye uyum yasaları çerçevesinde hazırlanan trafik kanununda otopark mafyalarına hapis cezası, stajyer sürücülük, polisin trafik cezalarını tahsil etmesinin kaldırılması gibi maddeler yer alıyor 

ANKARA Milliyet 

AB'ye uyum çerçevesinde hazırlanan Karayolları Trafik Kanunu reform niteliğinde değişiklikler getiriyor. TBMM Başkanlığı'na sunulan "Karayolları Trafik Kanunu"nda değişiklik yapılmasını içeren yasa tasarısının getirdiği yenilikler, özetle şöyle 
Sürücü belgelerinin sınıfları yeniden düzenlenecek. 

Stajyer sürücü 
Sürücü kurslarını başarıyla tamamlayanlara, yeni uygulamada stajyer sürücü belgesi verilecek. Stajyer sürücü belgesi, 2 yıl süreyle geçerli olacak. Bu süre içerisinde 60 ceza puanını dolduran stajyerlerin belgeleri geri alınarak iptal edilecek. Okul taşıtlarında her öğrenci için emniyet kemeri bulundurulması zorunlu oluyor. Yetkisiz olarak otopark ücreti toplayanlara da 3 aydan 6 aya kadar hapis, 340 milyon 900 bin liradan 684 milyon 300 bin liraya kadar para cezası verilmesi öngörülüyor.Tasarı, trafik para cezalarının takibini ve tahsili görevini Maliye Bakanlığı'na bırakıyor. Trafik polisinin ceza yazma yetkisi sadece ceza tutanağı ile sınırlandırılırken, para cezası tahsil etme yetkisi kaldırıldı. Ölüm ve yaralanmayla sonuçlanan kazalarda motorlu araç işletmesinin sahipleri de sorumlu tutulacak.Çalıştırılan her 50 şoför için işletmelere trafik uzmanı istihdam etme zorunluluğu getiriliyor. Kanun hükümlerine göre uygulanan para ve hapis cezaları tecil edilemeyecek, cezalar paraya çevrilmeyecek. 


</TEXT>
</DOC>
