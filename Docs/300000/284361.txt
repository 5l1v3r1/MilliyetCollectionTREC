<DOC>
<DOCNO> 284361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/soneko02.html </URL>
<DATE> 2004/10/29/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Son 10 yılda menkul kıymet stokları kamuda 360 kat arttı... 
</HEADLINE>
<TEXT>

     Menkul kıymet stokları içinde kamunun payı artarken, özel sektörün payı geriliyor. 
     A.A muhabirinin Sermaye Piyasası Kurulu verilerine baz alarak yaptığı hesaplamalara göre, son 10 yılda menkul kıymet stokları kamuda 360 kat artarken, bu oran özel sektörde 179 katta kaldı. 
     Bu çerçevede toplam menkul kıymet stokları içinde özel sektörün payı 1994 yılındaki yüzde 18'lik seviyesinden, bu yıl Ağustos sonu itibarıyla yüzde 9.8'e geriledi. 
     1994-2004 Ağustos döneminde, özel sektör hisse senetlerinde 213 kat artış görüldü. 
     1994 yılında özel sektörün kullandığı ''tahvil, finansman modeli, varlığa dayalı menkul kıymet ve kar zarar ortaklığı belgesi'' gibi enstrümanlar artık kullanılmazken, özel sektör menkul kıymetleri stoklarının tamamı hisse senetlerinde oluştu. 
     Bu dönemde, özel sektörün toplam stoklar içindeki yüzde 18'lik payı ise yüzde 9.8'e kadar geriledi. 
     
     DEVLET TAHVİLİ ARTIŞI 789 KAT 
     Kamunun aynı dönemde toplam menkul kıymet stokları içindeki payı ise yüzde 82'den yüzde 90.2'ye çıktı. 
     Stoklar içinde en yüksek artış devlet tahvilinde görülürken, buradaki artış 789 katı buldu. 
     Buna karşılık Hazine bonolarının son 10 yıllık dönemdeki artışı 99 katta kaldı. 
     ''Gelir ortaklığı senedi ve dövize endeksli senetler'' artık kamu menkul kıymet stoku içinde yer almazken, 'özelleştirme tahvilleri' kamu kesimi menkul kıymetleri içindeki yerini aldı. 
     
</TEXT>
</DOC>
