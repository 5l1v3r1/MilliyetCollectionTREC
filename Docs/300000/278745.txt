<DOC>
<DOCNO> 278745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sontur10.html </URL>
<DATE> 2004/10/09/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Küçük kızı öldüren komşu önce tecavüz etmiş 
</HEADLINE>
<TEXT>

     Soner KOCAER ANTALYA, DHA 

ANTALYA'da ilköğretim okulu birinci sınıf öğrencisi 7 yaşındaki Mirgin Yılmaz'ı ormanlık alanda bıçaklayarak öldüren 44 yaşındaki Yusuf Kıncı'nın, küçük kıza tecavüz ettiği ortaya çıktı. Mirgin'in cesedinde çoğu kalp ve göğüs bölgesinde olmak üzere 8 bıçak izi bulundu. 
     Kızıltoprak Mahallesi Şehit Ercan Caddesi 962 Sokak Sultan Apartmanı'nda oturan Resul Özçelik ile imam nikahlı eşi Saliha Yılmaz'ın kızları Mirgin Yılmaz, önceki akşam eve gelmedi. Almanya'dan 8 ay önce dönüş yapan baba Resul Özçelik saat 18.00 sıralarında kızını aramaya çıktı. Özçelik, kızının en son aynı mahallede oturan Yusuf Kıncı'nın motosikletine binerken görüldüğünü öğrendi. Baba Özçelik, saat 21.00 sıralarında, bir otelde bulaşıkçı olarak çalışan evli ve 6 yaşında bir kız çocuğu babası olan zanlı Yusuf Kıncı'nın evine giderek kızının nerede olduğunu sordu. Alkollü olan Kıncı, birşey bilmediğini söylerken baba Resul Özçelik polise ihbar etti. 
     
     ÇAPRAZ SORGUDA İTİRAF 

     Harekete geçen polis ekipleri Yusuf Kıncı'yı gözaltına aldı. Sorgusunda kızı tanımadığını ve görmediğini söyleyen Kıncı, polis ekiplerinin çapraz sorgusu sonucu suçunu itiraf etti. Küçük Mirgin'in Beni motosikletinle gezdirir misin ' dediğini öne süren zanlı Kıncı, şunları anlattı 
     "Küçük kızı motosiklete aldım. Doğuyaka Mahallesi'nde bulunan ağaçlık alana götürdüm. Kız burada oyun oynuyordu. Ben de aşırı derecede alkollüydüm. Cinnet getirdim ve ne yaptığımı bilmiyorum. Küçük kızı bıçaklayarak olay yerinden kaçtım.'' Kıncı'nın tarif ettiği yerde Mirgin Yılmaz'ın cesedi bulundu. Baba Özçelik, Antalya Devlet Hastanesi Morgu'na kaldırılan küçük kızı teşhis etti. 2 yaşında bir oğlu bulunan, 5 aylık hamile olan anne Saliha Yılmaz gözyaşlarına boğuldu. Baba Özçelik, kapısına gittiği katil zanlısı Yusuf Kıncı'nın kendisine "Ben kızınızı görmedim. Kaybolduğunu duyunca biz de aradık'' dediğini anlatarak, "Bu işi yapan kişi hak ettiği cezayı bulsun'' dedi. Baba Özçelik, kızının cenazesini memleketleri Elazığ'a götürmeyi düşündüklerini belirtti. 
     
     8 KEZ BIÇAKLANMIŞ 

     Nadire Konuk İlköğretim Okulu öğrencisi ve katil zanlısının kızının mahalle arkadaşı olan Mirgin Yılmaz'ın dün yapılan otopsisinde 7'si kalp ve göğüs, biri koluna olmak üzere toplam 8 bıçak darbesiyle öldürüldüğü belirlendi. 

     
</TEXT>
</DOC>
