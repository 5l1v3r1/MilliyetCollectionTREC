<DOC>
<DOCNO> 260981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/guncel/gun05.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İki ilahiyatçı atama daha 
</HEADLINE>
<TEXT>


Çocuk Esirgeme Kurumu'nun İstanbul'daki 6 kurum müdür ve yardımcısının yeri değişti. Atanan 2 yöneticiyle ilahiyat fakültesi mezunu 4'e çıktı 

ÜMRAN AVCI İstanbul 

Eski Sosyal Hizmetler ve Çocuk Esirgeme Kurumu SHÇEK İl Müdürü Kahraman Eroğlu'nun görevinden alınmasının ardından kurumda tayinler sürüyor. İstanbul'da 3'ü il müdür yardımcısı olmak üzere 6 kurum müdür ve yardımcısının yeri değişti. Tayin edilenlerin unvanları elinden alınırken, ikisinin yerine ilahiyat fakültesi mezunu yönetici getirildi. İmam hatipli ve ilahiyatçı müdür sayısı 4'e çıktı. Atamaların kadrolaşma olduğu yönündeki iddialara yetkililer, tayinleri performansa göre yaptıklarını söyledi. 
Tayinlere tepki gösteren bazı kurum çalışanları, çocuklarda 'yuva hastalığı'nın başlama tehlikesi olduğunu söyledi. Yuva hastalığında, alıştığı kişilerden ayrılan çocuklar, anne baba ayrılığı yaşamış gibi etkileniyor. İstanbul SHÇEK'te yapılan tayinler şöyle 
Maltepe Huzurevi Müdür Vekili Murat Ulaş, Üsküdar Çocuk Yuvası'na atandı. Yerine ilahiyat mezunu olan Mustafa Çay getirildi.Zeytinburnu Zihinsel Özürlü Çocuklar ve Rehabilitasyon Merkezi Müdür Yardımcısı Gülbeyaz Ögeyik, çocuk gelişim uzmanı olarak kaldı. Yerine ilahiyat mezunu Mehmet Kırdemir getirildi.SHÇEK İl Müdür Yardımcısı Meral Şenol, Yakacık Çocuk Yuvası'na sosyal hizmet uzmanı olarak tayin edildi. İl Müdür Yardımcısı İsmail Bulaç, Halkalı Çocuk Yuvası'na öğretmen olarak verildi. Yerine Mehmet Önday getirildi.İstanbul İl Müdür Yardımcısı Yılmaz Koç, Bingöl SHÇEK'e sosyal hizmet uzmanı olarak tayin edildi. Yerine henüz atama yapılmadı.Üsküdar Çocuk Yuvası Müdür Vekili Fuat Yentürk'ün 'müdür vekili' unvanı alındı. Aynı yerde sosyal hizmet uzmanı olarak görev verildi. 

Tacizci müdür Edirne'de 
Adı, 6 ay müdürlük yaptığı Bahçelievler Şeyh Zayed Çocuk Yuvası'nda bakıcı annelere ve diğer çalışanlara tacizde bulunduğu iddiasına karışan eski müdür Hasan Demir, Edirne'ye tayin edildi. Demir, çocuk ve kadınlardan uzak ortamda çalışacak. 


</TEXT>
</DOC>
