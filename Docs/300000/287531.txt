<DOC>
<DOCNO> 287531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sontur21.html </URL>
<DATE> 2004/11/09/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Okul çıkışında feci ölüm 
</HEADLINE>
<TEXT>

     Şaban KARDEŞ DHA 

TEKİRDAĞ'ın Çerkezköy İlçesi'nde motosikletiyle beton kamyonunun altında kalan iki lise öğrencisinden 16 yaşındaki Doğuş Burak feci biçimde öldü, aynı yaştaki arkadaşı Ali Murat Akbay ise yaralı olarak hastaneye kaldırıldı. Fahri Zümbül Anadolu Lisesi öğrencileri arkadaşlarının ölüm haberi üzerine gözyaşlarına boğuldu. 
     Çerkezköy Fahri Zümbül Anadolu Lisesi 10'uncu sınıf öğrencisi Doğuş Burak, dün sabah okula kendisine ait plakasız motosiklet ile gitti. Okulun öğle tatilini fırsat bilen Burak sınıf arkadaşı Ali Murat Akbay'a motosiklet ile birlikte çarşıya gitmeyi teklif etti. Teklifinin arkadaşının kabul etmesi üzerine iki öğrenci motosiklete binerek çarşıya doğru yola çıktı. Okuldan 200 metre uzaklıktaki döner kavşakta Doğuş Burak motosikleti ile durarak yolu kontrol etmek istedi. Bu sırada Çorlu yönünden Çerkezköy'e gelen, 51 yaşındaki Halil Can yönetimindeki Atılım Beton'a ait 59 UE 545 plakalı beton mikseri ile döner kavşağa hızlı girince duramadı ve motosikleti altına alarak sürükledi. Kazada motosikleti kullanan Doğuş Burak olay yerinde öldü. Çevreden yetişenler tarafından motosikletin arkasında oturan Ali Murat Akbay ise ağır yaralı olarak Özel Çerkezköy Hastanesi'ne kaldırıldı. 
     Kazayı haber alır almak olay yerine koşan Fahri Zümbül Anadolu Lisesi öğrencileri arkadaşlarının ölümü karşısında gözyaşlarını tutamadı. Görevliler öğrencileri kaza yerine yaklaştırmadı. Kazadan sonra oğlunun cesedini gören ve ilçede demir doğramacılık yapan baba Hamdi Burak'ı ise güvenlik güçleri tarafından güçlükle sakinleştirildi. 
     Gözaltına alınan kamyon sürücü Halil Can ise kazanın şoku ile uzun süre konuşamadı. Kaza ile ilgili soruşturma sürdürülüyor. 
     
</TEXT>
</DOC>
