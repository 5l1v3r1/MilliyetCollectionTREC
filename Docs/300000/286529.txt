<DOC>
<DOCNO> 286529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/dunya/dun03.html </URL>
<DATE> 2004/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina'da Makedonya yası 
</HEADLINE>
<TEXT>


Yorgo Kırbaki - Atina 


ABD'nin "Makedonya Cumhuriyeti"ni tanıdığının açıklanması Üsküp'te sevinçle karşılanırken, Atina'da yas havası oluştu. 
Başbakan Kostas Karamanlis, ABD'nin Makedonya'yı tanımasını "zamansız ve talihsiz bir karar" olarak değerlendirdi. Karamanlis, Brüksel'de görüştüğü Avrupa Birliği AB liderlerine, isim konusunda Atina ile Üsküp arasında bir anlaşmaya varılmaması halinde, Makedonya'nın AB ve NATO üyelikleri için başvurularını veto edeceğini bildirdi. 
Atina ve Selanik başta olmak Yunan kentlerinde "Makedonya Yunan'dır" sloganı ile ABD aleyhtarı protesto gösterileri için hazırlıklar başladı. Selanik Metropoliti Anthimos, Yunan halkının ABD ve AB'ye Makedonya'nın tarihine saygısızlık yapılmasına izin vermeyeceğini göstermesi için protesto gösterileri düzenlemeye hazır olduğunu söyledi. ABD Başpiskoposu Dimitrios ise, ABD'deki Yunanlıların "milli mücadeleye" başlayacaklarını açıkladı. 
Yunan meslektaşı Petros Molivyatis'i telefonla arayan ABD Dışişleri Bakanı Colin Powell, Makedonya'yı tanıma kararlarının Yunanistan'a yönelik bir hareket olmadığını söylediyse de Atina'nın öfkesini dindiremedi. Molivyatis, ABD'nin kararını "dostça sayılmayan bir hareket" saydıklarını söyledi. Dışişleri Bakanlığı Sözcüsü Yorgo Kumuçakos ise düzenlediği basın toplantısında bir gazetecinin, "Yunan hükümeti, ABD'nin işgal topraklarını da KKTC tanımasından korkuyor mu " şeklindeki sorusunu, "İki konu arasında hiçbir bağlantı görmüyorum" diyerek geçiştirdi. 
To Vima gazetesi, "ABD, müttefiki Yunanistan'ın milli hassasiyetlerini hiçe saydı" derken, Bush yönetiminin Atina'ya hiç haber vermeden aldığı kararı, "Yunanistan'ın sırtına saplanmış hançer" olarak değerlendirdi. Ta Nea, "Yunan hükümeti uykuda yakalandı", Elefteros Tipos gazetesi de, "ABD diplomasinin nezaket kurallarını çiğnedi", Apoyevmatini, "Bush kovboyluk taslıyor" diye yazdılar. 


</TEXT>
</DOC>
