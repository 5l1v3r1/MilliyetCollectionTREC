<DOC>
<DOCNO> 272508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/guncel/axgun01.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Suç için 'şiddet' koşulu 
</HEADLINE>
<TEXT>


TCK'daki değişikliğe göre, Anayasayı ihlal, TBMM ve hükümete karşı suçlarda "tehdit" yerine "şiddet" koşulu aranacak. Böylece, düşünce özgürlüğünün önünün açılması sağlanacak... 

ANKARA Milliyet 

TBMM Genel Kurulu'ndan komisyona geri çekilen Türk Ceza Kanunu Tasarısı'ndaki değişiklikle, Anayasayı ihlal, yasama organı ve hükümete karşı suç işlenmesinde "cebir veya tehdit" yerine, "cebir ve şiddet" koşulu aranması benimsendi. Böylece düşünce özgürlüğünün önü açılırken, olağanüstü dönemlerde karşılaşılan ve hukuki olmayan davranışların önüne geçilmiş olacak. TCK'da yer alan devrim niteliğindeki diğer düzenlemelerse şöyle 

Taciz ve enseste ağır ceza 
Cinsel davranışlarla vücut dokunulmazlığını ihlal eden kişiye 2 yıldan 7 yıla kadar hapis cezası öngörüldü. Mağdurun ruh sağlığı bozulursa ceza 10 yıldan az olmayacak, ölüm halinde ağırlaştırılmış müebbet hapis verilecek.15 yaşını bitirenle hile, cebir, tehdit kullanmasa da birlikte olan kişiye, "şik yet üzerine" iki yıla kadar hapis cezası öngörüldü.Alenen cinsel ilişkide bulunan ve teşhircilik yapana bir yıla kadar hapis cezası verilecek. Üstsüz güneşlenenlerin bu kapsama alınmasının yol açabilecek cümle, madde gerekçesinden çıkarıldı.Çocuklara porno ürün satana, gösterene 2, porno üründe çocuk görüntüsü kullanan, çocuk pornosu ticari yapan ve bulunduranlara 10 yıla kadar hapis cezası verilecek.Şiddet kullanılarak hayvanlarla, ölmüş insan bedeni üzerinde veya eşcinsel davranışlara ilişkin porno ürünleri satan, getiren, bulunduran 1 - 4 yıl hapis cezası alacak.Çocukları dilendiren, 1 - 3 yıl arası hapis yatacak.Çalınan malın değerinin az olması, bir malın kullanılmak üzere çalınıp geri verilmesi ya da ağır ve acil bir ihtiyacı karşılamak üzere hırsızlık yapılması halinde ceza azaltılabilecek ya da ceza verilmeyecek.Cebir ve şiddet kullanarak araç kaçıranlar 1 - 3 yıl hapse girecek. Araç gemi veya tren olursa ceza 2 - 5, uçak olursa 5 - 10 yıla çıkacak. Kişilerin hürriyetinin tahdit edilmesi nedeniyle ayrıca ceza verilecek.Cumhurbaşkanına suikastta bulunan kişiye ağırlaştırılmış müebbet hapis cezası öngörülürken, bu fiile teşebbüs dahi suç tamamlanmış gibi sayılacak.Birden çok evlilik, hileli evlenme veya dinsel törenle evlenen kişi hakkında 6 aydan 2 yıla kadar hapis cezası uygulanacak. 

Kaçak Kuran kursunda 'bilme' şartı 

Kaçak Kuran kurslarında çalışan öğretmenlerin cezalandırılması için "Bu yerlerin yasalara aykırı çalıştığını bilme" koşulu getirildi. TCK'da ortak önergeyle yapılan bir değişiklikle, kaçak Kuran kurslarında çalışan öğretmenler, bu yerlerin yasalara aykırı çalıştığını bilmemeleri halinde hapisten kurtulacak. "Kanuna aykırı eğitim kurumu"yla ilgili madde kaçak Kuran kurslarını da kapsadığından, bir saat süren görüşmelerin ardından ortak önergeyle değiştirildi. Yapılan değişiklikle, kanuna aykırı eğitim kurumu açanlara, bunları çalıştıranlara, kanuna aykırı olarak açıldığını bildiği halde çalışan öğretmenlere 6 aydan 3 yıla kadar hapis cezası verilecek. Ayrıca, bu yerlerin kapatılmasına karar verilebilecek. Tasarıda, "kanuna aykırı olduğunu bildiği halde buralarda öğretmen olarak çalışanlar" yerine "buralarda çalışan öğretmenler" ibaresi yer alıyordu. Mevcut TCK'daki maddeye göreyse, kanunlara aykırı okul ve dershane açanların 2 yıla kadar hapisle cezalandırılması, açılan okul ve dersanelerin kapatılması hükmü yer alıyor. Ruhsatsız öğretmenlik edenler de aynı cezayı alıyor. 

İmamlar 3 yıldan kurtuldu 

İmamlara siyaset yasağı getiren maddeden, CHP ile varılan anlaşmayla geri adım atıldı. Halen yürürlükte olan maddeler tasarıya alınırken, "İşbu fiiller alenen yapıldığı takdirde ceza 3 seneye kadar hükmolunabilir" cümlesi çıkarılarak, eski yasa doğrultusunda bir yıla kadar hapis cezası getirildi. Görevi başında hükümeti aşağılayan ve küçümseyen din görevlilerinin cezaları da 3 aydan 2 yıla kadar olabilecek. Mevcut uygulamaya göre din görevlilerinden biri vazifesini ifa sırasında alenen hükümet idaresini, devlet kanunlarını ve hükümet icraatını takbih ve tezyif ederse bir yıla kadar hapis yatacak. Bu kişiler, halkı kanunlara yahut hükümet emirlerini icraya veya memuru itaatsizliğe tahrik ve teşvik edecek olursa 2 yıla kadar hapis cezasına çarptırılacak. 


</TEXT>
</DOC>
