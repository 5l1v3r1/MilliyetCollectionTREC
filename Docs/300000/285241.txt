<DOC>
<DOCNO> 285241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonyas18.html </URL>
<DATE> 2004/11/01/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
New York'ta mezarlıkta 'Cadılar Bayramı' kutlandı 
</HEADLINE>
<TEXT>

     ABD'nin New York kenti yarın yapılacak Başkanlık seçimleri öncesinde geleneksel ''Cadılar Bayramı'' Halloween geçidiyle eğlendi. 
     Kentin Greenwich semtinde her yıl yapılan geçidin 31'incisi bu yıl yine ilginç görüntülere sahne oldu. Demokrat aday John Kerry, Başkan George W. Bush, cezaevinde cezasını çekmekte olan Martha Stewart'ın maske ve kıyafetlerine bürünenlerin yanı sıra Örümcek Adamlar, Süpermenler, Harry Potterlar New York'un ünlü 6. caddesini doldurdu. 
     Havanın da güzel olmasıyla Cadılar Bayramı geçidine ilgi yüksek oldu, binlerce turist eğlenceye katıldı. 
     New York'ta bu yıl ilk kez büyük bir mezarlık da Cadılar Bayramı kutlamalarına ev sahipliği etti. 
     1838'de açılmasından bu yana 500 bin kişinin defnedildiği Brooklyn'in Green-Wood mezarlığı bu yıl Cadılar Bayramı ruhuna uygun eğlenmek isteyenlerle dolup taştı. 
     Sisli ve ürpertici bir mezarlık ortamında korku hikayeleri dinlemek ve mezarlığın çeşitli bölümlerinde düzenlenen korku gösterilerini izlemek isteyenler kişi başı 15 dolar ödedi. 
     
</TEXT>
</DOC>
