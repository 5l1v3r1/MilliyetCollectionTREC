<DOC>
<DOCNO> 287695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sondun28.html </URL>
<DATE> 2004/11/10/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Irak'taki şiddeti komşu bir ülkeden 4 kişi yönetiyor 
</HEADLINE>
<TEXT>

     Irak'ta geçici hükümetin Adalet Bakanı Melik El Hasan, ''devrik rejimin 4 üyesinin, komşu bir ülkeden Irak'ta ABD öncülüğündeki güçlere ve hükümete karşı düzenlenen şiddet eylemlerini yönettiğini'' söyledi. 
     El Hasan, merkezi Londra'da bulunan, Arapça yayımlanan El Hayat gazetesine verdiği demeçte, hükümetinin, adını belirtmediği komşu ülkeyle ''temas halinde olduğunu'' kaydetti. 
     Eski rejimin üyesi olduğunu belirttiği 4 kişinin kimliği hakkında da bilgi vermeyen El Hasan, ''Bu ağ, Irak güvenlik yetkililerinin eski rejminin önemli bir ismini gözaltına almasından ve bu kişilerin ayrıntılı olarak 4 liderin rolleri hakkında itirafta bulunmasından sonra ortaya çıkarıldı'' dedi. 
     El Hasan ayrıca, ''yapılan itirafların, eski rejimin Devlet Başkanı Saddam Hüseyin'in bu kişileri yurtdışına gönderdiği, büyük miktarda parayla desteklediği ve onlara kendisinin devrilmesinden sonra silahlı operasyonların yönetiminde özel bir görev verdiğini gösterdiğini'' söyledi. 
     Hükümetin bu 4 kişinin isimlerini gelecek haftalar içinde açıklayacağını kaydeden El Hasan, elde bulunan şu anki istihbaratın, ''Eski Baas rejiminin 4 lideri ve eski Irak istihbaratı öncülüğündeki silahlı ağ ile Ürdünlü militan Ebu Musab El Zarkavi'ye bağlı grubun işbirliğine gireceğini'' de ortaya koyduğunu ifade etti. 
     Amerikalı ve Iraklı yetkililer, Irak'ta ABD güçlerine ve geçici yönetime yönelik saldırıları Saddam Hüseyin yandaşları ile El Zerkavi öncülğündeki yabancı militanların düzenlediğini savunuyor. 
     
     MUSUL'DA SOKAĞA ÇIKMA YASAĞI 

     MUSUL'DA SOKAĞA ÇIKMA YASAĞI İLAN EDİLDİ MUSUL A.A - 10.11.2004 - Çatışmaların başlaması üzerine Iraklı yetkililerin Musul'da sokağa çıkma yasağı ilan ettikleri bildirildi. 
     Amerikalı Yüzbaşı Angela Bowman, kararın Amerikan askeri konvoylarına saldırılar da dahil bir dizi çatışma çıkması üzerine valilik tarafından alındığını söyledi. 
     Bowman, bu saldırılardan birinde özel bir güvenlik şirketinde çalışan bir yabancının öldürüldüğünü söyledi ancak isim vermedi. 
     Yüzbaşı Bowman, valiliğin Musul'daki tüm köprüleri sivil trafiğe kapattığını da bildirdi. 
     Musul sakinleri, şehrin batı kesimlerinde direnişçilerle ABD ve Irak güçleri arasında çatışmalar çıktığını belirtmişlerdi. Kentten patlama sesleri geldiği, Amerikan uçaklarının alçak uçuş yaptıkları da gelen haberler arasında. 
     Hastane kaynakları da silahlı kişilerin El Zuhur karakoluna saldırısında 3 Irak polisinin öldüğünü, 4 polisin yaralandığını söylediler. 
     Polis kaynaklarına göre Irak Ulusal Muhafızları'ndan bir asker de öldürüldü. 
     
</TEXT>
</DOC>
