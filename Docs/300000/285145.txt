<DOC>
<DOCNO> 285145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonspo14.html </URL>
<DATE> 2004/11/01/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Yıldırım'dan küfür eden Fenerbahçe taraftarına tepki... 
</HEADLINE>
<TEXT>

     Fenerbahçe Kulübü Başkanı Aziz Yıldırım, son günlerde, Fenerbahçe Şükrü Saracoğlu Stadı'nın bazı bölümlerinde yönetimin, teknik heyetin ve takımın emeğine gölge düşüren tatsız olaylar yaşandığını, Fenerbahçe taraftarı olarak nitelendirilemeyecek birkaç kişinin bu can sıkıcı olayların gerçekleşmesinde başrol oynadıklarını söyledi. 
     Aziz Yıldırım, sarı-lacivertli kulübün resmi yayın organı Fenerbahçe Dergisi'nin kasım ayı sayısındaki yazısında, ''Fenerbahçe Kulübü olarak holiganizmi şiddetle kınayıp, fair play anlayışımızla herkesi kendimize hayran bırakırken, bu yollara başvuran kişileri Fenerbahçe'nin gerçek taraftarı olarak nitelemenin doğru olmadığını düşünüyorum. Çünkü bu tarz davranış biçimleri Fenerbahçe taraftarına hiçbir zaman yakışmamıştır'' diye konuştu. 
     İki sezon önce puan bile alamadıkları bir dönemi geçirdiklerini, o dönemde bile taraftarın sabırlı davranmasını bildiğini, topyekün bir şekilde takıma destek verdiğini ve asla sırtını dönmediğini hatırlatan Yıldırım, şunları söyledi 
     ''Şimdi galibiyet serisi devam ederken, profesyonel futbol takımımız rakiplerine açık ara fark atmaya koşarken, oyuncularımız 90 dakika boyunca sahanın her alanında gözleri dolduran bir futbol sergilerken Oturduğum yerin parasını ödedim, kimse ne yapacağıma karışamaz, istediğim gibi bağırır çağırır, küfür eder, istediğim oyuncuyu yuhalarım zihniyetinin, Fenerbahçe taraftar kimliğini yansıtmadığını düşünüyorum.'' Taraftara seslenen Yıldırım, sözlerini şöyle sürdürdü 
     ''Fenerbahçe ayrıcalığını yaşatanlar olarak, değerlerinize sahip çıkmasını bilin. Fenerbahçe sevdanızın yersiz tahriklere kurban gitmesine izin vermeyin. Bünyesi altındaki tüm branşlarda elde ettiği sayısız başarılarla, tesisleşmesi ve dur durak bilmeyen yatırımlarıyla Türk sporuna hizmet veren, her kesimden övgü gören Fenerbahçe'yi, yani taraftarı olduğunuz kulübü mağdur duruma düşürmeyin. Fenerbahçe'nin büyüklüğü bunu öngörmektedir. Fenerbahçe bu niteliklere sahip olan kişilerin eseridir.'' 
     
</TEXT>
</DOC>
