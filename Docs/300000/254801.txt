<DOC>
<DOCNO> 254801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sonsiy01.html </URL>
<DATE> 2004/07/12/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erdoğan, nikah törenine katılan davetlilere, özel bir yatta yemek verdi 
</HEADLINE>
<TEXT>

     Başbakan Recep Tayyip Erdoğan, kızı Esra ile Berat Albayrak'ın nikah törenine katılan davetlilere, özel bir yatta yemek verdi. 
     Başbakan Erdoğan, nikah töreninin yapıldığı Lütfi Kırdar Uluslararası Kongre ve Sergi Sarayı'ndan ayrıldıktan sonra Dolmabahçe rıhtımında demirli olan Swissotel'e ait ''The İstanbul'' adlı yata bindi. 
     Erdoğan ve beraberindeki konukları taşıyan yat, Dolmabahçe'den ayrılarak Çırağan Palace Kempinski Oteli'nin iskelesine yanaştı. Yat, buradan Yunanistan Başbakanı Kostas Karamanlis ve Romanya Başbakanı Adrian Nastase ile eşlerini alarak, saat 21.10'da İstanbul Boğazı'na açıldı. 
     Yemeğe, Başbakan Erdoğan'ın eşi Emine Erdoğan, oğlu Bilal ve gelini Reyyan, kızı Sümeyye, dünürleri Eşref ve Kıymet Albayrak'ın yanı sıra TBMM Başkanı Bülent Arınç, devlet bakanları Beşir Atalay, Mehmet Aydın, Kürşad Tüzmen, Adalet Bakanı Cemil Çiçek, İçişleri Bakanı Abdülkadir Aksu, Sağlık Bakanı Recep Akdağ ve Maliye Bakanı Kemal Unakıtan'ın da aralarında bulunduğu Bakanlar Kurulu üyeleri ve diğer davetliler katıldı. 
     Basına kapalı olarak gerçekleştirilen yemekte, güvenliği Deniz Polisi ile Kıyı Emniyeti ve Gemi Kurtarma İşletmeleri Genel Müdürlüğü'ne ait botlar sağladı. 
     Yemekte, ''Altın Kızlar'' grubunun İstanbul şarkılarını seslendirdiği, konuklara soğuk zeytinyağlılar, İtalyan mantısı, levrek balığı, tatlı ve Türk kahvesi ikram edildiği öğrenildi. 
     
</TEXT>
</DOC>
