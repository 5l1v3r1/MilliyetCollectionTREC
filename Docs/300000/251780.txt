<DOC>
<DOCNO> 251780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/ekonomi/eko02.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyümenin 3.6 puanı sanayiden 
</HEADLINE>
<TEXT>


İlk çeyrekte yüzde 10.6 artış kaydeden sanayi üretiminin GSMH artış hızına 3.6 puan katkı yapması bekleniyor 

EKONOMİ SERVİSİ 

Yüksek kapasite ile çalışan özel sektörün sürüklediği sanayi üretimi ilk çeyrekte yüzde 10.6 artış kaydetti. Üretimdeki bu artışın büyümeye 3.6 puanlık katkı yapacağı hesaplanıyor. 
Devlet İstatistik Enstitüsü DİE 2004'ün ilk çeyreğine ilişkin üretim verilerini açıkladı. Aylık verilere göre yüzde 13.5 olan ilk üç aydaki ortalama üretim artışı daha fazla sanayi şirketlerinden alınarak yapılan üçer aylık üretim verilerine göre yüzde 10.6 oldu. Üretimin 2001'deki düşüşünden bu yana geçen dokuz çeyrek dönemde sanayi artışı devam etti. 
DİE'ye göre ilk çeyrekteki üretim artışı geçen yılın aynı dönemine göre yüzde 14.6 büyüyen özel sektörden kaynaklanırken kamu üretimi yüzde 1.8 düştü. Toplam sanayi üretiminin en önemli alt kolu olan imalat sanayinde üretim toplamda yüzde 12 yükselirken kamuda yüzde 1.1, özelde yüzde 14.4 artış yaşandı. 

Yüzde 35 ağırlığı var 
Öte yandan açıklanan üretim artışının bugünkü büyüme rakamına 3.6 puanlık olumlu katkı yapması bekleniyor. GSMH'nin belirlenmesinde yüzde 34 - 35'lik ağırlığa sahip olduğundan hesapla bulunan 3.6 puanlık katkı GSMH artış hızının da yüzde 8'i aşmasına neden olabileceği şeklinde yorumlanıyor. Bu arada ilk çeyrekte, madencilik sektöründe üretim yüzde 9.8 azalırken elektrik, gaz ve su sektörü üretimi yüzde 6.5 arttı. 

Taşıt araçları yüzde 74 büyüdü İmalat sanayiinin alt sektörlerinde en yüksek üretim artışı yüzde 195.5 ile büro, muhasebe ve bilgi işlem makinelerinde yaşandı. En yüksek ihracatın yapıldığı ve imalat sanayi alt kolları içinde ağırlığı yüksek sektörlerden taşıt araçlarında yüzde 74.1 büyüme yaşandı. 
Gıda ve içecek imalatında üretim yüzde 2.9, tütünde yüzde 13.4 azaldı. İhracatta en büyük paya sahip tekstilde üretim yüzde 2.3, giyim eşyasında yüzde 1.5 artarken ana metalde yüzde 12.6, metal eşyada yüzde 12.2 üretim arttı. 


</TEXT>
</DOC>
