<DOC>
<DOCNO> 299628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur40.html </URL>
<DATE> 2004/12/21/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Hafif metro istasyonunda yangın heyecanı... 
</HEADLINE>
<TEXT>

     Hafif Metro'nun Emniyet İstasyonu acil çıkış kapısında yakılan kağıt parçalarının oluşturduğu yoğun duman, istasyonda bekleyen yolcular arasında korku yarattı. 
     AA muhabirinin aldığı bilgiye göre, Fatih'teki Emniyet İstasyonu'nun acil çıkış kapısında bulunan kağıt parçaları, saat 12.45 sıralarında alev aldı. Olayın itfaiyeye bildirildiği sırada duruma müdahale etmek isteyen metronun güvenlik görevlisi Hayri Yolcu, saçlarının bir bölümünün alev alması sonucu hafif yaralandı. 
     Yangının oluşturduğu dumanın istasyonun içine de yayılması, yolcular arasında paniğe neden oldu. 
     Bunun üzerine olay yerine çok sayıda itfaiye ve ambulans sevk edildi. Bu araçların ulaşımını kolaylaştırmak amacıyla da Vatan Caddesi'nin Bayrampaşa'ya gidiş istikameti diğer araçlara kapatıldı. 
     Olay yerine ulaşan itfaiye ekipleri, tutuşan kağıt parçalarını kısa sürede söndürürken, bir kısmı istasyonda bekleyen vatandaşların tahliyesini sağladı. 
     Yangın nedeniyle yaklaşık yarım saat duran Hafif Metro'nun seferleri, çalışmaların tamamlanmasından sonra normale döndü. 
     Olay yerindeki bir ambulansta ayakta tedavi gören güvenlik görevlisi Hayri Yolcu, kağıt parçalarını, ısınmak isteyen mekansız çocukların ateşe vermiş olabileceklerini söyledi. 
     Yolcu, olay yerine ilk ulaştığında kimseyi görmediğini sözlerine ekledi. 
     
</TEXT>
</DOC>
