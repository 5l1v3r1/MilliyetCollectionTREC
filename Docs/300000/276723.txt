<DOC>
<DOCNO> 276723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/yazar/guclu.html </URL>
<DATE> 2004/10/02/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
KKTC üniversiteleri YÖK'ü takmıyor 
</HEADLINE>
<TEXT>


KKTC üniversiteleri de tıpkı Türkiye'deki üniversiteler gibi ÖSS ile öğrenci alıyor. Yerleştirme işlemlerini de ÖSYM yapıyor. Ama bazı üniversiteler var ki ne ÖSYM'yi takıyor ne de YÖK'ü. 
YÖK bas bas bağırıyor ÖSYM'nin dışında öğrenci alamazsınız. Alırsanız mezunlarınızın denkliğini tanımam diyor. Ama dinleyen yok. Hele biri var ki YÖK'ü takmamayı alışkanlık haline getirdi. KKTC üniversitelerini yakından tanıyanlar bu üniversitenin hangisi olduğunu hemen tahmin etmişlerdir 
Yakın Doğu Üniversitesi. 
İnat ediyor ve her defasında da YÖK'e tükürdüğünü yalatıyor. Bakalım bu defa ne olacak 
5 - 6 yıl önceydi. YÖK'ten hiç izin almadan hukuk fakültesi kurdu ve kafasına göre öğrenci aldı. Zamanın YÖK Başkanı Gürüz, "Kapatacağım, öğrencilerinizin denkliğini tanımayacağım" diye esti, kükredi ama sonuç alamadı. Devreye Denktaş ve dönemin Cumhurbaşkanı Demirel girince fakülteyi de tanıdı, diplomalarının denkliğini de. Umarız şimdi yine aynı durum söz konusu olmaz. 
Şu anda hukukun gereğini yerine getirmiyor diye rektörlerini görevden alan yeni bir YÖK var. Sonuç nasıl olacak hep birlikte göreceğiz. 
KKTC üniversitelerinde öğrenim görmeyi düşünenlerin YÖK'ün şu açıklamasını dikkate almalarında yarar var. Yoksa hem paraları gider hem de hayalleri 
YÖK Yürütme Kurulu'nun 12.8.2004 tarihli toplantısında, KKTC'de bulunan ve diploma denklikleri YÖK tarafından tanınan Doğu Akdeniz, Girne Amerikan, Lefke Avrupa, Uluslararası Kıbrıs ve Yakın Doğu Üniversitesi'nde öğrenim görmek isteyen TC uyruklu öğrencilerle ilgili olarak kabul edilen ilke ve esaslar yeniden belirlenmiştir. 

YÖK bu kez kararlı Ön kayıtların, ÖSYM tarafından merkezi sistemle yapılacağına ilişkin duyuruya rağmen, Yakın Doğu Üniversitesi'nce 2004 - 2005 öğretim yılı için ön kayıtla öğrenci alınacağı gazetelerde ilan edilmiştir. 
Yukarıda adı geçen üniversitelerin boş kalan kontenjanlarına, öğrenciler ÖSYM tarafından ek yerleştirmeyle yerleştirilecektir. Ek yerleştirme dışında herhangi bir şekilde öğrenci kaydı yapılmayacaktır. Bu şekilde kayıtları yapılan öğrencilerin alacakları diplomalara denklik verilmeyecektir. 
YÖK'ün KKTC Milli Eğitim Bakanlığı'na gönderdiği açıklama böyle. Dahası, Yakın Doğu gazetelere yeni bir ilan verip yaptığı işin hatalı olduğunu duyurmazsa, gelecek yıl ÖSYM kanalıyla öğrenci de alamayacak. Bekleyip göreceğiz. YÖK mü yaman, Yakın Doğu Üniversitesi mi .. 
Özetin özeti KKTC'yi şu an için ayakta tutan en önemli ekonomik argüman, üniversitelerdir. Bu yüzden üniversiteleri zayıflatacak en ufak bir kriz, büyük yaralar açar. YÖK, bu konuda haklı. Ama KKTC üniversitelerinin de öğrenci sorunu var. Orta yol, duygularla değil, mantıkla bulunmalıdır... 



</TEXT>
</DOC>
