<DOC>
<DOCNO> 274384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonyas08.html </URL>
<DATE> 2004/09/23/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Trabzon'da fıkra gibi söylenti 
</HEADLINE>
<TEXT>

     TRABZON'da, şebeke onarımı nedeniyle 2 gün su kesintisi uygulanınca ortaya herkesi hayrete düşüren ilginç bir iddia atıldı. Kente su verilen şebeke borularından birinde parçalanmış bir Rus kadın cesedi bulunduğu iddiaları dilden dile dolaşmaya başladı. Belediye yetkilileriyle polis ve jandarma kaynakları iddianın asılsız olduğunu açıkladı. 
     İlginç söylenti, önceki akşam saatlerinde şehir sularının kesilmesiyle başladı. Çömlekçi semtindeki Trabzon Limanı sahasında bulunan Serbest Bölge'den geçen su şebekesindeki onarım nedeniyle sular kesildi. Onarım çalışmaları nedeniyle kente dün de akşam saatlerine kadar su verilemedi. 
     Vatandaşlar arasında, kente su taşıyan borulardan birinde parçalanmış bir Rus kadın cesedinin bulunduğu ve kesintinin asıl sebebinin bu olduğu söylentisi yayıldı. Gün boyunca kentte dilden dile dolaşan iddialar, sonunda belediye yetkililerine kadar ulaştı. Belediye Su ve Kanalizasyon İşleri Müdür Yardımcısı Salih Özkoçoğlu, söylentiyi kendisinin de duyduğunu belirterek, "Bu saçmalığı kim ortaya attı bilmiyorum. Su kesintisinin tek nedeni şebekedeki onarım çalışmasıdır''dedi. 
     Öte yandan polis ve jandarma kaynakları da, kentte herhangi bir ceset bulunmadığını açıklayarak, söylentinin asılsız olduğunu bildirdiler. Şebekede yapılan onarım çalışmalarının tamamlanmasının ardından dün akşam saatlerinde kente yeniden su verildi. 

     
</TEXT>
</DOC>
