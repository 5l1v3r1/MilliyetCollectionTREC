<DOC>
<DOCNO> 269414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sondun51.html </URL>
<DATE> 2004/09/06/ </DATE>
<TIME> 22.34 </TIME>
<AUTHOR>  </AUTHOR>
<HEADLINE>
Fransa, Rusya'dan bilgi istedi 
</HEADLINE>
<TEXT>

     Fransa Başbakanı Jean-Pierre Raffarin, Rusya ile terörle mücadele konusunda dayanışma içinde olduklarını belirtti, ancak hükümetinin, Kuzey Osetya'daki rehine trajedisiyle ilgili olarak Moskova'dan ''gerekli bilgiyi'' talep ettiğini söyledi. 
     RTL radyo kanalının sorularını yanıtlayan Raffarin, ülkesinin her fırsatta Rusya'ya insan haklarına saygı gösterilmesi gerektiğini hatırlattığını kaydetti. 
     Raffarin, ''Gerçekten, bu terör eylemi karşısında hem Rusya'ya destek mesajımızı vermek istiyoruz, hem de daha önceki karşılaşmalarımızda hatırlattığımız gibi, insan haklarına saygı gösterilmesi gereğinin altını çiziyoruz ve bu rehine krizinin ele alınış biçimi konusunda Rus yetkililerden gerekli bilgiyi talep ediyoruz'' dedi. 
     AB dönem başkanı Hollanda'nın, hafta sonu yaptığı açıklamada Rusya'dan rehine krizi konusunda bilgi talep etmesi, Moskova ile Brüksel arasında diplomatik gerginliğe yol açmıştı. 
     Hollanda Dışişleri Bakanı Bernard Bot, yaptığı açıklamada, bütün ülkelerin bu tür trajedilerin önüne geçebilmek için birlikte çalışmaları gerektiğini belirterek, ''Bununla birlikte bu trajedinin nasıl olduğu konusunda Rus yetkililerden bilgi istiyoruz'' demişti. 
     Hollandalı Bakan'ın bu açıklamasına tepki gösteren Rusya, Moskova'daki Hollanda Büyükelçisi'ni Dışişleri Bakanlığı'na çağırmıştı. 
     
</TEXT>
</DOC>
