<DOC>
<DOCNO> 285552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonyas01.html </URL>
<DATE> 2004/11/02/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Kadınlar kahvesi dolup taştı 
</HEADLINE>
<TEXT>

     Metin KARAKUŞ DHA 

KIRKLARELİ'nin Babaeski İlçesi'ne bağlı Büyükmandıra Beldesi'nde bir süre önce açılan kadınlar kahvesi dolup taşıyor. Kahvede biraraya gelen kadınlar, tavla, okey, satranç ve kağıt oyunları oynayarak, bu konuda da erkeklerden geri kalmadıklarını herkese gösteriyor. 
     Büyükmandıra Beldesi'nde yaşayan 35 yaşındaki Kadriye Sağlam, üç arkadaşıyla birlikte Pembe Düşler Kadınlar Kahvesi' adlı işyerini bir süre önce hizmete soktu. Hürriyet Mahallesi Atatürk Caddesi'ndeki kahvenin açılışını Büyükmandıra Belediye Başkanı Mehmet Şükrü Çölgeçen ile eşi Gülten Çölgeçen beraber yaptı. Belediye Başkanı Şükrü Çölgeçen, "Beldemizde yeni faaliyete giren kadınlar kahvesi ile demokrasinin en güzel örneklerinden birisini veriyoruz. Bu güzel işyerini hizmete açan arkadaşlarımızı bu cesaretlerinden dolayı kutluyorum'' dedi. 
     Kahvehanenin işletmecisi Kadriye Sağlam da, "Kahvemizde sadece kadınlara yönelik etkinliklerde bulunacağız. Beldemizdeki kadınlarımız artık çay partilerini, doğum günlerini ve kabul günlerini bu nezih ortamda gönül rahatlığı ile düzenleyebilecekler'' dedi. 
     Daha çok erkeklerin oynadığı tavla, okey, kağıt oyunları ve satranç gibi tüm oyunların oynanabildiği kahvehane daha ilk günden dolup taşarken, müdavim olacaklarını söyleyen kadınlar, erkekleri asla aralarına almayacaklarını söyledi. 
     
</TEXT>
</DOC>
