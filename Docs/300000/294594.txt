<DOC>
<DOCNO> 294594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonyas10.html </URL>
<DATE> 2004/12/03/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
2050'de AIDS Afrika'yı yok edecek 
</HEADLINE>
<TEXT>

     İZMİR DHA 

DOKUZ Eylül Üniversitesi Tıp Fakültesi Genel Cerrahi Anabilim Dalı Öğretim Üyesi Doç. Dr. Cem Terzi, AIDS'le mücadele programlarının başarısız olduğunu 2050 yılına kadar AIDS nedeniyle Afrika'nın yok olacağını, salgınların yeni merkezinin Asya olacağını söyledi. 
     Dünya AIDS Haftası etkinlikleri kapsamında Ege Üniversitesi Tıp Fakültesi ve İzmir AIDS Savaşım Derneği işbirliğiyle EÜ Kampus Kültür Merkezi'nde düzenlenen toplantıya konuşmacı olarak katılan Doç. Dr. Cem Terzi, Dünya Sağlık Örgütü ve diğer uluslar arası kuruluşların AIDS ile mücadelede başarısız olduğunu söyledi. 
     Ege Üniversitesi Kampusu Kültür Merkezi'nde gerçekleştirilen Küreselleşmenin Pandemisi AIDS için Merhamet Değil, Aydınlanma' konulu konferans öncesinde öğrencilere makarna ikram edildi. Öğrencilerin AIDS'e ilgisini çekmek amacıyla gerçekleştirilen uygulamanın ardından düzenlenen konferansta konuşan Doç. Dr. Terzi, hastalığın büyük bir salgına dönüştüğünün altını çizdi. Özellikle Afrika programlarının başarısızlığına değinen Doç. Dr. Terzi, "2050 yılına kadar AIDS nedeniyle Afrika yok olacak. Afrika dışında Rusya, Ukrayna, Hindistan,Tayland gibi ülkelerde hastalığın görülme oranlarında büyük artış var. Salgınların yeni merkezi Asya olacaktır'' dedi. 
     Afrika ile ilgili programların başarısız olmasının temel nedeninin AIDS ile mücadelede bireysel çabalarla hareket edilmesi olduğunu vurgulayan Doç. Dr. Terzi, "AIDS toplum yapısının bozukluğu nedeni ile önlenemiyor. Broşür, kondom dağıtarak hastalığı önleyemezsiniz'' diye konuştu. Hastalığın özellikle işsizler, yoksullar ve varoşlarda yaşayanlar arasında yaygın olarak görüldüğüne dikkat çeken Doç. Dr. Terzi, gelişmekte olan ülkelerin risk altında olduğunu söyledi. 
     
</TEXT>
</DOC>
