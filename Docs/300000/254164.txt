<DOC>
<DOCNO> 254164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sonspo13.html </URL>
<DATE> 2004/07/09/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Gaziantep, Portekiz'in Boavista takımı orta saha oyuncusu Andre'yi kaptı 
</HEADLINE>
<TEXT>

     Gaziantepspor, dış transferde Libya milli takımından Tarek Ettayeb, Bosna-Hersek milli takımı kalecisi Kenan Hasegiç'in ardından Portekiz'in Boavista kulübünde futbol yaşantısını sürdüren orta saha oyuncusu Andre ile anlaştı. 
     Profesyonel Futbol Şube Sorumlusu Asım Atmaz, AA muhabirine yaptığı açıklamada, geçen yıl da almak istedikleri ancak kulübü Boavista'nın zorluk çıkartması üzerine gerçekleşmeyen transferi bugün mutlu sonla bitirdiklerini söyledi. 
     Kulüp Asbaşkanı Bülent Mamatoğlu'nun Portekiz'de 3 günden bu yana adeta kamp kurduğunu, Boavista kulübü ve futbolcu Andre ile her şartlarda anlaşmanın sağlandığını belirten Atmaz, ''Orta saha için özellikle alınması için ısrar ettiğimiz bir oyuncuyu kadroya kattığımız için çok mutluyuz. Andre, çok güçlü fizik yapısına sahip ve pasları çok isabetli, kıvrak bir oyuncu. Yaramıza merhem olacak tipte bir futbolcu. Dış transfere artık son noktayı koyduk'' dedi. 
     Bülent Mamatoğlu ile birlikte Andre'nin bu akşam saatlerinde Gaziantep'te olacağını ve yarın yapılacak olağanüstü kongre öncesinde törenle 3 yıllık mukavele imzalayacaklarını ifade eden Atmaz, ''Gerçekten zor bir transferi bitirdik. Türkiye'deki menajerini devre dışı bırakarak biz direkt olarak kulübüyle işi bitirdik. Yüzde 100 bu transferde kar elde ettik. İstenen paranın neredeyse yarısını ödedik'' diye konuştu. 
     Portekiz'in Boavista kulübünde futbol oynayan Andre'nin 26 yaşında ve 1.75 metre boyunda olduğu bildirildi. 
     
</TEXT>
</DOC>
