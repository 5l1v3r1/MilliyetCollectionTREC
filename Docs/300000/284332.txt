<DOC>
<DOCNO> 284332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sondun18.html </URL>
<DATE> 2004/10/29/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Cumhuriyet Bayramı tüm dünyada kutlanıyor 
</HEADLINE>
<TEXT>

     29 Ekim Cumhuriyet Bayramı Türkiye'de büyük coşkuyla kutlanırken, yurtdışı temsilciliklerimizde de kutlamalar yapılıyor. 
     Türkiye'nin Bakü Büyükelçisi Ünal Çeviköz, etkinlikler kapsamında Türkiye'nin çeşitli bölgelerinden gelerek Azerbaycan'ın bağımsızlığı için şehit olan Türk askerlerinin anısına dikilen Türk Şehitliği'ni ziyaret ederek çelenk bıraktı. 
     Şehitlikteki törene Silahlı Kuvvetler Ataşesi Tuğgeneral Ömer Bayraklı ile büyükelçilik bünyesindeki müşavirler de katıldı. 
     Büyükelçi Çeviköz, bu akşam ayrıca Cumhuriyet Bayramı dolayısıyla Gülistan Sarayı'nda resepsiyon verecek. 
     Öte yandan, Bakü Anadolu Lisesi ile Azerbaycan Eğitim Bakanlığı'na bazı okulların işbirliğiyle kent merkezindeki Şehriyar Kültür Merkezi'nde de Cumhuriyet Bayramı kutlamaları yapıldı. 
     Öğrencilerin Türkiye ve Azerbaycan halk oyunları ile çeşitli müzik ve marşlar eşliğinde yaptıkları gösteriler, salonu dolduran çok sayıda davetli tarafından ilgiyle izlendi. 
     
     TÜRKMENİSTAN 

     Cumhuriyet Bayramı, Türkmenistan'da da törenlerle kutlandı. 
     Türkiye'nin Aşkabat Büyükelçiliği önündeki Atatürk Parkı'nda düzenlenen törende, Büyükelçi Mehmet Bahattin Gürsöz, parktaki Atatürk heykeline çelenk koydu. Törene büyükelçilik personeli ile kamu çalışanları da katıldı. 
     Daha sonra Aşkabat Türk İlköğretim Okulu'nda düzenlenen törende, Atatürk büstüne çelenk konuldu, bir dakikalık saygı duruşunun ardından iki ülkenin milli marşları okundu. 
     Büyükelçi Gürsöz, törende yaptığı konuşmasında, Cumhuriyet'in ilanıyla her alanda önemli değişiklikler ve yenilikler meydana geldiğini belirterek, ''Cumhuriyet, çağdaş uygarlığın anahtarıdır. Türkiye, Cumhuriyet'in kuruluş yıllarını, Atatürk gibi bir dehanın önderliğinde geçirmiş olma şansını yaşamıştır'' dedi. 
     Ulu önder Mustafa Kemal Atatürk'ün döneminde gerçekleştirilen reformlarla Türkiye Cumhuriyeti'nin sağlam temellere oturtulduğunu kaydeden Büyükelçi Gürsöz, ''Türkiye Cumhuriyeti, böylece dünya devletleri arasındaki güçlü yerini almıştır'' diye konuştu. 
     Törende, Aşkabat Türk İlköğretim Okulu ve Türkmen Devletliler Köşkü Okulu halkoyunu ekiplerince gösteriler sunuldu. 
     Türkiye'nin Aşkabat Büyükelçiliği personeli ile çok sayıda öğrenci velisinin izlediği törende, kompozisyon, şiir ve resim yarışmasında dereceye girenlere ödülleri verildi. 
     
     KIRGIZİSTAN 

     Cumhuriyet Bayramı, Kırgızistan'da Atatürk Parkı'nda yapılan bir törenle kutlandı. 
     Türkiye Cumhuriyeti'nin kurucusu Atatürk'ün adıyla anılan Bişkek'in en büyük parkındaki Atatürk Anıtı'nda yapılan kutlama programı, yine bu ülkedeki Türk vatandaşlarının çocukları için açılan İlköğretim Okulu öğrencilerinin, iki ülke milli marşlarını söylemesiyle başladı. 
     Program çerçevesinde daha sonra Cumhuriyet hakkında kısa bir konuşma yapıldı. Törende, Türkiye'nin Bişkek Büyükelçisi Muzaffer Eröktem, ardından da bu ülkedeki resmi ve özel Türk kuruluşlarının temsilcileri tarafından Atatürk Anıtı'na çelenk konuldu. 
     Kırgızistan'daki Cumhuriyet Bayramı kutlamaları, Büyükelçi Eröktem'in, bu ülkedeki Türk kuruluşlarının temsilcileri ile yerli ve yabancı davetliler için ayrı ayrı vereceği resepsiyonla sona erecek. 
     
     KOSOVA 

     Türkiye Cumhuriyeti'nin 81. yıldönümü Kosova'da da törenlerle kutlanıyor. 
     Prizren'de Kosova Türk Barış Gücü'nün ''Sultan Murat'' Kışlası'nda bu sabah düzenlenen törende, Tabur Komutanı Yarbay Bora İyidiker, Atatürk büstüne çelenk taktı, Cumhuriyetin önemi konusunda konuşma yaptı. 
     Priştine'deki Türk Eşgüdüm Bürosu Şefi Metin Kılıç da dün gece Priştine ''Grand'' Oteli'nde, Kosova'daki uluslararası ve yerel kurumların üst düzey görevlileri, siyasi liderler, çeşitli dernek ve kuruluşların temsilcilerinin katıldığı görkemli bir resepsiyon verdi. 
     Resepsiyona AGİT Misyon Şefi Pascal Fieschi, Kosova Meclis Başkanı Necat Datsi, Sağlık Bakanı Resmiye Mumcu, Türk milletvekilleri Mahir Yağcılar ile Nafiye Gaş, Kosova Demokrasi Partisi PDK lideri Haşim Taçi ve diğer siyasi partilerin üst düzey temsilcilerinin yanı sıra Kosova Barış Gücü KFOR Komutanı General Yves de Kermabon, Türk Barış Gücü Komutanı Yarbay Bora İyidiker, Kosova'daki BM yönetimiyle diplomatik eşgüdüm bürolarının temsilcileri de katıldı. 
     Dev Atatürk portresi ve Türk bayrağıyla donatılan resepsiyon salonunun girişinde konukları, önce yeniçeri kıyafetinde askerlerin karşılaması, özel bir ilgi gördü. Konukların bir bölümü, yeniçeri kıyafetindeki askerlerle hatıra fotoğrafı çektirdi. 
     Kosova'da Türkçe eğitim yapılan okullardaysa bugün Atatürk ve Cumhuriyeti konu alan dersler yapıldı, şiirler okundu. 
     Türk Barış Gücü'nün öğrenciler için düzenlendiği ''Atatürk ve Cumhuriyet'' konulu şiir ve kompozisyon yarışmasının ödülleri de bugün dağıtılacak. 
     Bu arada, Kosova'da Birleşmiş Milletler Polis Gücü bünyesindeki Türk Polis Kontenjanı mensupları, Cumhuriyet Bayramı arifesinde kendi bütçelerinden ayırdıkları paraya Priştine'de dar gelirli 115 aileye Ramazan yardım paketi dağıttı. 
     
</TEXT>
</DOC>
