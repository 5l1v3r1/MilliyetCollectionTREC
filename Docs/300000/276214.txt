<DOC>
<DOCNO> 276214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/soneko30.html </URL>
<DATE> 2004/09/30/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Ziraat Bankası Genel Müdürü Müşteri varsa bankayı hemen verelim 
</HEADLINE>
<TEXT>

     Ziraat Bankası Genel Müdürü Can Akın Çağlar, bankanın özelleştirilmesiyle ilgili olarak, ''Varsa bir müşteri, ertesi gün bankayı verelim'' dedi. 
     Dünya Türk İşadamları Kurultayı'nda, gazetecilerin Ziraat Bankası'nın özelleştirilmesine ilişkin sorularını yanıtlayan Çağlar, IMF ile Dünya Bankası'nın, kendilerinden istediği yeni bir şey olmadığını, görüşmelerde, nereye ne kadar kredi kullandırdıkları ve hedeflerden ne kadarını gerçekleştirdiklerine ilişkin sorular sorduklarını söyledi. 
     IMF ve Dünya Bankası'nın, kendilerinden istediği ekstra bir şey olmadığını belirten Çağlar, kamu bankalarının bugünden yarına elden çıkarılmasının pek mümkün olmadığını söyledi. 
     Çağlar, danışman firma Mc Kenzie'nin de incelemelerde bulunduğunu, İspanya ve İtalya ile diğer ülkelerdeki örnekleri de ortaya koyarak karşılaştırma yaptığını kaydetti. 
     Bu büyüklükteki bankaların blok satışlarının mümkün olmadığını hatırlatan Çağlar, 35 milyar dolarlık bankanın büyüklük bakımından Avrupa'da 3 bin banka arasında 56. dünyada da 115. sırada yer aldığını kaydetti. 
     Çağlar, belli bir periyot içinde halka arzların olabileceğini belirterek, ''Ziraat Bankası, yüzde 10-15'lik halka arz yoluyla satılabilir'' diye konuştu. 
     Özelleştirme söylentilerinin sürekli gündemde tutulmasının bankaya zarar verdiğini, çalışanların motivasyonunu bozduğunu belirten Çağlar, ''Örneğin bir arabanız var satılık yazıyorsunuz, fiyatını her gün düşürmeye çalışıyorlar'' dedi. 
     Daha fazla büyüme değil, mevcut durumun iyileştirilmesi yönünde çalışmaları sürdürdüklerini belirten Çağlar, 35 milyon kişiye hizmet sunduklarını da hatırlattı. 
     Can Akın Çağlar, bankada, operasyonel anlamda çalışmalar yaptıklarını da vurguladı. Ziraat Bankası'nda, 4 bin 167 kişinin emekliliğinin geldiğini belirten Çağlar, bu personelin, Pamukbank ve Halk Bankası birleşmesine istinaden emekliliklerinin isteneceğini kaydetti. 
     Bir gazetecinin, yeni üç yıllık programdaki bankacılık konusunda görüşlerini sorması üzerine Çağlar, ekonomik büyümede finansın önemli olduğunu belirtti. 
     
</TEXT>
</DOC>
