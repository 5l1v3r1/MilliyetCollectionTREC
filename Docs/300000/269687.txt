<DOC>
<DOCNO> 269687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sondun14.html </URL>
<DATE> 2004/09/07/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Financial Times Türkiye'nin gerçekle yüzleşme vakti 
</HEADLINE>
<TEXT>

     Financial Times, Günter Verheugen'ın Ankara ziyaretindeki sözlerini tırnak içinde başlığa taşımış 'Türkiye'nin AB yolunda gerçekle yüzleşme vakti yakınlaşıyor' Gazete, Avrupa Birliği'nin genişlemeden sorumlu yetkilisinin, Türkiye'nin son 18 ayda kaydettiği sosyal reformlardan çok etkilendiğini söylediğini, ama eksiksiz uygulamanın da görülmesi gerektiğini hatırlattığını yazıyor. 
     Financial Times, bu ziyarete koşut biçimde, eski Finlandiya cumhurbaşkanının liderliğinde bir grup Avrupa Birliği siyasetçisinin dün Türkiye'ye koşullu destek veren açıklamasına da dikkat çekiyor. 
     
     Independent Zina tehlikeye sokabilir 
     Fakat Independent'a geçecek olursak, 'Avrupa Birliği-Türkiye ilişkilerinin, zina tartışmasıyla tehlikeye girmiş olabileceğini' okuyoruz. 
     Verheugen'ın dün Türkiye'de bu konudaki soruları yorumsuz bırakmasına karşın, Brüksel'deki sözcüsü Jean-Christophe Flori'nin Ankara hükümetine önceden bir uyarı göndermiş olduğunu yazan Independent, zinayı suç sayma girişiminin Türkiye'deki reform sürecini gölgeleyebileceği görüşünü aktarıyor. 
     Independent, Avrupa Birliği diplomatlarının bu konuda Türkiye hükümetine tavsiyelerde bulunurken, 'sizi istemeyenlerin elini güçlendirmeyin' dediklerini belirtiyor. 
     Gazeteye göre Ankara'yla temasa geçen kimi Avrupalı diplomatlar, zinanın suç kapsamına sokulması durumunda, bunun Avrupa Birliği İnsan Hakları Sözleşmesi'nin 8'inci maddesi ile çelişebileceğini, ve Türkiye'ye müzakere tarihi verilmemesini isteyenlerin bunu bir yasal engel olarak öne sürebileceğini söylüyor. 
     
</TEXT>
</DOC>
