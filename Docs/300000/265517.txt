<DOC>
<DOCNO> 265517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sontur14.html </URL>
<DATE> 2004/08/22/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Kaçarken 3. kattan atlayan hırsız yakalandı... 
</HEADLINE>
<TEXT>

     Fatih'te hırsızlık amacıyla girdiği apartmanın 3. katından atlayarak yaralanan hırsız, polislerce yakalandı. 
     Alınan bilgiye göre, Fevzipaşa Caddesi Binaemin Sokak'taki Çelik Apartmanı'na gelen K.A 22 , hırsızlık için 3. katta bulunan Terzioğlu ailesinin kaldığı dairenin salonuna girdi. 
     Bu sırada duyduğu sesler üzerine uyanan evdeki Edret Terzioğlu, evine giren K.A ile karşılaşınca eşi Emin Terzioğlu ile çocuklarından yardım istedi. 
     Ev sakinlerinin bulunduğu salona gelmesi üzerine paniğe kapılarak banyo penceresinden atlayan K.A, zemindeki kiremit ve metal parçalarının bulunduğu bölüme düştü. 
     Çenesinden yaralanan ve olay yerine gelen polislerce ilk müdahalesi yapılan K.A, daha sonra ambulansla Haseki Eğitim ve Araştırma Hastanesi'ne kaldırıldı. 
     
</TEXT>
</DOC>
