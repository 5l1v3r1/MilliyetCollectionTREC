<DOC>
<DOCNO> 264531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sonyas04.html </URL>
<DATE> 2004/08/18/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Efsanevi soprano Maria Callas'ın mücevherleri satılık... 
</HEADLINE>
<TEXT>

     Ünlü soprano Maria Callas'ın mücevherleri açık artırmayla satışa çıkarılıyor. 
     BBC'nin internet sitesindeki habere göre, özellikle ''Tosca'' operasıyla ölümsüzleşen Callas'ın mücevherleri, İsviçre'de düzenlenecek açık artırmayla yeni sahiplerine kavuşacak. 
     Açık artırmada yer alacak 11.7 katratlık elmas yüzük, müzayedeye çıkarılacak en nadide parça niteliğini taşıyor. 
     Callas'a eşi İtalyan işadamı Giovanni Battista Meneghini tarafından hediye edilen 11 parça mücevherin Kasım ayında Cenevre'de düzenlenecek açık artırmada satılacağı belirtildi. 
     Maria Callas'ın mücevherleri, 1977 yılında öldüğünde bir arkadaşına bıraktığı ifade edilirken, mücevherleri satışa çıkaran bu arkadaşın kim olduğu açıklanmadı. 
     
     BİR HÜZÜNLÜ HAYAT... 
     Asıl ismi Maria Kalogeropoulos olan Maria Callas, Amerika'ya göç eden Yunan bir ailenin iki kızından biri olarak dünyaya geldi. 
     İlk kez 15 yaşında ''Cavalleria Rusticana'' operasındaki köylü kızı ''Santuzza'' rolüyle sahnelerle tanışan sanatçı, 1949 yılında henüz kariyerinin başındayken kendinden yaşça büyük, zengin İtalyan işadamı Giovanni Battista Meneghini ile evlendi. 
     Meneghini'nin desteğiyle de kariyerinde ilerleyen, ancak magazin basını için de önemli bir malzeme olan sanatçı, 3.5 oktavlık muhteşem sesiyle ün saldı. 
     Sanatında mükemmeliyetçi olduğu için ''kaprisli diva'' olarak anılan Maria Callas, evliyken tanıştığı Yunanlı armatör Aristotle Onassis ile fırtınalı bir beraberlik yaşadı. 
     Uğruna eşini terkettiği Onassis ile birlikteliği süresince kariyerini de ihmal eden sanatçı, bir suikast sonucu hayatını kaybeden ABD başkanlarından John F.Kennedy'nin eski eşi Jacqueline Kennedy ile evlenen Onassis tarafından terkedilince bunalıma girdi. 
     Bu noktadan sonra sanat yaşamına da dönme girişimleri sonuç vermeyen efsane sanatçı, son yıllarını acı içinde geçirdi. Maria Callas, Onassis'in ölümünden kısa bir süre sonra Paris'teki evinde mutsuz ve yapayalnız şekilde hayata gözlerini yumdu. 
     Franco Zeffirelli'nin prodüksiyonu olan Puccini'nin ''Tosca'' operasındaki yorumuyla dünya çapında tanınan Callas, karakteristik yüz hatları ve dramatik ses tonuyla isim yapmıştı. 
     Mücevherlerin açık artırma öncesinde New York, Londra ve Paris'te sergileneceği bildirildi. 
     
</TEXT>
</DOC>
