<DOC>
<DOCNO> 259197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/spor/axspo01.html </URL>
<DATE> 2004/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümraniye'de zirve 
</HEADLINE>
<TEXT>


Beşiktaş Futbol Komitesi Başkanı Kıvanç Oktay, Del Bosque ve Tayfur Havutçu ile tesislerde iki saatlik toplantı yaptı. İspanyol hoca, Ahmet Dursun için iki gün süre istedi 

BİLAL MEŞE 


Planlama yaptılar 
BEŞİKTAŞ'TA hareketli günler dün de sürdü. Futbol Komitesi Başkanı Kıvanç Oktay dün Ümraniye Tesisleri'ne giderek Teknik Direktör Del Bosque ve menajer - futbolcu Tayfur Havutçu ile buluştu. Yaklaşık iki saat süren toplantıda yeni sezon planlamasının yanı sıra transferlerin gündeme geldiği öğrenildi. Oktay, İspanyol hoca ile birlikte durum değerlendirmesi yaptı. 

Tek adayı var 
TEKNİK Direktör Del Bosque, yabancı transferinde Juanfran'ın alınması için her türlü fedak rlığın yapılmasını istedi. Oktay ise temasların sürdüğünü ve bu futbolcuyu en geç pazartesi günü İstanbul'a getirmeyi hedeflediklerini dile getirdi. İspanyol hoca, "Sakın bırakmayın. Celta Vigo fiyat artırmaya çalışıyor. Bu iş mutlaka istediğimiz gibi bitecek" ifadelerini kullandı. 

Ahmet bilmecesi 
TOPLANTININ son bölümünde konu Ahmet Dursun olayına geldi. Asbaşkan Kıvanç Oktay, tecrübeli teknik adama, eski futbolcularıyla ilgili görüşlerini sordu. Ancak Del Bosque, henüz bu konuyu karara bağlamadığını belirtti. İspanyol hoca, Ahmet Dursun'un geçen sezonki maç kasetlerini izlemek istediğini söyleyip, Oktay'dan iki gün süre istedi. 

Yoğun mesai 

Kartal tam gaz 
BEŞİKTAŞ yeni sezon hazırlıklarını dün yaptığı iki antrenmanla sürdürdü. Nevzat Demir Tesisleri'nde gerçekleştirilen ve yaklaşık 1.5 saat süren sabah çalışmasında Siyah - Beyazlılar dar alanda pas, kondisyon hareketleri ve çift kale maç yaptı. Aynı programı akşam idmanında da uygulatan Teknik Direktör Del Bosque, oyuncularından özellikle pas hatalarına dikkat etmelerini istedi. 

İki kaptan yok 
AYAĞINDA ağrıları olan Sergen Yalçın salonda çalışırken, Tayfur Havutçu önce salonda, daha sonra da fizyoterapist Cem Türker ile birlikte sahada kültür - fizik hareketleri ve düz koşu yaptı. Midesindeki rahatsızlığı geçen Ramazan da antrenmanda yer aldı. Bu arada Del Bosque bugün Beşiktaş yazarları ve muhabirleriyle öğle yemeğinde bir araya gelecek. 

Sergen Nevşehir'de 

BEŞİKTAŞLI Sergen Yalçın ile hem isim, hem de soyadı benzerliği olan genç Sergen Yalçın, Pendikspor'dan Nevşehirspor'a transfer oldu. Yıldız adayı, "Sergen ağabey gibi liglerde başarıdan başarıya koşmak en büyük hedefim. İki yıldan beri profesyonel olarak futbol yaşamımı sürdürüyorum. Sergen Yalçın isminin uzun yıllar daha futbolda yer almasını istiyorum" dedi. 

Juanfran'a imza baskısı 

MEHMET ÇİFTÇİ 

Kamptan çağırdılar 
BEŞİKTAŞ'IN transfer listesinde ilk sırada yer alan Celta Vigolu Juanfran, kulübüyle sorunlar yaşamaya devam ediyor. İspanyol kulübünün Başkanı Gomez, yıldız futbolcunun sözleşmesini uzatmak için harekete geçti. Taraftarların tepkisinden korkan Gomez, yıldız futbolcuyu takımla birlikte kamp yaptığı Fransa'dan İspanya'ya çağırarak pazarlık masasına oturdu. 

Teslim olmuyor 
GOMEZ'İN, Juanfran'a yeni sözleşme için zam teklifi de çözüm olmadı. Yıldız futbolcu, Beşiktaş'a söz verdiğini belirterek, kulüpten ayrılmak istediğini tekrarladı. Celta Vigo Kulübü'nün ise bir yıllık daha anlaşması olan Juanfran'ı bırakmamakta ısrarlı olduğu belirtildi. Bu arada İspanyol basını da Celta Vigo'nun çok zorda olduğunu vurguladı. 


</TEXT>
</DOC>
