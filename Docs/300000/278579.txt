<DOC>
<DOCNO> 278579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/guncel/gun01.html </URL>
<DATE> 2004/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan'ın marifetleri 
</HEADLINE>
<TEXT>


Cep telefonu kaçakçılığı iddiasıyla gözaltına alınan eski KKTC'li Bakan Akın'ın "Türk bayrağını indirmek için direğe tırmanan bir Rum'un öldürülmesi" olayına da karıştığı ortaya çıktı 

İSTANBUL Milliyet 

Hong Kong'dan 1000 adet kaçak cep telefonu getirdiği iddiasıyla önceki gün gözaltına alınan eski KKTC Tarım ve Orman Bakanı Kenan Akın'ın adı, Kıbrıs sınırında çıkan olaylarda Türk bayrağını indirmek için direğe tırmanan bir Rum'un öldürülmesine de karışmıştı. 
VIP salonundan geçmek isterken valizlerinde yapılan aramada bin adet son teknoloji Nokia cep telefonu bulununca gözaltına alınan Akın'ın ilk ifadesinde, kendisinden yardım isteyen Hıfzı Tarık isimli kişiye telefonları getirdiğini söylediği öne sürüldü. 
Cep telefonu kaçakçılığıyla gündeme gelen Akın'ın adı daha önce de bir Rum vatandaşını öldürmekle ilgili gündeme geldi. 14 Ağustos 1996'da KKTC sınırlarını delmek amacıyla başlayan eylemler sırasında, Türk bayrağını indirmeye çalışırken açılan ateş sonucu ölen Kıbrıs Rum Kesimi vatandaşı Solomos Solomu'yu Akın'ın vurduğu iddia edildi. 

Interpol arıyordu 
Olayla ilgili iddiayı İngiliz Guardian gazetesi ortaya atarken, muhabirin çektiği bir fotoğraf kanıt olarak gösterilmişti. Fotoğrafta, bayrağa çıkan kişiye balkondan ateş eden bir kişi görülüyordu. Solomu'nun Türk askerlerce öldürüldüğü açıklaması yapılırken, Akın iddiaların asılsız olduğunu, kendisinin olay yerine bile gitmediğini belirtmişti. Rum yönetiminin girişimleri üzerine Akın, Interpol tarafından kırmızı bültenle aranmaya başlamıştı. 

Serbest bırakıldı 
Kenan Akın ile telefonların sahibi olduğu öne sürülen Hıfzı Tarık'ın, Mali Şube Müdürlüğü'ndeki sorgu ve işlemleri tamamlandı. Bakırköy Cumhuriyet Savcılığı'na dün gönderilen Akın ile Tarık, savcılık sorgusunun ardından serbest bırakıldı. 


</TEXT>
</DOC>
