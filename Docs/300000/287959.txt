<DOC>
<DOCNO> 287959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/yazar/uras.html </URL>
<DATE> 2004/11/11/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
KİT sorunu 'halka arzla' çözülmez 
</HEADLINE>
<TEXT>


THY ve Petkim'in hisselerinin halka arzına karar verildi. Ardından belki de Tüpraş ile Telekom hisselerinin "blok satış yerine" halka arzına karar verilecek. 
KİT'lerin sermayelerinin bir bölümünün halka arz edilmesi, bunların KİT statülerinin değişmesi sonucunu vermez. KİT sorunu devam eder. 
KİT'lerde şirketin yönetimine hakimiyet sağlayacak büyüklükte hisse senedi "blok olarak satılmadıkça", yönetim yetki ve sorumluluğu hükümetlerde politik güçte , Ankara'da kalmaya devam edecektir. 
Özelleştirmenin amacı, 1 Kamu eliyle iyi işletilemeyen kuruluşları verimli hale getirmek, 2 Hükümeti, şirketlere sermaye koymak, yatırımlarıyla uğraşmak, yönetmek derdinden ve yükünden kurtarmak, 3 KİT statüsündeki işletmelerin, "politikacıların" Ankara'nın arpalığı haline getirilmesini, politikacılar tarafından "istismarını" önlemektir. 
KİT'lerin sermayelerinin bir bölümünün halka arzı, buna karşılık yönetim yetki ve sorumluluğunun hükümetlerde kalması, hiçbir şeyi değiştirmez... 
"Değiştirmezse değiştirmesin" diyemezsiniz... Bakınız bu düzen değişmeyince neler oluyor... Sizlere Güntay Şimşek'in sütununda açıkladığı bir olayı aktarıyorum. Güntay Şimşek yazıyor "Tarih 26 Ekim Salı. Anayasa Mahkemesi Başkanı ve eşi, THY uçağıyla İstanbul'dan Ankara'ya dönecekler. Ellerindeki biniş kartında koltuk numarası 2A 2B yazmakta. Anayasa Mahkemesi Başkanı, devlet protokolünde en üst sıralarda yer alması nedeniyle 2'nci sıradaki koltuğa oturtulmasına itiraz ediyor. Anayasa Mahkemesi Başkanı ve eşi başka bir uçuş noktasından geldikleri için, biniş kartlarını daha önce almışlar. Uçağa THY'nin VIP personeli tarafından getirildiklerinde başkan, 2A 2B'de oturamayacaklarını 1A 1B'de oturmaları gerektiğini söylüyor. 
Tartışma sırasında uçağa diğer yolcular binmiş durumda. İlk sırada Maliye Bakanı'nın eşi ile Özelleştirme İdaresi Başkanı, DYP Genel Başkan Yardımcısı ve bazı bürokratlar oturuyor. 
DYP Başkan Yardımcısı ile yanındaki kişiden 2'nci sıraya geçmeleri rica ediliyor. Cevap doğal olarak 'hayır' oluyor. 
Derken THY'nin patronu durumunda olan Maliye Bakanı'nın eşi 1A'dan 1F'ye alınıyor. 1F'de oturan THY'nin iki numaralı patronu Özelleştirme İdaresi Başkanı 2B'ye naklediliyor. Ancak bütün bunlar olurken uçak yarım saat 'Anayasa' rötarı yapıyor." 
Sayın okuyucularım, "gerçek anlamda özelleştirmenin" gereğini bu olay açıklıkla sergiliyor. KİT'lerde Ankara hakimiyeti devam ettikçe, Ankara'daki Büyük Türk Büyükleri KİT'leri kendi çiftlikleri olarak görmeye devam edecek. Kullanmak isteyecek. 
Ülkemizde şimdilerde THY dışında özel uçak işletmeleri de yolcu taşıyor. Onur Air var, Atlas Jet var. MNG Havayolları var... Yukarıdakine benzer bir yer kavgası bu uçaklarda olur mu THY gerçek anlamda özelleştirilmiş olsa yöneticileri ve çalışanları bu tür sorunlarla karşılaşır mı 
Biz THY'nin diğer yerli ve yabancı havayolu işletmeleriyle rekabet etmesini, başarılı olmasını istiyoruz. THY yöneticileri, çalışanları bütün vakitlerini ve güçlerini Ankara'daki Büyük Türk Büyüklerini memnun etmeye harcar ise, şirketi başarıya götürmeye nasıl vakit bulabilir. Bu durumda THY yöneticilerini ve çalışanlarını uçakların rötar yapmasını, sade vatandaşa gereken ilginin gösterilmemesini nasıl eleştirebiliriz 
İşte ben bunu anlatmak istiyorum. Diyorum ki, THY'de veya başka KİT'lerde hisse senetlerinin bir bölümünün halka arzı, KİT'leri Ankara'nın elinden kurtaramayacak. KİT'ler politikacıların elinde kaldıkça da yakındığımız sorunlar devam edecek. 



</TEXT>
</DOC>
