<DOC>
<DOCNO> 252947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/spor/spo15.html </URL>
<DATE> 2004/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Fark attılar 
KÖRFEZ pistindeki Türkiye Opet Oto Drag Şampiyonası 3. Ayak Yarışları sonunda kürsüye çıkanlar belli oldu. Toplam altı sınıfta dün yapılan yarışlarda 26 araç mücadel ederken, Sınıf 1'de Nadir Aybek Ertuğ zirveye çıktı. Sınıf 2'de Cemal Aguş, Sınıf 3'te Gıyasettin Karataş, Sınıf 4'te Egemen Alp Can, Sınıf 5'te Levent Kesen, Sınıf 6'da da Ekrem Ekmenci mutlu sona ulaştı. 

İpek finalde 
AMERİKA'NIN San Fransisco - Los Gatos şehrinde yapılan 50 bin dolarlık ITF Circuit Tenis Turnuvası'na katılan İpek Şenoğlu, çiftlerde finale adını yazdırdı. Genel Sigorta'nın sponsorluğunu yaptığı genç raket, partneri İsveçli Sofia Arvidsson ile birlikte yarı finalde Cory Avants ABD - Kristen Schlukebir ABD çiftini 6 7 4 , 6 4, 6 4 yenerek şampiyonluk maçı yapmaya hak kazandı. 

Deniz-Ceren klasiği 
EPİRDEN Beach Volley 2004 Bayanlar Serisi'nin Marmaris'te düzenlenen üçüncü etabı olan Alev Anakök Kupası'nı, Antalya ve Kaş etaplarının da birincisi Deniz - Ceren ikilisi kazandı. Finalde Derya - Selda ikilisiyle karşılaşan Antalyalı çift, maçı 21 - 15 kazanarak kupaya uzandı. Serinin dördüncü etabı, yarın Doğanbey Payamlı'da başlayacak. 

Madalya yağmuru 
18. Uluslararası Boğaziçi Judo Turnuvası'nda Türkiye bayanlarda birinciliği kazanırken, erkeklerde üçüncülüğü elde etti. 16 ülkeden 39 bayan, 97 erkek sporcunun katıldığı turnuvada Ay - Yıldızlı ekibimiz toplamda bayanlarda 5 altın, 7 gümüş, 5 bronz, erkeklerde de 3 altın, 4 gümüş, 5 bronz kazandı. Son gün bayanlar 78 kiloda Yeşim Kılıç ile artı 78 kiloda Belkız Zehra Kaya altın aldı. 

Yolculuk Ereğli'ye 
ULUSLARARASI Karadeniz Yat Rallisi KAYRA için İstanbul Poyrazköy'den yola çıkan yatçılar, Kefken'de törenle karşılandılar. 12 ülkeden katılan 110 yatçı burada en iyi şekilde ağırlandı. Yatçılar 6 ülkede 33 limana uğrayıp, yaklaşık 2 bin deniz mili katettikten sonra 5 Eylül'de İstanbul'da yarışa nokta koyacaklar. KAYRA'da bu sabah Karadeniz Ereğli'ye hareket edilecek. 

Önder Bingöl'e FIBA'dan görev 
TUBORG Pilsener Basketbol Şube Sorumlusu Önder Bingöl, FIBA Avrupa Ligi Yönetim Kurulu'na seçildi. Avrupa Ligi kura çekimi için Münih'te bulunan Bingöl, "Kurulda benim dışımda yedi yönetici daha yer alıyor. Böyle bir göreve seçilmek, benim olduğu kadar, kulübüm Tuborg adına da gurur verici" dedi. 

Atletizmde iki rekor 
YUNANİSTAN'DAKİ Uluslararası IAAF Süper Grand Prix Atletizm Yarışmaları'nda iki Dünya rekoru kırıldı. Bayanlarda sırıkla yüksek atlamada Rus Svetlana Feofanova, 4.87 ile vatandaşı Yelena Isinbayeva'nın geçtiğimiz hafta kırdığı Dünya rekorunu 4.88 ile geliştirdi. Yine Rus Gulnar Samitova da 3 bin metre engellide 9.08.35 ile kendisine ait rekoru 9.08.35'e çıkardı. 


</TEXT>
</DOC>
