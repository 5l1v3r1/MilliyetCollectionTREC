<DOC>
<DOCNO> 284862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonsiy07.html </URL>
<DATE> 2004/10/31/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Arınç Avrupa Anayasası'nın imzalanması, AB sürecinde önemli bir adımdır 
</HEADLINE>
<TEXT>

     TBMM Başkanı Bülent Arınç, ''Türkiye'nin Avrupa Anayasası'nı imzalamasının, Türkiye'nin Avrupa Birliği AB sürecinde önemli bir adım olduğunu'' belirterek, ''Bu, Türkiye'nin bir diplomasi başarısı ve AB sürecinde önemli bir dönemeçtir'' dedi. 
     Arınç, Yıldız Sarayı Şale Köşkü Ferhan Binası'nda düzenlenen ''Osmanlı Saraylarında Sanayi ve Teknoloji Araçları Sergisi''nin açılışından sonra basın mensuplarının sorularını yanıtladı. 
     ''Başbakan Recep Tayyip Erdoğan ile Dışişleri Bakanı ve Başbakan Yardımcısı Abdullah Gül tarafından Roma'da Avrupa Anayasası'nın imzalanmasının Türkiye açısından önemi ve bunun bir egemenlik devri anlamına gelip gelmediği'' yolundaki soru üzerine Arınç, ''egemenlik devrinin AB üyelerinin tümü için söz konusu olduğunu'' söyledi. 
     ''Ayıp, günah ve çirkin bir şey değildir'' diyen Arınç, ''25 AB üyesi ve 3 AB'ye aday ülkenin temel normlarda birleşerek egemenliklerinden bir kısmını ortak ülkeler için vermek, biraz da onlardan egemenlik almak anlayışıyla gerçekleştirildiğini'' ifade etti. 
     TBMM Başkanı Arınç, ''yapılan düzenlemelerin tamamında bu tür bir ortak egemenliğin söz konusu olduğunu'' dile getirerek, sözlerini şöyle sürdürdü 
     ''Avrupa Anayasası'nın Sayın Başbakan ve Dışişleri Bakanımız tarafından imzalanması, Türkiye'nin AB sürecinde önemli bir adımdır. Avrupa Anayasası uzun süre tartışıldı. 'Temelinde Hıristiyanlık veya Hıristiyan değerleri olabileceği' şeklinde bazılarının ortaya attığı fikirler tasvip görmedi. Sonunda ortak değerler üzerinde bir anayasa inşa edildi. Şüphesiz Türkiye'nin imza atması, müzakere sürecinin başlayacağı, sonucunda da Türkiye'nin tam üye olacağını gösteriyor. Ve Türkiye'nin bu konuda dikkate alındığını, Avrupa Anayasası içerisinde Türkiye'nin de söz konusu olduğunu ortaya koyuyor. Bu çok önemli bir adım, Türkiye'nin bir diplomasi başarısı ve AB sürecinde önemli bir dönemeçtir.'' 
     
     MİLLETVEKİLİ MAAŞLARI 
     Bülent Arınç, bir gazetecinin ''Milletvekili maaşlarına yapılacak zam için Avrupa parlamenterlerinin maaşlarına ilişkin bir araştırma başlatılacağı doğru mu '' şeklindeki sorusuna ise ''Hayır. Böyle bir şey söz konusu değil'' karşılığını verdi. 
     Bir başka gazetecinin '' Siz araştırmayın, utanırsınız demişsiniz. Bu doğru mu '' diye sorması üzerine de Arınç, şunları söyledi 
     ''Dünyada hiçbir yerde böyle bir söz söylemedim. Herhalde zarf atıyorsunuz. Böyle bir şey konuşmadım, konuşmam da. Benim adım Bülent Arınç. Konuştum mu, tam konuşurum. Böyle kıytırık şeyler hiçbir yerde konuşulmadı.'' 
     
     AVRUPA KÜLTÜR VAKFI'NIN ÖDÜLLERİ 
     TBMM Başkanı Arınç, ''Türkiye Büyük Millet Meclisi ile kendisine 'Avrupa Siyaset Ödülü' verilmesinin nedeni ve Beşiktaş'ın galibiyeti konusundaki düşüncesinin'' sorulması üzerine de, ''Tabii değerli arkadaşlarımız, milletvekili maaşlarıyla meşgul oldukları için dün akşamki güzel ödülü kaçırmış olabilirler...'' dedi. 
     Dolmabahçe Sarayı'nda dün akşam, merkezi İsviçre'de bulunan Avrupa Kültür Vakfı tarafından TBMM'ye ilk kez ''Avrupa Siyaset Ödülü'' verildiğini hatırlatan Arınç, bunun gerekçesinin ''TBMM'nin son 2 yılda başardığı önemli reformlar, demokrasi, demokratikleşme, AB ve insan hakları konusundaki büyük çalışmaları'' olduğunu vurguladı. 
     Dolmabahçe'de dün ayrıca pek çok sanatçıya kültür ödülleri verildiğini anlatan Arınç, Topkapı Sarayı'nda da, ''kardeş şehir'' olan İstanbul ve Köln büyükşehir belediyeleri ile başkanlarının başarıları nedeniyle ödüle layık görüldüğünü kaydetti. 
     Arınç, ''TBMM, sadece Türkiye'de değil, gerçekten Avrupa ve dünyada çalışmalarıyla, başarılarıyla, reformlarıyla böylesine büyük bir ödülü hak etmiştir. Bundan bütün milletvekilleri adına gurur duyuyorum'' dedi. 
     TBMM Başkanı Arınç, Beşiktaş'ın dün akşam Fenerbahçe'yi 2-1 yendiğini de anımsatarak, ''Tabii bu kadar büyük bir ödül olmasa bile, Beşiktaş'ın galibiyeti bir küçük ödül olarak kabul edilebilir. Bundan dolayı çok sevinçliyim'' diye konuştu. 
     
</TEXT>
</DOC>
