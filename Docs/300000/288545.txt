<DOC>
<DOCNO> 288545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sondun13.html </URL>
<DATE> 2004/11/13/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
UNDP raporu Türkiye'deki yaşam kalitesi artıyor... 
</HEADLINE>
<TEXT>

     BM Kalkınma Programı UNDP tarafından yayımlanan ''Human Develpoment Index'' HDI raporunda, dünyanın durumunun her açıdan düzelmeye başladığı, Türkiye'deki yaşam kalitesinin de 1980'li yıllardan bu yana büyük ölçüde arttığı bildirildi. 
     Berliner Morgenpost gazetesi, 177 ülkedeki yaşam kalitesini, eğitim durumunu ve sefaleti araştıran rapordan, aralarında Türkiye'nin de bulunduğu 12 ülkeyi örnek göstererek alıntılar yaptı. Yaşam kalitesindeki artış açısından 12 ülke arasında 6. sırada gösterilen Türkiye'de, 1990'lı yıllardan bu yana cep telefonu ve internet kullananların sayısının da büyük ölçüde arttığına dikkat çekildi. 
     Raporda, Türkiye'de 1970'li yıllardan bu yana insanların ortalama olarak daha uzun yaşadığına, çocuk ölümlerinin da aynı dönem içinde büyük ölçüde gerilediğine işaret edildi. 
     Dünyada insanların genel olarak daha uzun yaşamaya başladığı ve çocuk ölümlerinin azaldığı ifade edilen HDI raporuna göre, dünyada en rahat yaşanan ülkelerin başında Norveç, İsveç ve Avustralya geliyor. 
     Dünyada salgın hastalıkların azaldığı, içme suyu kaynaklarının arttığı belirtilen raporda, bunun yanı sıra çevre temizliğinin de arttığı ve dünyada gittikçe daha fazla insanın eğitim imkanı bulduğu kaydedildi. 
     
</TEXT>
</DOC>
