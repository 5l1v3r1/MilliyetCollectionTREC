<DOC>
<DOCNO> 263513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/spor/axspo05.html </URL>
<DATE> 2004/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağlattın bizi Nurcan 
</HEADLINE>
<TEXT>


Atina'da altın madalya kapısını bayan haltercimiz Nurcan Taylan açtı. 21 yaşındaki sporcumuz, 5 olimpiyat, 3 Dünya rekoru kırarken, olimpiyat tarihinde ülkemize altın kazandıran ilk bayan oldu 

FUAT ERCAN, MURAT AĞCA, VEDAT DANACI 


Koparmada arayı açtı 
ATİNA'DA, Türkiye'ye ilk büyük mutluluğu halterde Nurcan Taylan yaşattı, 48 kiloda mükemmel yarışıp, tam 5 olimpiyat ve 3 Dünya rekoru kırarak altın madalyaya ulaştı. Taylan, olimpiyat tarihinde ülkemize altın kazandıran ilk bayan sporcu olarak tarihe geçti. Tek rakibi Çinli Zhuo Li ile giriştiği müthiş mücadelede, akıllı bir taktik ortaya koyan Taylan, güçlü olduğu koparmada ilk hakkında yaptığı 90 kiloyla olimpiyat rekorunu kırdı. Ardından 95 kiloyla olimpiyat ve Dünya rekorlarını yenileyen Taylan, son kaldırışında da 97.5 kilo yaparak 92.5'ta kalan Li'ye beş kilo fark attı. 

Taktik mücadele 
SİLKMEDE iyi olan Li'ye karşı 107.5 ile başlayarak riski göze alan Taylan, bu kaldırışıyla hem toplamda 205 kiloyla olimpiyat rekoru kırdı, hem de ikinciliği garantiledi. İkinci hakkında 112.5 kiloyu başaramayan haltercimiz, son hakkında bu kiloyu omuzlayarak 210 kiloyla toplamdaki olimpiyat ve Dünya rekorlarını bir kez daha yeniledi. İlk hakkını 112.5 ile kullanan Çinli Li, yarışma tartısında da avantajlı olan Taylan'ı geçmek için girdiği 120 kiloyu iki hakkında da kaldıramayınca, sporcumuz olimpiyat altın madalyasını boynuna taktı. Bronzu 200 kiloyla Taylandlı Wiratthaworn aldı. 

Kürsüde gözyaşları 
NİKAİA Halter Salonu'nda Taylan'ın başarısını alkışlayanlar arasında Başbakan Yardımcısı ve Spordan Sorumlu Devlet Bakanı Mehmet Ali Şahin ile Gençlik ve Spor Genel Müdürü Mehmet Atalay ve Türkiye Milli Olimpiyat Komitesi Başkanı Togay Bayatlı da yer aldı. Salondaki seyircilerle birlikte sporcumuzu ayakta alkışlayan Bakan Şahin, madalya töreninde sevinç gözyaşlarını tutamayan Nurcan Taylan'ı, yanına giderek kutladı. Taylan'dan önce bayanlarda olimpiyatta sadece 1992 Barcelona'da judoda Hülya Şenyurt ve 2000 Sidney'de tekvandoda Hamide Bıkçın Tosun ile iki bronz madalya kazanmıştık. 

Ucuz kurtulduk 

Bilet fotokopileri 
ATİNA'DA baskınlarla sporcuların "kabusu" haline gelen WADA Dünya Anti Doping Ajansı , "yanlış bilgi" yüzünden az kalsın haltercilerimizi yakacaktı. Önceki gün sporcu köyüne baskın düzenleyen WADA, henüz giriş yapmayan 6 milli haltercimizi doping kontrolüne almak istedi. Federasyon Başkanı Kenan Nuhut, bu sporcuların ikinci kafilede yer aldığını açıklamasına rağmen ikna olmayan WADA yetkililerine kanıt olarak Türkiye'den gönderilen uçak bileti fotokopilerini teslim etti. 

Ajan da araya girdi 
WADA yetkililerini doping kontrolünden kaçmadıkları yolunda ikna edebilmek için Başkan Nuhut yoğun çaba harcadı. Uluslararası Halter Federasyonu Başkanı Tamas Ajan'ın da araya girmesiyle haltercilerimiz Şule Şahbaz, Sibel Şimşek, Reyhan Arabacıoğlu, Taner Sağır, İzzet İnce ve Hakan Yılmaz henüz Atina'ya gelmeden oyunlara veda etme tehlikesinden son anda kurtulmuş oldu. WADA yetkilileri de, dün Atina'ya geçen haltercilerimizi havalimanında karşılayarak doping kontrolüne aldı. 

Başbakan kutladı 

BAŞBAKAN Recep Tayyip Erdoğan, Nurcan Taylan'ı telefonla arayarak tebrik etti. Başbakan, "Seni televizyondan büyük gururla izledim. Bizi çok mutlu ettin. Tarihi başarından dolayı tebrik ederim" diyerek Taylan'ı kutladı. Başbakan'ın eşi Emine Erdoğan da, Taylan'a "Dualarımız seninleydi" diye konuştu. 

375 milyar ödül kazandı 

NURCAN Taylan, Türkiye'de resmi olarak verilen en büyük ödülün sahibi oldu. Taylan yeni yürürlüğe giren ödül yönetmeliğine göre olimpiyat şampiyonluğunun karşılığı 2 bin Cumhuriyet Altını yaklaşık 250 milyar lira , kırdığı rekor karşılığı 1000 Cumhuriyet Altını yaklaşık 125 milyar olmak üzere toplam 375 milyar liralık süper bir ödüle ulaştı. 

Doping yaşamıştı 

TAYLAN 4 yıl önce yaşadığı doping olayı nedeniyle 2002'den itibaren tüm uluslararası müsabakalara, Gençlik ve Spor Genel Müdürü'nün onayı ile katılıyor. 1999'da Avrupa Şampiyonu olduktan sonra milli takım kampındaki kontrolde sonuçları pozitif çıkan ve ömür boyu men cezası alan genç haltercinin imdadına dönemin spor bakanı Fikret Ünlü yetişti. Ünlü'nün spor affından yararlanan Taylan daha sonra bu hakkın mahkeme kararıyla iptal edilmesinin ardından özel izinle yarışmalara katılmaya başladı. 

"Zamanı durdurdum" 

TAYLAN, şampiyonluğunu Türk milletine armağan ettiğini belirterek, "Türk kadını için çok geç kalınmış bir madalyaydı. Ben aldım, tarihe geçtim ve zamanı durdurdum" dedi. Bir aydır bacağındaki sakatlık nedeniyle zor günler geçirdiğini açıklayan Taylan, "Çok fazla kilom olmadığı için 48'e girdim. 53'te de yarışabilirdim. 4 - 4.5 kilo düştüm. Rakibim Çinli çok iyi sporcu, ama kim olsa fark etmezdi" diye konuştu. 

Mutlu et bizi 

HALTERDE Halil Mutlu, üçüncü olimpiyat şampiyonluğu için bugün podyuma çıkacak. 56 kiloda yarışacak 31 yaşındaki Mutlu, son iki olimpiyattan sonra Atina'da da, üstelik rekor kırarak altın kazanmak için mücadele edecek. Yıldız sporcumuzun, koparmada en önemli rakibi Çinli Meijin Wu'nun tüm haklarını tamamladıktan sonra podyuma çıkması bekleniyor. Nikea Halter Salonu'nda 20.00'de başlayacak 56 kilo yarışmalarında Sedat Artuç da ülkemizi temsil edecek diğer haltercimiz olacak. 

Bayrak çektik 

OLİMPİYAT Köyü'nde yapılan törenle Türk bayrağı göndere çekildi. Bakan Mehmet Ali Şahin, Genel Müdür Mehmet Atalay, TMOK Başkanı Togay Bayatlı ile Atina Büyükelçisi Yiğit Alpogan ve idarecilerin de katıldığı törende, müsabakalar başladığı için hiçbir sporcumuz yer alamadı. 

Rekor taştı 

YÜZMEDE iki Dünya rekoru kırıldı. İlk rekor erkekler 400 bireysel karışıkta ABD'li Michael Phelps'ten geldi. Phelps, 7 Temmuz'da 4.08.41 ile kırdığı rekoru dün 4.08.26 ile geliştirdi. İkinci rekor ise bayanlar 4 x 100 serbest bayrakta 3.35. 94 ile Avustralya'nın oldu. Eski rekor 3.36.00 ile 2002'de Almanya tarafından kırılmıştı. 

BOKS 
81 kilodaki temsilcimiz Yıldırım Tarhan, Yeni Zelandalı Powncely'yi 3. raunda teknik üstünlükle geçerek ikinci tura yükseldi. 75 kiloda Serdar Üstüner ise Özbek Abdurrahman'a 34-16 mağlup oldu. 

YELKEN 
YELKENDE de finn sınıfında Enver Adakan yarışmalarına başladı. Adakan ilk günü Yunanlı sporcunun ardından ikinci sırada tamamladı. 

JUDO 
MADALYA umudu taşıyan Neşe Şensoy elendi. 48 kiloda tatamiye çıkan Şensoy, K.Koreli Kyong Ok Ri'yi wazari ile yendi. G.Kore'den Rin Gue Ye ile karşılaşan Şensoy, iyi mücadele etmesine rağmen yuko ile yenilerek altın şansını yitirdi. Sporcumuzun yendiği K.Koreli, grupta Alman'a mağlup olunca Şensoy veda etti. 

YÜZME 
SEÇMELERDEKİ iki sporcumuzdan Gülşah Günenç Bayanlar 100 metre kelebekte 1.05.30 ile 35. oldu. Aytekin Mindan Erkekler 50 metre serbestte 4.06.85 ile 41. sırayı aldı. İki sporcumuz da elendi. 

ATICILIK 
TRAPTA Oğuzhan Tüzün, 25'te 22 isabetle ilk günü 28. sırada tamamladı. Tüzün madalya şansını mucizeye bıraktı. 

GÜNÜN PROGRAMI 
ATICILIK 
09 00 Trap Oğuzhan Tüzün 

BOKS 
15.45 69 kg Bülent Ulusoy-E.Chibuye Zambiya 
20.15 64 kg Mustafa Karagöllü-Vijender Hind. 

HALTER 
20.00 56 kg Halil Mutlu 
56 kg Sedat Artuç 

JUDO 
10 30 66 kg Bektaş Demirel-L.Benboudoud Fransa 

OKÇULUK 
Bayanlar Bireysel 
10.17 Damla Günay-A.Hitzler Almanya 
17.45 Zekiye Keskin Şatır W.Nulle Almanya 
18.12 Natalia Nasaridze-M.Piuva Finlandiya 

YÜZME 
10.03 100 m sırtüstü Derya Erke 2.seri 
10.31 200 m serbest Aytekin Mindan 4.seri 
10.58 100 m kurbağalama İlkay Dikmen 3.seri 
11.17 100 m sırtüstü Derya Büyükuncu 3.seri 
11.30 400 m serbest Yasemin Taşkın 1.seri 

YELKEN 
13.00 Finn Enver Adakan 
470 Selim Kakış 
Kaan Özgönenç 
Mistral Ertuğrul İçingir 
Laser Kemal Muslubaş 


</TEXT>
</DOC>
