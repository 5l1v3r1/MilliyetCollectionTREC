<DOC>
<DOCNO> 262523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur33.html </URL>
<DATE> 2004/08/11/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Madde bağımlısı oğlunu zincire bağladı .. 
</HEADLINE>
<TEXT>

     Kırıkkale'de bir baba, madde bağımlısı olduğu gerekçesiyle, 16 yaşındaki oğlunu zincire bağlayarak bu alışkanlığından kurtarmaya çalışıyor. 
     AA muhabirinin aldığı bilgiye göre, Kırıkkale'nin Kaletepe Mahallesi'nde babası Hacı Mehmet Çınar 65 ile bir gecekonduda yaşayan Eyüp Çınar, ilköğretimden sonra okulunu yarıda bıraktı. Geçen yıl annesinin ölümüyle de sokaklarda tanıştığı arkadaşları tarafından tiner ve bali koklamaya başladı. 
     Oğlunu madde bağımlılığından kurtarmak için evde zincire bağlayarak dışarı çıkmasına izin vermeyen baba Hacı Mehmet Çınar, maddi imkanı ve sağlığı iyi olmadığı için bu yöntemi uyguladığını belirtti. 
     Çınar, ''Oğlumu zincire bağlamadığım zaman çevresine zarar veriyor. Çevreden çok şikayet alıyorum. Oğlumun bu durumuna üzülüyorum, ancak başka bir çözüm yolu bulamadım. Oğlumu bu alışkanlığından kurtaracak kişilerden yardım bekliyorum. Onu doktora götürecek param yok'' diye konuştu. 
     Zincirle yaşamak zorunda kalan Eyüp Çınar da bir an önce bağlı bulunduğu zincirlerden kurtulmak ve arkadaşlarıyla sokakta oynamak istediğini söyledi. 
     
</TEXT>
</DOC>
