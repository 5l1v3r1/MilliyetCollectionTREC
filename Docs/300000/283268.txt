<DOC>
<DOCNO> 283268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/dunya/adun.html </URL>
<DATE> 2004/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Jokerler sahnede 
</HEADLINE>
<TEXT>


Beyaz Saray yarışının son haftasına başa baş girilirken, Başkan Bush, Schwarzenegger'i, Demokrat rakibi Kerry de Clinton'ı kararsız seçmeni kazanmak için sahaya sürüyor 

Yasemin Çongar - Washington 


ABD seçimlerine bir hafta kala, Beyaz Saray için kıyasıya mücadeleyi sürdüren Başkan George W. Bush ile Demokrat rakibi Senatör John Kerry, kendilerine yakın seçmenleri sandığa gitmeye ikna etmek için, ülkenin en popüler siyasetçilerinden medet umuyorlar. Kerry, eski Başkan Bill Clinton'la, Bush ise California Valisi Arnold Schwarzenegger'le mitinge çıkarak, kararsız seçmeni etkileme çabasında. 
Öte yandan, her 2 aday da, seçim günü yaşanabilecek usulsüzlükler ve sayım hatalarına karşı önlem olarak, ülkenin en başarılı avukatlarından oluşan 50'şer kişilik hukuk kadroları ve on milyonlarca dolarlık dava fonları ile seçimlerin sandık yerine mahkemede bitmesine şimdiden hazır. 

Clinton sahada 
Kerry, 6 hafta önce 4'lü by-pass ameliyatı geçiren eski Başkan Clinton'ı, Demokrat seçmen tabanını hareketlendirmek için yanına aldı. 
Kerry ile Clinton'ın seçmen karşısına birlikte çıkması, özellikle siyahları sandığa gitmeye ikna etme isteğinden kaynaklandı. Anketler, 2000 seçimlerinde Bush'a karşı, Demokrat aday Al Gore'u yüzde 90 oranında destekleyen siyahların, Kerry'ye biraz daha mesafeli durduğunu yansıtıyor. Siyahların seçime katılım oranı yüksek olursa, özellikle Pennsylvania ve Florida gibi çekişmeli eyaletlerde Demokrat adayın öne geçme şansı daha fazla. 
Bush ise kararsız seçmenleri yanına çekmek için, Cumhuriyetçi Parti'nin ılımlı ismi, "terminatör" lakaplı eski aktör Vali Arnold Schwarzenegger'le birlikte kampanya yapacak. 
Kök hücre araştırması ve eşcinsel evililiği gibi konularda Bush'un muhafazak r politikalarına karşı çıkan Schwarzenegger'in, "Cumhuriyetçi Parti'nin en popüler siyasetçisi" ve özellikle ortadaki seçmenleri Bush'a yöneltebileceği tahmin ediliyor. 

3 Kasım sendromu 
Son anketler ülke genelinde, Bush'u 2 ila 6 puan önde gösteriyor. Ancak Beyaz Saray'ın yolu, eyaletler bazında belirlenen Seçiciler Kurulu'ndan geçiyor ve halen 10 kadar eyalette, 2 aday, birbirlerine istatistiki açıdan anlamlı bir fark sağlayabilmiş değil. 
Bu çekişmeli eyaletlerden bazılarında, seçmen kaydı usulsüzlüğü iddiasına dayanan karşılıklı davalar, şimdiden başladı. 
Seçim günü yaşanabilecek sorunlar için hazır bekleyen Demokrat ve Cumhuriyetçi avukatlar ise, "3 Kasım sabahı başkan belirlenmemiş olabilir" diyerek, 2000 seçimlerinde Florida'da yaşanana benzer bir yeniden sayım mücadelesinin tekrarlanabileceğini düşünüyorlar. 

Clinton Kalbime çok iyi geldi 

Eski Başkan Bill Clinton, kalp ameliyatından 1.5 ay sonra Demokrat Senatör John Kerry ile birlikte seçim mitingine çıktı. Philadelphia'da büyük bir kalabalık tarafından coşkuyla karşılanan Clinton, tezahürat yapanlara, "Kalbim için bundan iyi bir şey olamaz" diye teşekkür etti. Başkan Bush'un ekonomik ve sosyal politikalarını eleştiren Clinton, yıllar önce Demokrat başkan adaylığını kazandığında, kendisine takılan siyasi lakabın, "Comeback Kid" Geri Dönen Çocuk olduğunu hatırlattı ve "2 Kasım'da, John Kerry başkan olacak ve Amerika'yı 'Geri Dönen Ülke' yapacak" dedi. Kerry de konuşmasında Clinton'ı övdü ve "Az önce Başkan Clinton'a, Başkan Bush'la hiç ortak yanı olup olmadığını sordum. O da bana, '2 Kasım'dan sonra ikimiz de eski başkan olacağız' yanıtını verdi" diye konuştu. 


</TEXT>
</DOC>
