<DOC>
<DOCNO> 263835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sonsiy13.html </URL>
<DATE> 2004/08/16/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Yargıtay Başkanı'nın dosyası Birinci Başkanvekilliği'ne gönderildi 
</HEADLINE>
<TEXT>

     Yargıtay Cumhuriyet Başsavcılığı, İstanbul Cumhuriyet Başsavcılığı'ndan gelen ve Alaattin Çakıcı hakkında yürütülen soruşturmada adı geçen Yargıtay Başkanı Eraslan Özkaya hakkındaki iddiaları içeren dosyayı, Birinci Başkanvekilliği'ne gönderdi. 
     Bu kapsamda, dosyada adı geçtiği gerekçesiyle Yargıtay Başkanı Özkaya ve Yargıtay Genel Sekreter Yardımcısı Ercan Yalçınkaya ile ilgili belgeleri, Yargıtay Cumhuriyet Başsavcılığı'na gönderdi. 
     AA muhabirinin aldığı bilgiye göre, Yargıtay Cumhuriyet Başsavcılığı da Özkaya'ya ilişkin dosyayı Birinci Başkanvekilliği'ne Yalçınkaya'ya ilişkin dosyayı ise Adalet Bakanlığı'na gönderdi. 
     Yargıtay 1. Başkanvekili Mater Kaban, Özkaya'ya ilişkin dosyayı, inceledikten sonra önümüzdeki günlerde Yargıtay 1. Başkanlık Kurulu'na götürecek. 
     Kurul'a, hakkındaki iddialar soruşturulduğu için Eraslan Özkaya değil, Başkanvekili Mater Kaban başkanlık edecek. 
     Kurul, gerek görürse ön inceleme için muhakkik üye görevlendirecek. Ön inceleme sonucunda hazırlanan raporun ardından kurul, soruşturma açılmasına gerek görmeyip, dosyayı işlemden kaldırabilecek ya da soruşturmayı yürütmesi için yeniden bir muhakkik üye görevlendirecek. 
     Bu üyenin hazırlayacağı raporu, Başkanlık Kurulu değerlendirecek. Başkanlık Kurulu, Özkaya hakkında işlem yapılmasına yer olmadığına karar verebileceği gibi, Özkaya'nın yargılanması yönünde karar verebilecek. 
     Adalet Bakanlığı Teftiş Kurulu da Yargıtay Genel Sekreter Yardımcısı Ercan Yalçınkaya hakkındaki iddiaları inceleyecek. 
     
</TEXT>
</DOC>
