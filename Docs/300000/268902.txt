<DOC>
<DOCNO> 268902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/guncel/gun01.html </URL>
<DATE> 2004/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yangın helikopteri düştü 
</HEADLINE>
<TEXT>


Muğla Ören'de çıkan yangını söndürmek için bölgeye ekip taşıyan helikopter ormana çakıldı. Kazada üçü Rus, 5 kişi hayatını kaybetti. Helikopterin yıldırım çarpması sonucu düştüğü tahmin ediliyor 

YAŞAR ANTER AHMET BAYRAK Muğla DHA 

Muğla'nın Milas İlçesi'ne bağlı Ören Beldesi'nde çıkan orman yangınını söndürmek için bölgeye ekip götüren helikopter düştü. 
Kazada ikisi Türk, üçü Rus 5 kişi hayatını kaybetti. 
Kızılköy'ün Dağpınarı Mevkii'nde dün 15.15 sıralarında yıldırım düşmesi sonucu orman yangını çıktı. Milas Orman İşletme Şefliği söndürme ekipleri bölgeye biran evvel ulaşmak için Ertar - Uç Havacılık Şirketi'nden kiralanan Rus yapımı helikopterle yola çıktı. Bir süre sonra 16 işçiyi yangın bölgesine indiren helikopter, denizden su alıp alevlerin üzerine atmak için yeniden havalandı. 

Ormana çakıldı 
Görgü tanıklarının ifadesine göre kalkıştan bir dakika sonra helikopterde bir patlama meydana geldi. Alev alan helikopter, Sarıdere Mevkii'nde ormanlık alana çakıldı. Helikopterde bulunan orman muhafaza memuru Hasan İnci, Türk pilot Mustafa Gür ile Rus pilotlar Corbit Wilademir, yardımcı pilot Kocarnik Nikolay ve Rus teknisyen Carnes Nikolay olay yerinde yaşamlarını yitirdi. 
Yetkililer helikopterin yıldırım çarpması sonucu düştüğü ihtimali üzerinde dururken, söndürme ekibinden işçi çavuşu Enver Kavak, "Helikopter bizi bıraktıktan sonra yeniden havalandı. Yangına su atmak için kaucuk su kovasını bırakmaya başladı. Bu sırada su kovası helikopterin kuyruk pervanesine çarptı. Havada iki patlama oldu. Helikopter yere düştü" dedi. 


</TEXT>
</DOC>
