<DOC>
<DOCNO> 291700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sondun31.html </URL>
<DATE> 2004/11/24/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
İsrail havalimanını Filistinlilere kapatıyor 
</HEADLINE>
<TEXT>

     İsrail İç İstihbarat Örgütü Şin Bet'in, Batı Şeria ve Gazzeli Filistinlilerin, Tel Aviv'deki Uluslararası Ben Gurion Havalimanı'nın kullanmasını, ''terör saldırılarını'' gerekçe göstererek engellediği bildirildi. 
     Haaretz gazetesine açıklama yapan Şin Bet yetkililerine dayandırılarak verilen habere göre, yurtdışına gitmek isteyen Filistinliler, komşu ülke Ürdün ve Mısır'daki havalimanlarını kullanmak zorunda kalıyor. 
     Haberde, Batı Şerialı Filistinlilerin, Ürdün sınırını geçerek, Amman Havalimanı'nı kullanmak zorunda bırakıldığı, Gazze'deki Filistinlilerin de Refah sınır kapısından Mısır'a geçip, oradan havalimanına gitmek durumunda kaldığı kaydedildi. 
     Filistinlilerin, 2000'de başlayan İntifada hareketinden önce Ben Gurion'u rahatlıkla kullanabildikleri hatırlatılan haberde, iki taraf arasında uzlaşmazlığın derinleşmesiyle Şin Bet'in çok az sayıda Filistinliye havalimanını kullanma izni verdiği belirtildi. 
     Şin Bet'in sadece çok ciddi tıbbi müdahale gerektiren durumlar için Filistinlilerin havalimanını kullanmasına izin verdiği ifade edildi. Ayrıca, Filistin Yönetimi üst düzey yetkililerinin havalimanını kullanmalarına izin veriliyor. 
     
     EL AL UÇAKLARINA FÜZESAVAR SİSTEMİ 
     Öte yandan, İsrail'in havayolu şirketi El Al'ın, yolcu uçaklarına gelecek aydan itibaren füzesavar sistemi yerleştireceği bildirildi. 
     Önce bir Boeing yolcu uçağı füzesavar sistemiyle donatılacak ve ardından 6 uçağa daha aynı sistem yerleştirilecek. Uygulamanın daha sonra tüm yolcu uçaklarını kapsaması bekleniyor. 
     ''Uçuş Güvenliği'' adı verilen sistemin, her uçak için 1 milyon dolarlık maliyeti bulunduğu kaydedildi. 
     İsrail Askeri Sanayii ile İsrail Havacılık Sanayii şirketinin yan kuruluşu olan Elta Systems tarafından geliştirilen füzesavar sistemi, ısıya duyarlı füzelerden korunmayı amaçlıyor. Pilot, füzeye karşı uyarılarak, uçaktan ''flare'' adı verilen parçalar dışarı atılıyor ve uçaktan çıkar çıkmaz yüksek ısıyla yanmaya başlayan bu parçalar füzenin yönüne kendisine çeviriyor. 
     İsrail'in Arkia havayollarına ait bir uçak, Kasım 2002'de Kenya Mombassa havalimanından kalkışı sırasında hedef şaşırtarak, yerden atılan füzeden kurtulmuştu. 
     İsrail Ulaştırma Bakanı Meir Şeetrit, Arkia uçaklarının 200'den fazla yolcu taşıdığını hatırlatarak, ''Eğer füze çarpmış olsaydı, bu İsrail'in 11 Eylül'ü olurdu'' dedi. 
     
</TEXT>
</DOC>
