<DOC>
<DOCNO> 258685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/yasam/yas03.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Pilot'un kemeri çözülmedi, öldü 
</HEADLINE>
<TEXT>


Muğla'da düşen uçaktaki yolcuları kurtaran vatandaşlar, pilot Mevlüt Yıldız'ın emniyet kemeri çözülmediği için yanarak öldüğünü ifade ettiler 

MUĞLA DHA 

Muğlanın Ortaca ilçesine bağlı Sarıgerme beldesinde önceki akşam düşen Cessna tipi uçakta yaşamını yitiren pilot Mevlüt Yıldız'ın, emniyet kemeri çözülmediği için yanarak öldüğü ortaya çıktı. 
Kazada, Magic Life Oteli İnsan Kaynakları Müdiresi Bilge Çetinkaya ile Avusturyalı kameramanlar Heike Nosslbock ile Julia Peter yaralı olarak kurtulmuştu. 

'Uçak alçak uçuyordu' 
Kaza yerine ilk ulaşan vatandaşlar, Çetinkaya, Nosslbock ve Peter'i enkazdan kolayca çıkardıklarını, ancak pilot Yıldız'ı emniyet kemerinin çözemedikleri için çıkaramadıklarını anlattılar. Görgü tanığı Abbas Altıntaş, uçağın düştüğü yere 100 metre mesafede olduğunu belirterek şunları söyledi 
"Dalaman yönünden gelen uçak deniz ve otel üstünde 2 tur attı. Alçak uçuyordu. Batı kısımdaki dağ yamacına doğru yöneldi ama yükselemedi. İnşaat duvarına çarptı. Büyük bir gürültüyle yangın çıktı. Yanan uçağın içinde pilotun emniyet kemeri takılıydı. Müdahale edemedim." 

'Motor birden durdu' 
Bu arada yaralıların da ifadelerinde, "Havadan otel ve Sarıgerme Plajı fotoğrafları çekiyorduk. Pilot alçak uçuş yaptı, 2 tur attık. Birden motor durdu. Uçak sağa sola sallanarak irtifa kaybetmeye başladı. Pilot yükselmeye çalıştı ama başaramadı" dedikleri belirtildi. Uzmanlar da, olayda muhtemel motor durması veya motorda meydana gelen güç kaybı nedeniyle pilotun mecburi iniş yapmak durumunda kaldığını söylediler. 


</TEXT>
</DOC>
