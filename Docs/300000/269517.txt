<DOC>
<DOCNO> 269517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sontur02.html </URL>
<DATE> 2004/09/06/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Turistlerin kredi kartlarını kopyalayıp 650 bin Euro çektiler .. 
</HEADLINE>
<TEXT>

     Antalya'da, yerli ve yabancı turistlere ait kredi kartlarını yasadışı yollarla kopyalayarak çoğalttıkları ve bu kartlarla 650 bin euro çektikleri iddiasıyla yakalanan 25 kişiden 12'si tutuklandı. 
     Başta Alman vatandaşları olmak üzere, Türkiye'ye gelen yabancı turistlere ait kredi kartı ve şifrelerini yasadışı yollarla temin ederek, bu bilgileri ''beyaz plastik'' denilen kartlara aktarıp yurtiçi ve yurtdışındaki ATM'lerde kullanarak para çektikleri iddiasıyla Antalya Emniyet Müdürlüğü Kaçakçılık ve Organize Suçlar Büro Amirliği ekipleri tarafından yakalanan ve gözetim altına alınan 25 kişi, sorguları tamamlandıktan sonra adliyeye çıkarıldı. 
     Mahkeme tarafından ifadeleri alınan 25 kişiden Murat Şekercigil, Mehmet Solmaz, Emin Vedat Özkeleş, Erhan Benli, Cem Kara, Serdar Şahin, Murat Demir, Uğur Baran, Mustafa Güven, İbrahim Süer, Mustafa Köker ve Mustafa Köse tutuklanarak cezaevine konuldu. Diğer 13 kişi ise serbest bırakıldı. 
     Polisin yaptığı inceleme ve araştırmalarda, zanlıların başta yabancı turistler olmak üzere maddi durumu iyi olan kişilerin kredi kartlarındaki bilgileri kopyalanıp, ikinci bir kredi kartı çıkardıkları belirlendi. 
     Bilgileri kopyalanan ikinci kredi kartlarıyla cep telefonu, altın ve ziynet eşyası gibi kolay nakde çevrilebilecek eşyalar satın aldıkları belirtilen 25 kişi, ''Beyaz Dalga'' operasyonunda yakalanmıştı. 
     Bu kişilerin ev ve işyerleriyle gösterdikleri yerlerde yapılan aramalarda 4 adet kart kopyalama işinde kullanılan Encoder, 2 adet ethernet hup cihazı, 3 adet bilgisayar kasası, 2 adet yazar kasa, 855 adet kopyalamada kullanılan boş beyaz manyetik şeritli kart, 21 adet çeşitli bankalara ait hesap cüzdanı, 33 adet şifre yazılı kağıtlara sarılmış kart, sahte kredi kartı ile alındığı sanılan 22 adet altın ve iki kol saati, 15 adet kopyalama ile çoğaltılmış kart, çok sayıda teknik alet, 7 gram esrar, 1 gram eroin, 3 bin 286 adet ecstacy uyuşturucu hap, muhtelif boylarda sikkeyi andıran para ve bir adet el yazması Kuranıkerim ele geçirilmişti. 
     
</TEXT>
</DOC>
