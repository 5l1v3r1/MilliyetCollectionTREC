<DOC>
<DOCNO> 295739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/siyaset/asiy.html </URL>
<DATE> 2004/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruslar adres verdi 
</HEADLINE>
<TEXT>


Rus Bakan İvanov, Çeçenistan'da eylemlere karışan Türk vatandaşlarının adreslerini içeren bir listeyi Türkiye'ye ilettikleri mesajını verdi. İvanov, "İki ülke 'Ya yargıla, ya iade et' anlayışında olmalı" dedi 

ANKARA Milliyet 


Rusya Milli Savunma Bakanı Sergey Borisovic İvanov, Çeçenistan'da eylemlere karışan Türk vatandaşlarının adreslerini içeren bir listeyi Türkiye'ye ilettikleri mesajını verdi. İvanov, Milli Savunma Bakanı Vecdi Gönül'le görüştü. İki bakan görüşmeden sonra birlikte açıklama yaptı. İvanov şöyle konuştu 
"Son 3 yılda Çeçenistan'da Rus federal güçlerinin yaptığı operasyonlarda 52 ülkeden teröristlerin imha edildiğini belirttik. Teröre karşı işbirliği pratikleştirilmelidir. Şu anda Rusya'da terör olaylarına karışmış kişilerin mevcut ikamet adresleri, diğer faaliyet alanlarıyla ilgili bilgiler mevcuttur." 
İvanov, terörizmle mücadelede iki ülkenin "Ya yargıla, ya iade et" anlayışı içinde olması gerektiğini de ifade etti. Türkiye, geçmiş yıllarda Rusya ve Suriye yönetimlerine, o ülkelerde ikamet eden PKK yöneticilerinin ikamet adreslerini vererek yakalanmalarını istemişti. İvanov'un, "Terör olaylarına karışmış kişilerin ikamet adresleri mevcut" sözleri, Rusya'nın da Türkiye'den aynı talepte bulunduğunu gündeme getirdi. 

PKK yasaklanabilir 
Gönül, ABD ve AB tarafından terör örgütleri listesine alınan PKK'nın Rusya tarafından da aynı şekilde tanınması temennilerinin İvanov'a iletildiğini söyledi. İvanov da soru üzerine, PKK'nın adını KONGRA GEL olarak değiştirmesinin hiçbir önemi olmadığını vurgulayarak şunları söyledi 
"Rusya açısından bu soru tarafımızdan gözden geçirilmektedir. Şahsi fikrime göre mesele terör örgütünün ismi değil, çünkü adlarını sık sık değiştirebiliyorlar." 
İvanov daha sonra Genelkurmay Başkanı Orgeneral Hilmi Özkök'ü ziyaret etti. 


</TEXT>
</DOC>
