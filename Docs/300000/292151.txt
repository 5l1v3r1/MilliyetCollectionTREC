<DOC>
<DOCNO> 292151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sontur48.html </URL>
<DATE> 2004/11/25/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Avusturya'dan iade... Hizbullah'ın beyin takımından Özdemir tutuklandı 
</HEADLINE>
<TEXT>

     Terör örgütü Hizbullah'ın üst düzey yöneticilerinden olduğu belirtilen Orhan Özdemir, Avusturya'dan iade edildikten sonra tutuklanarak cezaevine konuldu. AA muhabirinin aldığı bilgiye göre, Avusturya'da yakalanmasının ardından Türkiye'ye iadesi gerçekleşen Özdemir, İstanbul Terörle Mücadele Şube Müdürlüğü ekiplerince Atatürk Havalimanı'ndan alınarak Bakırköy Adliyesi'ne çıkarıldı. Adana'da ''örgüt adına adam öldürme, yaralama ve kaçırma eylemlerinin planlayıcısı olduğu'' iddiasıyla yargılandığı mahkemece hakkında gıyabi tutuklama kararı verilen Özdemir, bu kararın vicahiye çevrilmesi sonucu tutuklanarak Metris Cezaevi'ne konuldu. Orhan Özdemir'in, Beykoz'daki bir villada ölü ele geçirilen örgüt elebaşı Hüseyin Velioğlu'nun yanında yer aldığı ve örgütün ''beyin takımı''nı oluşturan kişilerden biri olduğu kaydedildi. 
     
</TEXT>
</DOC>
