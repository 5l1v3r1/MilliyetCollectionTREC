<DOC>
<DOCNO> 299793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun24.html </URL>
<DATE> 2004/12/22/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Kızılhaç Felluce'ye ikinci kez girdi 
</HEADLINE>
<TEXT>

     Irak'taki ABD güçlerinin 8 Kasım'da Felluce kentine yönelik operasyon başlatmasının ardından, Uluslararası Kızılhaç Komitesi'nin ikinci kez kente girdiği bildirildi. 
     Kızılhaç'ın Bağdat'taki sözcüsü Ahmed Raui, ''6 kişiden oluşan ekibimiz iki araçla bugün kente girebildi ve su ve kanalizasyon idaresinden mühendis ve teknisyenlerle görüştü'' dedi. 
     Kentin su dağıtım istasyonlarının, biri haricinde, hizmet verecek durumda olduğunu saptadıklarını belirten Raui, buna karşın dört arıtma istasyonundan üçünün Amerikan operasyonunda imha edildiğini, birinin ise hasar gördüğünü kaydetti. 
     Raui, Kızılhaç ekibinin daha sonra karavanlarda yaşayan 160 aileyi ziyaret ettiğini, buradaki karavanların bazılarında üç ailenin bir arada yaşadığı ve ailelerin 3 aydan bu yana gıda yardımı alamadıklarının saptandığını belirtti. 
     Ahmed Raui, civardaki çimento fabrikasının jeneratörlerinden elektrik alan buradaki ailelerin, gıda stoklarının bulunduğunu, ancak bu stokların yeterli olmadığını açıkladı. 
     Amerikan güçlerinin 8 Kasım'da Felluce'de direnişçilere karşı başlattığı saldırıların ardından 250 bin ila 300 bin Felluceli evlerini terk etmişti. 
     
</TEXT>
</DOC>
