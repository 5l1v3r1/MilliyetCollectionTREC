<DOC>
<DOCNO> 259239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun23.html </URL>
<DATE> 2004/07/30/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Powell Irak'ta karşılaştığımız zorlukları aşmaya kararlıyız... 
</HEADLINE>
<TEXT>

     ABD Dışişleri Bakanı Colin Powell, Irak'ta karşılaşacakları zorlukları aşmaya kararlı olduklarını söyledi. Sürpriz ziyarette bulunduğu Irak'ın başkenti Bağdat'ta Devlet Başkanı Gazi El Yaver ile bir araya gelen Powell, görüşmeden sonra yaptığı açıklamada, ''Gelecek haftalarda zorluklarla karşılaşacağız ve bunları aşmaya kararlıyız'' diye konuştu. 
     Powell, ''Irak'ta geçici hükümet, demokrasiyi özgürlük ve insan hakları ilkeleri üzerinde kurmaya bağlılığını devam ettirdiği sürece, bu hükümetle çalışmayı sürdürmeye kararlıyız'' ifadesini kullandı. 
     El Yaver ile Başbakan İyad Allavi'ye teşekkür eden Powell, El Yaver ile Allavi'nin gösterdiği cesaret ve kararlılığın etkileyici olduğunu belirtti. 
     
     EL YAVER 
     Irak Devlet Başkanı El Yaver de basın toplantısında, teröristleri yenmek için zamanın kendileri için işlediğini belirterek, ''Serseriler, düşmanlar, karanlığın ordusu gitgide ümitsizliğe kapılıyor. Bu yüzden saldırıları artırıyorlar'' ifadesini kullandı. 
     El Yaver, Irak-ABD ilişkileriyle ilgili bir soru üzerine, ''Amerikalıları stratejik ortaklarımız olarak görüyoruz. Biz bağımsız bir devletiz ve ABD'nin Bağdat Büyükelçisi John Negroponte de dünyadaki diğer Amerikan büyükelçileri gibi tam olarak bir diplomat gibi çalışıyor'' dedi. 
     Bağdat'a bugün gelen Powell, Irak'ta iktidarın Iraklılara 28 Haziran'da devredilmesinden sonra bu ülkeyi ziyaret eden en üst düzey Amerikalı yetkili oldu. 
     
</TEXT>
</DOC>
