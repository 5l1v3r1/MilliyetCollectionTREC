<DOC>
<DOCNO> 273597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sondun22.html </URL>
<DATE> 2004/09/21/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Suriye Lübnan'dan asker çekiyor 
</HEADLINE>
<TEXT>

     Suriye'nin, Lübnan'ın kuzeyi ve başkent Beyrut dışındaki askerlerinden bir bölümünü kendi sınırı yakınlarına çekmeye başladığı bildirildi. 
     Lübnan güvenlik kaynakları, Beyrut çevresindeki 3 bin kadar askerin mevzilerini terk etmeye başladığını ve sınıra yakın başka mevzilere yerleşeceğini belirtti. 
     Lübnan Devlet Başkanı Emil Lahud, Suriye Savunma Bakanı Hasan Türkmeni ve diğer üst düzey yetkililerle görüştükten sonra yaptığı açıklamada, son yıllardaki dördüncü mevzi değiştirme harekatının, 1975-90 arasındaki Lübnan iç savaşını sona erdiren Taif Anlaşması ve ikili anlaşmalara uygun olarak yapıldığını söyledi. 
     Lahud, Suriye'nin hareketinin ''Lübnan'da güvenlik ve istikrarı güçlendirmeyi amaçladığını'' da belirtti. 
     Ancak yorumcular, Suriye'nin hareketinin, BM ve ABD'nin Lübnan'dan çekilmesi için başlattığı baskıları gevşetmeyi amaçladığını kaydetti. 
     BM Güvenlik Konseyi, Suriye'den Lübnan'daki askerlerini çekmesini isteyen bir karar almıştı. 
     Lübnan'da yayınlanan an Nahar gazetesinin Genel Yayın Yönetmeni Cibran Tweyni, ''hiç kuşkusuz uluslararası baskılar ve BM Güvenlik Konseyi'nin aldığı 1559 sayılı karar Lübnan'da olayların seyrini değiştirdi'' dedi. 
     Lübnan kaynakları, iki aşamalı yeniden mevzilendirme harekatı tamamlandığında Suriye birliklerinin, çoğunluğu sınırdaki Beka Vadisi olmak üzere dar bir alanda toplanacağını belirtti. 
     17 bin civarındaki Suriye askerinden ülkelerine dönen olup olmayacağıysa bilinmiyor. 
     
</TEXT>
</DOC>
