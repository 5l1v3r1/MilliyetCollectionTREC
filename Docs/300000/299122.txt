<DOC>
<DOCNO> 299122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/soneko05.html </URL>
<DATE> 2004/12/20/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Merkez Bankası faizleri 2 puan düşürdü... 
</HEADLINE>
<TEXT>

     Merkez Bankası, Banka bünyesindeki Bankalararası Para Piyasası ile İstanbul Menkul Kıymetler Borsası Repo-Ters Repo Pazarı'nda uygulamakta olduğu kısa vadeli faiz oranlarını, bugünden geçerli 2 puan düşürdü. 
     Banka'dan yapılan açıklamaya göre, indirim kapsamında gecelik borçlanma faiz oranı yüzde 20'den yüzde 18'e düşürülürken, borç verme faiz oranı da yüzde 24'ten yüzde 22'ye çekildi. 
     Aynı şekilde 1 haftalık borçlanma faiz oranı, yüzde 20'den yüzde 18'e indirildi. 
     Geç Likidite Penceresi uygulaması çerçevesinde, Bankalararası Para Piyasası'nda saat 16.00 - 16.30 arası gecelik vadede uygulanan Bankamız borç verme faiz oranı yüzde 28'den yüzde 26'ya düşürülürken, yüzde 5 olan borçlanma faiz oranı değiştirilmedi. 
     Açık piyasa işlemleri çerçevesinde piyasa yapıcısı bankalara repo işlemleri yoluyla gecelik ve bir haftalık vadelerde tanınan borçlanma imkanının faiz oranları da, yüzde 22'den yüzde 20'ye düşürüldü. 
     Ayrıca Mayıs 2004'de döviz piyasalarında gözlenen döviz likidite gelişmelerine bağlı 11 Mayıs 2004 tarihinde yüzde 10'dan yüzde 6'ya düşürülen Merkez Bankası Döviz ve Efektif Piyasaları'nda bankalara borç alabilme limitleri çerçevesinde sağlanan bir hafta vadeli döviz depolarına uygulanan faiz oranı ise bankaların döviz likiditesindeki olumlu gelişmeler ve etkin likidite yönetimleri dikkate alınarak yeniden yüzde 10'a çıkartıldı. 

     
</TEXT>
</DOC>
