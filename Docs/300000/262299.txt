<DOC>
<DOCNO> 262299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/spor/yguven.html </URL>
<DATE> 2004/08/11/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
İşte Trabzon 
</HEADLINE>
<TEXT>



Dinamo Kiev hakkındaki her türlü şehir efsanesi, Trabzonspor gerçeği olarak ortaya çıktı Ukrayna'da... Fizikleri güçlüymüş Trabzon'un da... Takım oyunu oynarlarmış Trabzon da... Hocaları süper bir kariyere sahipmiş Ziya Doğan'ın sahip olmayacağını kim söylemiş .. 
Yine de Trabzon bu efsanelerin ağırlığı ile çıktı sahaya. 
Maçın başlamasıyla birlikte Dinamo Kiev'in Beyaz Rus kaptanı Belkoviç ile Brezilyalı serbest adamı Rincon, telaş ve şaşkınlık içindeki Trabzon defansından dönen her topu kanatlara yayıyor, gol tehlikesi olarak iade ediyordu kaybedenlere. Evet Trabzonspor defansı, aynı orta sahası gibi telaşlıydı maçın ilk dakikalarında. Sadece onlar mı .. Kiev'e gelen kafileden bir kişi bile inanmıyordu Ukrayna'dan iyi bir sonuç alacaklarına. İşte bu kafayla kötü başladı Trabzonspor. Bu yüzden Petkoviç'in beceriksiz ikilemelerinin hesabını bir tek ona çıkarmamak lazımdı. 
21. dakikada Türkiye'nin belalısı Leton Verpakovskis golü atınca TC pasaportlu herkes bitti bu iş diyordu ki, imdada Gökdeniz yetişti. Adem'in sağdan taşıdığı ve önüne bıraktığı topla ceza alanında yere düşen Gökdeniz'in tekrar ayağa kalkması, topa sahip olması ve golü atması hem bir Gökdeniz klasiği idi, hem de Trabzonspor'un öyle kolay kolay teslim bayrağı çekecek bir karakterde olmadığını belgeliyordu. Bu işi gönülle yapıyordu Trabzonlular... Defansı sakat olsa da santraforu hasta olsa da Karadeniz'in dalgaları kadar inatçı oynuyordu. Ah bir de Yattara'nın çalımları Kayseri'daki kadar geçer akçe olsaydı. 
İkinci yarı Adem'in yerine Thijs'i alan Ziya Doğan, Belkevich ile Rincon'u biraz olsun dizginlemek istiyordu ama, yine en çok terleyen Trabzonspor defansı oluyordu. Çılgın bir hücum emri veren Teknik Direktör Mikhailichenko, artık defans güvenliğinden de vazgeçmişti. Tek hedefi goldü Dinamo Kiev'in. Arjantin asıllı Nanni oyuna girdiğinde ayağa kalkan tribünleri yerine oturtan Yattara oldu. Bu kez çalım keyfini erteleyen Yattara 65. dakikada Trabzonspor'u 2 -1 öne geçirdi. Ardından yavaş yavaş boşalan tribünler ve Bordo - Mavililer'in kaçırdığı goller. Sanki rövanşın tadı kaçmasın diye ağırdan alıyordu Trabzonsporlular. Bazen Dinamo Kiev'in de yarattığı tehlikeler oluyordu ama Petkoviç de kendisine gelmişti. Kısaca, Trabzonspor kendi moralini ancak maçın üçte birinde bozuk tutabilmiş, ardından kendine gelmişti ve kendinde bir Trabzonspor'u ne Dinamo Kiev ne de başkası tutabilirdi. 


</TEXT>
</DOC>
