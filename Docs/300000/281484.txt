<DOC>
<DOCNO> 281484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sondun29.html </URL>
<DATE> 2004/10/19/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
KKTC'de hükümet yine kurulamadı... Peki şimdi ne olacak 
</HEADLINE>
<TEXT>

     KKTC'de Cumhuriyetçi Türk Partisi CTP - Demokrat Parti DP koalisyon hükümetinin mecliste azınlığa düşmesiyle başlayan hükümet sorununa çözüm bulmak amacıyla yürütülen ve 5 partinin koalisyonunu öngören yeni hükümet arayışından da sonuç çıkmadı. 
     CTP-DP-BDH koalisyonunun oluşturulamamasından sonra gündeme gelen ve mecliste birer milletvekiliyle temsil edilen üç partinin katılımıyla 5 partili koalisyon hükümeti için dün yapılan ilk toplantının ardından bugün yapılan ikinci toplantıda, DP, 5 partili ''icraat hükümeti''ne karşı olduğunu belirterek ''seçim hükümeti'' önerdi. 
     Toplumcu Kurtuluş Partisi TKP , DP'yi hükümet arayışını sona erdirmekle suçladı. 
     CTP ile Birleşik Kıbrıs Partisi BKP , yeni durumla ilgili değerlendirme yapacaklarını belirtti. Ancak iki parti de DP'nin önerisine sıcak bakmadıkları mesajını verdi. Özgür Düşünce Partisi ÖDP de açıklama yapmadı. 
     
     SERDAR DENKTAŞ'IN AÇIKLAMASI 

     DP Genel Başkanı, Dışişleri Bakanı ve Başbakan Yardımcısı Serdar Denktaş, ''DP'nin dün akşam MYK toplantısında dünkü görüşmenin ardından ortaya çıkan protokol taslağını gözden geçirdiğini ve esas olarak 5 partili bir yapının sağlıklı yürüyüp yürüyemeyeceğini değerlendirdiğini'' söyledi. 
     Denktaş, ''5 parti bir araya geldiğinde milletvekili sayısının 26 olacağını, bunun sağlıklı bir icraat hükümeti olmasının mümkün olmadığı'' sonucuna vardıklarını bildirdi. 
     Serdar Denktaş, 5 partinin ortaklığının ancak seçim hükümeti olabileceğini, bu konuda mutabakata varabilmeleri halinde 5 partili koalisyonda yer alabileceğini ortaya koyduklarını belirtti. 
     Dışişleri Bakanı, yarın bütçenin görüşüleceğini, bu konuda da DP'nin yeni görüşleri olduğunu kaydederek, ancak bütçeyle ilgili düşüncelerini önce ortakları CTP'ye aktaracaklarını ifade etti. 
     ''5 başlı, 26 milletvekiline sahip hükümetin icraat hükümeti olacağına inanmadıklarını'' ifade eden Serdar Denktaş, gerekirse bu kararın sorumluluğunu üstlenmeye hazır olduklarını söyledi ve ''Çünkü halkımızla alay edemezdik'' dedi. 
     Serdar Denktaş, bütçeye bağlı olarak gündeme gelen istifa konusuyla ilgili bir soru üzerine, ''Bakalım. İzin verirseniz Sayın Başbakan'la konuşalım, ona göre gerekli açıklamaları yaparız'' diye konuştu. 
     
     SOYER ''EN BAŞA, ERKEN SEÇİME DÖNÜLDÜ'' 

     CTP Genel Sekreteri Ferdi Sabit Soyer ise ''bütün toplumsal enerjinin Kıbrıs konusuna ayrılması gerekirken, bu enerjinin hükümet sorununa harcandığını'' ifade ederek, içte harcanan enerji nedeniyle Kıbrıs konusunda istenen sonuca ulaşılamadığını kaydetti. 
     Soyer, ''şimdi tekrar en başa, yani erken seçim konusuna dönüldüğünü'' belirterek, ''CTP'nin ta başından, krizin erken seçimle aşılabileceğini söylediğini, fakat meclis çoğunluğunu ikna edemediğini'' anlattı. 
     ''Çaba harcadıkları yeni hükümet arayışında, DP'nin önerisiyle yeni bir duruma gelindiğini'' dile getiren Soyer, bu yeni durumun partilerde değerlendirilmesi gerektiğini ifade etti. 
     ''Kıbrıs Türk halkının artık daha fazla beklemeye tahammülü olmadığını, erken seçimin kaçınılmaz olduğunu'' kaydeden Soyer, ''bütün siyasi güçlerin enerjisini erken seçim gerçeğine harcaması gerektiğini'' dile getirdi. 
     
</TEXT>
</DOC>
