<DOC>
<DOCNO> 264297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/spor/spo08.html </URL>
<DATE> 2004/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'de son prova 
</HEADLINE>
<TEXT>


A Milli Futbol Takımımız, 4 Eylül'deki Gürcistan sınavı öncesi son hazırlık maçını bugün Beyaz Rusya ile yapacak 


AY-YILDIZLI ekibimiz, Dünya Kupası grup elemelerinde 4 Eylül'de konuk edeceği Gürcistan maçı öncesi en büyük hazırlık sınavını bugün verecek. A Milli Takımımız, Denizli Atatürk Stadı'nda saat 20.00'de Beyaz Rusya ile karşı karşıya gelecek. Boşnak hakem Rusmir Mrkoviç'in yöneteceği karşılaşma Show TV'den naklen yayınlanacak. 

401. sınav 
BEYAZ Rusya sınavı ile birlikte A Milli Takımımız 401. maçına çıkacak. 81 yıllık federasyon tarihinde Ay - Yıldızlı ekibimiz, 400 karşılamada 135 galibiyet, 90 beraberlik, 175 kez de yenilgi aldı. Ersun Yanal'lı Milli Takım, beş özel maçtan dördünü kazandı, birinde yenildi. Beyaz Rusya ile 1996'da yaptığımız ilk hazırlık maçını 3-2 kazanmıştık. 

Önce Ümitler 

AVRUPA Şampiyonası grup elemelerine hazırlanan Ümit Milli Takımımız bugün deplasmanda Rusya ile özel maç yapacak. Başkent Moskova'daki Torpedo Stadı'ndaki karşılaşma TSİ 15.00'te başlayacak. Bu arada Ay - Yıldızlı gençler, dün sabah uçakla Moskova'ya gitti. Rus yetkililerin, kafilemizi iki saate yakın havaalanında bekletmesi büyük tepki yarattı. 



</TEXT>
</DOC>
