<DOC>
<DOCNO> 272031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonsiy15.html </URL>
<DATE> 2004/09/15/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Türkiye Telafer'e insani yardım konvoyu gönderiyor... 
</HEADLINE>
<TEXT>

     Türkiye'nin Irak'ın Telafer kentine göndermeyi düşündüğü ilk parti yardım konvoyunun, birkaç gün içinde bu ülkeye giriş yapması planlanıyor. 
     Dışişleri Bakanlığı Sözcüsü Namık Tan, haftalık basını bilgilendirme toplantısında, konuya ilişkin olarak Amerikan makamlarıyla görüşmelerin yoğun şekilde devam etmekte olduğunu, aynı şekilde ilgili makamların da işbirliği içinde bu yardımın koordinasyonu konusunda yoğun çalışmalar yaptıklarını belirterek, dün bu konuda bir toplantı yapıldığını söyledi. 
     Tan, ilk etapta Kızılay Genel Müdürlüğü tarafından acil insani yardımın Ankara'da süratle hazırlanarak kısa süre içinde Habur sınır kapısından Telafer'e gitmek üzere Irak'a giriş yapabilmesi için gerekli tertiplerin alınmasının kararlaştırıldığını aktardı. 
     Sözcü Tan, şöyle devam etti 
     ''Yardımın geri kalan kısmının içeriğinin tespit edilebilmesinin ve ulaştırılmasının, bölgeye ve gelişmelere ilişkin olarak elde edilecek somut bilgilerin ışığında Türkiye Acil Yardım Genel Müdürlüğü tarafından ilgili kurumlarımızla istişare halinde yardım operasyonunun sona ermesine kadar süreklilik arz edecek şekilde koordine edilmesi ve gerçekleştirilmesi hususlarında da bu toplantıda karar alınmıştır.'' Gönderilmesi planlanan yardım konvoyunun içeriğine ilişkin de bilgi veren Tan, konvoyun 2 TIR gıda rasyosu, 2 TIR çadır, 1 TIR battaniye, 2 TIR su olmak üzere toplam 7 TIR, 2 acil yardım ambulansı, 3 haberleşme aracı, 1 personel taşıyıcı araçtan oluşmasının öngörüldüğünü belirtti. 
     Tan, bu çerçevede gönderilecek ilk parti acil yardım malzemesinin 450 aile çadırı, 3000 battaniye, 5000 kişiye yetecek miktarda gıda ve su ihtiyacını karşılayacak kapasitede olacağının hesaplandığını kaydetti. Yardımın içeriğinde acil sağlık yardımı için gerekli pansuman malzemesi ve gereçlerinin de bulunacağını ifade eden Tan, her bir gıda rasyosu paketinin çay, şeker, bebekler ve yetişkinler için bisküvi, un, yağ, helva, makarna, pirinçten oluşmasının kararlaştırıldığını bildirdi. 
     Tan, yardım konvoyunda, personel olarak 14 şoför, 3 teknisyen, 2 doktor ve 2 hemşireden oluşan 4 sağlık görevlisi ve ayrıca yardımın dağıtımında yer almak üzere ilgili kurumların temsilcilerinden oluşan 15 kişilik bir ekibin bulunmasının planlandığını söyledi. 
     Bu arada edinilen bilgiye göre, ilk parti yardım konvoyunun Irak'a 17 Eylül'de giriş yapması planlanıyor. 
     
     TELAFER'İN İDARESİ 
     Sözcü Tan, Telafer'in idare ve güvenliğinin kime teslim edileceğine ilişkin bir soru üzerine, Telafer'in bir Türkmen kenti olduğunu hatırlatarak, ''dolayısıyla idare ve güvenliğin kime teslim edileceği bellidir'' diye konuştu. 
     Kentin idaresinin zaten önceden de yerel Türkmenlere ait olduğuna dikkati çeken Tan, beklentilerinin de bu yönde olduğunu kaydetti. 
     Tan, bir başka soru üzerine, sivil ve askeri makamlara ulaşan bilgilere göre Telafer'deki operasyonun tamamen durduğunu, geriye dönüşlerin de başlamış durumda olduğunu bildirdi. 
     Dışişleri Sözcüsü Tan, Telafer ve o bölgedeki gelişmelere duydukları hassasiyet çerçevesinde konuyu ele aldıklarını belirterek, bölgedeki gelişmelere göre, gereken önlemlerin alınacağını ve ilave girişimlerin yapılacağını söyledi. 
     
</TEXT>
</DOC>
