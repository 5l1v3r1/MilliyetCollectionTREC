<DOC>
<DOCNO> 285004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/spor/ydilmen.html </URL>
<DATE> 2004/11/01/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Dakika 89 
</HEADLINE>
<TEXT>



11 hafta geride kaldı. Galatasaray dün gece belki de en önemli üç puanını aldı. Bence 10 gün oynansa Galatasaray rakibini yenemezdi, sadece bir kişi eksilen Sebat oyun düzenini değiştirmek zorunda kalıncaya kadar. Sebat takımı dörtlü savunmanın önünde İsmet'i kullanıyor, Galatasaray hücuma geçince de arkaya liberoya atıyordu. Ali Sami Yen'de gördüğüm eli ayağı en düzgün takım Sebat'tı. 
Geçen hafta Kayseri'de 4-1 kaybettikleri maçı izledim. Normal skor aynı farkla Sebat'ın olmalıydı. Dün akşam da Galatasaray'a karşı çok disiplinli oynadılar. Top kendilerine geçtiği anda da Hakan ve iki Erman, Galatasaray'ın presini kırarak bol bol pas yaptılar. Tabii buna Galatasaray'daki Ergün - Saidou ikilisinin bozulması da sebep oldu. Hagi'nin Conceiçao tercihi bence yanlıştı. 3 - 4 haftadır iyi oynayan Galatasaray'da ön liberoda Ergün - Saidou ikilisi oturmuş, hatta Volkan da onlara iyi eşlik ediyordu. Bu iki ön liberonun iyi oyunları takımı da etkiliyordu. Ama dün bu iki ön libero da iyi oynamayınca Galatasaray beklenen presi yapamadığı gibi topa sahip de olamadı. Sebat takımı on kişi kaldıktan sonra Hagi, Ümit'i de sokarak doğru tercih yaptı. Girdiği ilk pozisyonu gole çevirdi. Galatasaray'daki tek olumlu şey Ümit Karan'ın profesyonelliği idi. Hep kendini hazır tutuyor, görev verildiğinde en iyisini yapıyor. 
Dakika 89, Mondragon on kişi kalmış Sebat'a karşı topu oyuna geç sokmaktan, yani vakit geçirmekten sarı kart görüyor. Dakika 90, Galatasaray faul kullanıyor. Orta yuvarlakta bir tane Sebatlı yok. Ama Galatasaray'dan beş oyuncu bekliyor. Bunların içinde yüksek toplara gelen Song ve Tomas da var. Maçın özeti aslında burada yatıyor. 
Hakem Özgüç Türkalp hakikaten maçı iyi götürüyordu. İsmet'e gösterdiği iki kart da doğruydu. Ama Tomas'ın tükürüğünü görememesi ve atmaması yanlıştı. 



</TEXT>
</DOC>
