<DOC>
<DOCNO> 267364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sonsiy10.html </URL>
<DATE> 2004/08/29/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Başbakan Erdoğan'ın bayram mesajı... 
</HEADLINE>
<TEXT>

     Başbakan Recep Tayyip Erdoğan, tüm imkansızlıklara rağmen milli mücadeleyi kazanarak bağımsızlığına sahip çıkan Türk Milleti'nin, kahraman Türk Ordusu ile tek bir yürek halinde verdiği bu zorlu mücadele sonucunda elde ettiği barış ve huzur ortamını koruyarak, çağdaş uygarlık yolunda yürümeye devam edeceğini bildirdi. 
     Başbakanlık Basın Merkezi'nden yapılan açıklamaya göre, Erdoğan, 30 Ağustos Zafer Bayramı dolayısıyla bir kutlama mesajı yayınladı. 
     Tarihin en büyük zaferlerinden biri olan Başkomutanlık Meydan Muharebesi'nin yıldönümünde, Türk Silahlı Kuvvetleri ve vatandaşların Zafer Bayramı'nı kutlayan Başbakan Erdoğan, mesajında şunları kaydetti. 
     ''Türk Milleti'nin, tüm imkansızlıklara rağmen milli mücadelesini kazanarak bağımsızlığına sahip çıktığı ve Türkiye Cumhuriyeti'nin temellerinin atıldığı 30 Ağustos Zaferi, tarih sayfasındaki yerini, inancın zafere dönüştüğü büyük bir kahramanlık örneği ve bağımsızlık mücadelesi olarak almıştır. 
     Aziz milletimiz, kahraman Türk ordusuyla tek bir yürek halinde verdiği bu zorlu mücadele sonucunda elde ettiği barış ve huzur ortamını koruyarak, çağdaş uygarlık yolunda yürümeye devam edecektir. 
     Bu düşüncelerle Zafer Bayramı'nı kutluyor, Büyük Önder Mustafa Kemal Atatürk'ü ve hayatlarını bu şanlı bağımsızlık mücadelesine vermiş aziz milletimizi, saygı, minnet ve rahmetle anıyorum.'' 
     
</TEXT>
</DOC>
