<DOC>
<DOCNO> 263275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/ekonomi/eko01.html </URL>
<DATE> 2004/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
THY havada pazarlanacak 
</HEADLINE>
<TEXT>


Yurtdışında yaşayan Türklere THY ile yolculuk yaptıkları sırada şirketin özelleştirilmesine ilişkin formlar dağıtılacak. Formu dolduranlara THY'nin halka arz broşürü gönderilecek 

EKONOMİ SERVİSİ 

İş Yatırım, Türk Hava Yolları'nın THY halka arzına ilişkin yapılacak pazarlama faaliyetleri kapsamında hazırlanacak formları, yaşadıkları ülkelere dönüş yapacak 300 bin civarındaki Türk vatandaşına THY uçaklarında dağıtmayı planlıyor. 
İş Yatırım tarafından yapılan açıklamada, şirketin THY hisselerinin bir kısmının halka arz yoluyla özelleştirilmesi çalışmalarında danışmanlık hizmeti vermesi için THY ile bir anlaşma imzaladığı anımsatılarak, bu konuyla ilgili çalışmaların başladığı bildirildi. Açıklamada, İş Yatırım yetkililerinin özelleştirilecek hisselerin ne kadarının yabancılara verileceğini henüz belirlemediği ifade edilerek, hisselere özellikle yurtdışında yaşayan Türk vatandaşlarından yoğun ilgi olduğu kaydedildi. 
Açıklamada, "T.C. vatandaşlarının birikimlerinin bu yolla Türkiye'ye aktarılması sağlanabilirse bundan sonraki arzlarda da buralardan yoğun talep toplanabileceği düşünülüyor" denildi. 

Derneklerle görüşme 
İş Yatırım'ın açıklamasında, Özelleştirme İdaresi Başkanlığı'nın ÖİB yurtdışında yaşayan ve iş yapan Türkleri temsil eden çeşitli derneklerle ön görüşmelere başladığı da belirtildi. 
Verilen bilgilere göre, THY, havayolu taşımacılığındaki kriz ortamına rağmen yakaladığı yüzde 24'lük özkaynak k rlılık oranı ve yeterli seviyedeki likitidesi ile güçlü bir finansal yapıya sahip bulunuyor. 

Rakamlarla THY Sermaye 1.8 katrilyon Uçak sayısı 74 Koltuk kapasitesi 12.147 Uçulan nokta sayısı 103 Çalışan sayısı 10.278 Halka açıklık oranı Yüzde 1.83 ÖİB'nin payı Yüzde 98.17 

Hedef kitle yurtdışında yaşayan 300 bin Türk İş Yatırım, THY arzında belli başlı Avrupa ülkelerinde yaşayan Türklere yönelik olarak aktif pazarlama gerçekleştirecek. Bu kapsamda hazırlanacak formlar yaşadıkları ülkelere dönüş yapacak 300 bin civarındaki Türk vatandaşına THY uçaklarında dağıtılacak. Bu formları doldurarak adres bilgilerini THY personeline iletecek olan yatırımcılara halka arz sirküleri ve broşürleri talep toplama tarihinden önce gönderilecek. 


</TEXT>
</DOC>
