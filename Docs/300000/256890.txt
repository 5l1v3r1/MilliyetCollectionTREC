<DOC>
<DOCNO> 256890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sontur21.html </URL>
<DATE> 2004/07/20/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
'Prisma'nın müşterisi mahkemede konuştu ''Seminerlerde bağırıyorlardı'' 
</HEADLINE>
<TEXT>

     ''Kişilik geliştirme seminerleri'' düzenleyen ''Prisma'' adlı yapılanmanın sorumluları oldukları öne sürülen Ceri Behar ve İsrael Berkowichz'in, ''dolandırıcılık'' suçundan yargılanmalarına devam edildi. 
     Şişli 9. Asliye Ceza Mahkemesi'ndeki duruşmaya, tutuksuz sanık İsrael Berkowichz ile müşteki Elizabeth Soydinç katıldı. Tutuksuz yargılanan Ceri Behar ise duruşmaya gelmedi. 
     Duruşmada şikayeti sorulan Soydinç, kendisini geliştirmek için seminerlere katıldığını belirterek, ''4 seans için 390 dolar ödedim. Ama hiçbir faydasını görmedim. Vaat ettikleri ile seminerlerde verdikleri farklıydı. Hatta bağırıyorlardı'' dedi. 
     Soydinç, kendini geliştiremediğini söylediği yetkililerin, ''Gelişmeyi ileride göreceksiniz'' diyerek yalan söylediklerini kaydetti. 
     Almak istediği parasının geri verilmediğini belirten Soydinç, ''Dolandırıldığıma inanıyorum. Şikayetçiyim'' diye konuştu. 
     Sanık İsrael Berkowichz ise hakkındaki suçlamaları reddederek, verdikleri seminerlerin insanlara faydalı olduğunu belirtti. 
     Duruşma, dosyadaki eksikliklerin giderilmesi amacıyla ertelendi. 
     
     İDDİANAMEDEN 

     Şişli Cumhuriyet Başsavcılığı'nca hazırlanan iddianamede, müşteki Elizabeth Soydinç'in müracaatıyla yapılan inceleme sonucu, sanıkların, henüz yakalanamadıkları ve açık kimlikleri tespit edilemediği için hazırlık soruşturması dosyaları ayrılan Yossi Mutsafi ve Tchia Altar'la birlikte ''Prisma'' adını verdikleri yapılanma ile ''kişilik geliştirme seminerleri düzenledikleri'' belirtiliyor. 
     Sanıkların, internet ortamında ilanlar verdikleri ve reklam yaptıkları anlatılan iddianamede, katılım bedeli olarak 390 ABD Doları alınan toplantılara, toplumun değişik kesimlerinden birçok kişinin katıldığı kaydediliyor. 
     Müşteki Elizabeth Soydinç'in de belirtilen ücreti ödeyerek seminerlere katıldığı anlatılan iddianamede, Soydinç'in daha sonra ''yapılan işlemin para tuzağından ibaret olduğu ve bir hizmet verilmediği, kendisine bir yarar sağlamayacağını düşünüp kurstan ayrılmak istediği ve dolandırıldığı'' iddiasıyla şikayetçi olduğu öne sürülüyor. 
     İddianamede, Ceri Behar ve İsrael Berkowichz'in, TCK'nın 503. maddesinde öngörülen ''dolandırıcılık'' suçundan 3'er yıla kadar hapis ve sağladıkları menfaatin bir misli ağır para cezasına çarptırılmaları isteniyor. 

     
</TEXT>
</DOC>
