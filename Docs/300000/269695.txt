<DOC>
<DOCNO> 269695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sondun22.html </URL>
<DATE> 2004/09/07/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Kardinal Martino 4. dünya savaşının içindeyiz 
</HEADLINE>
<TEXT>

     Vatikan Papalık Barış ve Adalet Konseyi Başkanı Kardinal Renato Martino, dünyanın ''4. dünya savaşının içinde bulunduğunu'' öne sürdü. 
     Papa 2. Jean Paul'ün ''barış bakanı'' olarak da kabul edilen Kardinal Renato Martino, İtalyan La Stampa gazetesine yaptığı açıklamada, ''Artık 4. dünya savaşının içindeyiz. Şimdiye kadar sadece 1. ve 2. dünya savaşlarından bahsettik, ancak 3. dünya savaşından geçtiğimizi unutuyoruz, bu, soğuk savaş dönemiydi. Şimdiyse gerçekten tüm dünyanın dahil olduğu dördüncüsünün içindeyiz, çünkü artık bir otelden dışarı çıkarken veya bir otobüse binerken başımıza ne geleceğini bilemiyoruz. Savaş her birimizin yanıbaşında bulunuyor'' dedi. 
     Papa'nın, sadece güç kullanımının terörizmin önlenmesine yetmeyeceğini birçok defa vurguladığını hatırlatan Renato Martino, ''uluslararası toplumun, patlamaya neden olan durumlara bir çözüm bulmak için araştırmalarda bulunması gerektiğini'' belirtti. 
     Renoto Martino, La Repubblica gazetesine demecindeyse BM'nin terörizmle mücadelede önemli rol oynayabileceğinin altını çizerek, ''Örneğin Güvenlik Konseyi, terörizme karşı nasıl mücadele edilebileceğini ele almak için toplanabilir. Bütün BM bu soruna eğilebilir. Neden terörizmin konuşulacağı olağanüstü bir toplantı yapılmasın'' dedi. 
     
</TEXT>
</DOC>
