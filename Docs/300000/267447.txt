<DOC>
<DOCNO> 267447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/guncel/axgun02.html </URL>
<DATE> 2004/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
17 bin imam 'kaçak' 
</HEADLINE>
<TEXT>


Türkiye'de 17 bin camideki imamın, Diyanet'e bağlı olmadan görev yaptığı ortaya çıktı. 'Kaçak' imamların maaşını tarikat kontrolündeki vakıflar ödüyor 

Şükran Özçakmak İstanbul 

Türkiye genelindeki 80 bin caminin yaklaşık 17 bininde, vakıf veya derneklerin maaşını karşıladığı imamlar görev yapıyor. İstanbul'daki 2 bin 831 camiden 406'sı da fahri veya vekil imamla hizmet veriyor. İstanbul'da halen inşaatı süren 112 cami var ancak devlet, sürekli sayıları artan camiye imam yetiştiremiyor, maaşını ödeyecek bütçe bulamıyor. 
Diyanet İşleri Başkanlığı, din görevlisi olmak için en az imam hatip lisesi mezunu olma koşulu arıyor. Sınavı geçen ve ataması yapılan imam denetlenemiyor. Çünkü İstanbul'da, 6 ay öncesinin kayıtlarına göre sayıları 2 bin 831'i bulan cami ile 360 Kuran kursunu yalnızca 24 murakıp denetliyor. 

Vatandaş ihbar ederse 
32 ayrı müftülük bulunan İstanbul'daki bu 24 murakıp, yetkililerin bildirdiğine göre, yalnızca vatandaşın şikayeti olursa kaçak cami, Kuran kursu veya görevini suiistimal eden imamdan haberdar olabiliyor. 
Vakıf, dernek ya da tarikatların maaşlarını ödediği imamlar ise bazı camilerde sakal ve şalvarlarıyla devleti değil mensup olduğu cemaati temsil ediyor, kendi dine bakışı doğrultusunda vaazlar veriyor. Bu imamlar, zaman zaman radikal görüşlerini de cami cemaatine aktarıyor. 

'Maaşlarını dernek ve vakıflar ödüyor' 

Adının açıklanmasını istemeyen bir Diyanet yetkilisi, cami sayısının sürekli artmasıyla imam sayısının karıştırılmaması gerektiğini belirterek, bu durumun yaratacağı tehlikenin altını şöyle çizdi "Denetimsiz cami cehaleti ve beraberinde altından kalkılmaz sorunları doğurur. Vatandaş bildirmediği sürece cami veya mescitlerden haberimiz olmaz. Belediyeler artık bize bildirmek zorundalar ama bugüne dek yapılan camilerin bazılarını halen bilmiyoruz. İstanbul'da kayıtlara geçmiş 406 cami vekil veya fahri imamla hizmet veriyor. 112 caminin daha inşaatı sürüyor. Vekil imam, genellikle askere giden veya tayin olduğu yere gitmeyen imamların yerine 3 2 maaşla çalışır. Çoğunluk fahri imamla hizmet verir ve bunların maaşı dernekler tarafından ödenir. Müftülük onları sınavdan geçirse bile maaşlarını devlet ödemediği için kendilerini mensup olduğu dernek, vakıf veya cemaatin elemanı gibi görüyorlar. Denetim elemanı yetersiz. Apartmanlarda, mahzenlerde Kuran kursu adı altında verilen eğitimlerden de haberimiz olmuyor. Suyu kaynaktan vermezseniz vatandaş ihtiyacını tali kaynaktan giderir. Tehlikeyi görmezden gelemezsiniz." 

Kuran kurslarında en çok kız öğrenci var 

Türkiye'de ilköğretim çağındaki kızları okula kazandırmak için "Haydi Kızlar Okula" gibi kampanyalar düzenleniyor. Burada amaç, kızlarını çeşitli gerekçelerle okutmayan aileleri ikna ederek, çocuklarını okula yollamalarını sağlamak. Kuran kursuyla ilgili rakamlar ise bu kursların daha çok kızlara yönelik olarak düzenlendiğini gösteriyor. Mayıs 2004 itibariyle toplam 17 bin 122 öğrenci Kuran kurslarına katıldı. 
Bunların 13 bin 136'sı kız, 3 bin 486'sı erkek öğrenciden oluştu. İstanbul'da bulunan 360 Kuran kursunun, 272'si kız, 56'sı erkek öğrencilere eğitim verirken, diğerlerinde karma eğitim yapılıyor. 


</TEXT>
</DOC>
