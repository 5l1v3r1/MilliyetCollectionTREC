<DOC>
<DOCNO> 263250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur63.html </URL>
<DATE> 2004/08/13/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
SSK'nın fahiş fiyatla ilaç alınması iddiası araştırılıyor... 
</HEADLINE>
<TEXT>

     Sağlık Bakanlığı'nın kamuya ilaç alımı konusundaki genel değerlendirmesini sürdürdüğü bildirildi. 
     Sağlık Bakanlığı Basın ve Halkla İlişkiler Müşavirliği, ''ilaç fiyatları, kamuya ilaç alımları, özellikle bir kalem ilacın SSK tarafından alımı'' ile ilgili haberlere ilişkin yazılı bir açıklama yaptı. 
     İthal ilaçlarda, 20 yıl boyunca, ilgili firmaların ibraz ettikleri faturalara kar oranları ilave edilerek fiyat belirlendiği anımsatılan açıklamada, yeni ilaç fiyatlandırma politikası ile ''objektif ve şeffaf uygulamalar'' başlatıldığı kaydedildi. 
     Bu çerçevede ''Avrupa ülkelerinden ilacın en ucuz satıldığı 5 ülkenin ilaç fiyatları esas alınarak, ilgili ilaç hangi ülkede daha ucuz satılıyorsa bu fiyatın azami fiyat olarak kabul edilmeye başlandığı'' anımsatılan açıklamada, ''Böylece genel anlamda Avrupa'nın en ucuz fiyatlı ilaçları Türkiye'de satılır hale gelmiştir'' denildi. 
     Referans Fiyat Uygulaması sayesinde ''ilaç fiyatlarında çeşitli oranlarda mutlak indirimler'' gerçekleştirildiği ifade edilen açıklamada, tasarrufun yıllık yaklaşık olarak 600 milyon dolara ulaşmasının beklendiği kaydedildi. 
     
     BAZI İLAÇLARIN ESKİ VE YENİ FİYATLARI 

     Açıklamada, örnek olarak bazı ilaçların, uygulama öncesi ve sonrasındaki fiyatlarına yer verildi. 
     Buna göre, bazı ilaçların uygulama öncesi ve sonrası fiyatları şöyle 
     

İLAÇ ADI 1 MART 2004 ÖNCESİ 1 AĞUSTOS 2004 Zocor 10 Mg 28 Tablet 50.365.900 11.870.000 Permax 0.25 Mg 100 Tablet 127.125.000 51.160.000 Navelbine 50 Mg 5 Ml 1 Fl. 471.320.000 194.130.000 Cipram 20 Mg 28 Tablet 69.045.000 35.140.000 Eprex 4000 IU ML 793.170.000 455.350.000 Eprex 2000 IU ML 323.727.000 244.710.000 Norvasc 10 Mg 20 Tablet 39.517.200 23.740.000 Neorecormon 5000 IU 934.714.000 566.610.000 Neorecormon 2000 IU 349.910.000 244.740.000 Vioxx 12.5 Mg 28 Tablet 73.982.000 57.090.000 Zyprexa 5 Mg 28 Tablet 127.660.000 100.910.000 Ketek 400 Mg 10 Film Tablet 61.570.000 51.570.000 Pulmicort 400 Mcg 10 60.302.000 51.080.000      Açıklamada, belirlenen referans fiyatların, tavan fiyatı oluşturduğu ve ilaç alım ihalelerinde bu rakamın altında ilaç alımı yapmanın mümkün olduğu da belirtildi. 
     Kamuya ilaç alımları ile ilgili en önemli noktanın, ihalelerde gerekli rekabet şartlarının yaratılması olduğu vurgulanan açıklamada, ''İhaleler sırasında rekabet şartları oluşturulmamışsa, ilgili ilaçların tavan fiyatların altına çekilmesinin güçleşeceği tabiidir'' denildi. 
     Açıklamada, ''SSK ile ilgili ilaç alımı konusunda, Çalışma Bakanı Murat Başesgioğlu'nun gerekli incelemeyi başlattığı ve Sağlık Bakanlığı'nın da genel değerlendirmeyi sürdürdüğü'' bildirildi. 
     
</TEXT>
</DOC>
