<DOC>
<DOCNO> 293212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonyas07.html </URL>
<DATE> 2004/11/29/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Jöle sinüzite neden oluyor 
</HEADLINE>
<TEXT>

     Demet ÖZTÜRK DHA 

GENÇLER arasında yaygın olarak kullanılan jöle ve briyantinin, sinüzite davetiye çıkardığı belirtildi. Kulak Burun Boğaz KBB Uzmanı Opr. Dr. Kemal Tekden, "Islak saçla dışarı çıkan ve terliyken korunmayı ihmal edenler sinüzit olur'' dedi. 
     Saçların estetik amaçla ıslak bırakılmasının veya jöle ve briyantin gibi maddeler sürülmesinin sinüzit şikayetlerini artırdığını söyleyen Kayseri Tekden Tıp Merkezi Yönetim Kurulu Başkanı Opr. Dr. Kemal Tekden, özellikle soğuk kış günlerinde dışarıya ıslak saçla çıkılmamasını önerdi. 
     Jöle ve briyantinin kafada daima bir yaşlık hissi bıraktığını, bu durumun burun içinde enfeksiyon oluşturarak, sinüziti tetiklediğini kaydeden Tekden, "Bu yüzden saçların güzel görünmesi için jöle ve briyantin kullanan gençler, sinüzitten kurtulamazlar. Özellikle içinde bulunduğumuz kış aylarında jöle ve briyantin sürüp dışarı çıkmak çok daha risklidir'' dedi. 
     Havayla dolması gereken sinüs boşluklarının iltihaplanması olarak tarif edilen sinüzitin, sık görülen bir hastalık olduğunu söyleyen Dr. Tekden, "Sık baş ağrısı ve burun tıkanıklığıyla kendini gösteren sinüzit, saçlarını yaş bırakan veya spor sonrası terliyken korunmayı ihmal eden kişilerde sıkça tekrar eder'' diye konuştu. 
     
</TEXT>
</DOC>
