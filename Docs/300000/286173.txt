<DOC>
<DOCNO> 286173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur43.html </URL>
<DATE> 2004/11/04/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Üzerinde CHP tabelası bulunduğu belirtilen lokalde kumar iddiası... 
</HEADLINE>
<TEXT>

     Zonguldak'ın Elvanpazarcık Beldesi'nde üzerinde CHP tabelası bulunduğu belirtilen lokalde, kumar oynattığı iddiasıyla 1 kişinin gözaltına alındığı bildirildi. 
     Zonguldak Valiliği Basın Bülteni'ne göre, bir ihbarı değerlendiren jandarma ekipleri, üzerinde CHP Belde Teşkilatı levhası bulunan lokalde tombala çekilmek suretiyle kumar oynatıldığını belirledi. 
     Lokalin, CHP Belde Teşkilatı'na ait olduğunu belgeleyemeyen bina sahibi Y.Ş. 34 , gözaltına alındı. 
     CHP Merkez İlçe Başkanı Ertuğrul Koltuk, yaptığı açıklamada, yerel seçimlerde belediye başkanlığına aday olan belde başkanlarının yerine yeni atama yapılmadığını belirterek, kumar olayı ile ilgilerinin olmadığını söyledi. 
     Lokalin kira sözleşmesinin sona erdiğini ifade eden Koltuk, ''Ancak, yeni yer bulana kadar buradaki eşyalarımızı boşaltmamak için mal sahibinden izin istedik. Bu süreçte lokalle, belde teşkilatımız da oluşturulmadığından mal sahibi ilgileniyordu. Burada yaşanan kumar olayında partimize mensup hiç kimse bulunmamaktadır'' dedi. 
     
</TEXT>
</DOC>
