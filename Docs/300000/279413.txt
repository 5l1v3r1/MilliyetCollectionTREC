<DOC>
<DOCNO> 279413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/soneko14.html </URL>
<DATE> 2004/10/12/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
TMSF Başkan Yardımcısı Gecikme faizi yükümlülüğü devam ediyor 
</HEADLINE>
<TEXT>

     Tasarruf Mevduatı Sigorta Fonu TMSF , Ek Sözleşme gereği, Çukurova Grubu ödemesindeki gecikme nedeniyle Grup'un yüzde 13.5 gecikme faizi ödeme yükümlülüğünün devam ettiğini, sözleşmeye göre, geciken ödemenin en geç bir sonraki taksitle birlikte yapılması gerektiğini bildirdi. 
     TMSF Başkan Yardımcısı Ferruh Tunç imzasıyla İMKB'ye gönderilen açıklamada, Çukurova Grubu ile TMSF arasında imzalanan 4 Ağustos 2004 tarihli Ek Sözleşme kapsamında 30 Eylül 2004 tarihinde yapılması gereken ilk ödemenin 11 Ekim 2004 tarihine kadar yapılabileceğinin Fon'a bildirildiği hatırlatıldı. 
     Dün itibariyle Fon hesaplarına ödemenin yapıldığına dair bir teyidin Fon'a ulaşmadığı belirtilen açıklamada, şu görüşlere yer verildi 
     ''Bu durumda Ek Sözleşme gereği, gecikme nedeniyle Grup'un yüzde 13.5 gecikme faizi ödeme yükümlülüğü devam etmektedir. Sözleşmeye göre, geciken ödeme en geç bir sonraki taksitle birlikte yapılmalıdır. Gecikme halinin sözleşme süresince dört defa tekrarlanması veya birbirini takip eden iki taksitte oluşması temerrüt ve sözleşmenin feshi sonucunu doğurmaktadır.'' Bu açıklamanın duyurulmasından sonra Yapı ve Kredi Bankası hisse senetlerinin Borsa'daki sırası tekrar işleme açıldı. 
     
</TEXT>
</DOC>
