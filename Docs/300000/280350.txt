<DOC>
<DOCNO> 280350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/soneko25.html </URL>
<DATE> 2004/10/15/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
THY'nin yüzde 20'sinin halka arzı öngörülüyor... 
</HEADLINE>
<TEXT>

     Türk Hava Yolları THY hisselerinin, ek satış hariç yüzde 20'lik bölümünün halka arzının öngörüldüğü öğrenildi. 
     Bu arada ek satışla birlikte, şirketin halka arz edilecek hisse oranı yüzde 23'e yükselebilecek. 
     THY'den İMKB'ye yapılan açıklamada, THY Yönetim Kurulu toplantısında, Özelleştirme İdaresi Başkanlığı'nın uhdesinde bulunan mevcut 11. tertip A grubu nama yazılı hisselerden, halka arza konu 35 trilyon lira nominal tutarlı, ek satışa konu 5 trilyon 250 milyar lira nominal tutarlı hisse senetlerinin, 'halka arz sonucu İMKB'de tedavül görmesine imkan sağlamak üzere beyaz ciro ile devredilebilmesi' konusunda karar alındığı kaydedildi. 
     Açıklamada, ortaklığın ikincil halka arzı takiben, hisse senetlerinin İMKB'de işlem görmeye başladığı tarihten 6 ay boyunca bedelli ve bedelsiz sermaye artırımı gerçekleştirilmemesi konusunda da karar verildiği duyuruldu. 
     Şirketin ödenmiş 175 trilyon liralık sermayesi dikkate alındığında 35 trilyon lira nominal tutarlı halka arza konu hisse senetlerin sermayeye oranı yüzde 20, ek satışa konu 5 trilyon 250 milyar liralık hisse senetlerinin oranı da yüzde 3 olarak hesaplanıyor. 
     
     1990'DAN BERİ KAPSAMDA 
     Geçtiğimiz hafta danışman firma İş Yatırım Menkul Değerler aracılığıyla, THY'nin bu yıl içinde yapacağı halka arz için, Sermaye Piyasası Kurulu'na başvuruda bulunulmuştu. 
     1990 yılından bu yana özelleştirme kapsamında bulunan THY'nin yüzde 98.2'si ÖİB'ye, yüzde 1.8'i ise halka açık durumda bulunuyor. 
     Geçen yılın üçüncü çeyreğinde dış hatlarda yüzde 15, iç hatlarda ise yüzde 98.9 paya sahip bulunan THY'nin toplam personel sayısı 10 bin 142 olarak açıklanıyor. 
     Öte yandan THY'nin Sun Express A.Ş'de yüzde 50, Emek İnşaat'ta yüzde 0.3, Uçak Servisi A.Ş'de de yüzde 6.5 iştiraki bulunuyor. 
     
</TEXT>
</DOC>
