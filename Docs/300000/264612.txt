<DOC>
<DOCNO> 264612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/spor/ygokce.html </URL>
<DATE> 2004/08/19/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Aynadaki gerçekler 
</HEADLINE>
<TEXT>



Artık bu işin şakası kalmadı. Eylül'de yaşamsal puan maçlarına başlayıp "Dünya"ya açılacağız. Eski tüfeklere fazlasıyla itibar ettiği için eleştirilen Ersun Yanal dün Denizli'de Belarus karşısında birbirinden farklı iki milli takım oynattı adeta. Bol oyuncu değişiklikleri ile çehresi değişen ekibin verdiği en önemli sinyal savunma sıkıntılarıydı. 
Barcelona'da kazak giyme şansı bulamayan kaleci Rüştü dün doksan dakika oynama fırsatını doya doya kullandı. Ama milli takımın elemelerdeki kalecisi Rüştü mü olmalı Kesinlikle hayır. Rüştü'nün engin tecrübesine ve klasına saygı duyuyorum. Ne var ki, kaleci için maç tecrübesi ve devamlılık daha önemli. Bu takımın ilk seçeneği Volkan olmalı. Hatalarıyla, sevaplarıyla artık Volkan'a güven duyulmalı. 
Uzakdoğu turnesinde Fatih, Bülent, Deniz, Tolga, İbrahim Üzülmez ile savunmayı kurgulayan Yanal dün Ümit Özat, Önder Turacı, Servet Çetin ve Hakan Ünsal ile yeni bir kimya formülü denedi. Sonradan Kürşat'ı da aldı denemeye. Sonucu görüyorsunuz. Önder - Servet ikilisinde umut var. Ama Kürşat içeri sürekli adam kaçırıyor. Hakan Ünsal da artık bu takımdan emeklilik istiyor. Açıkcası Ersun Yanal'ı savunmayı yenilemekte, kurgulamakta gecikmiş gördük. Rüştü dahil bu savunma asla güven vermedi. Hele yediğimiz ikinci bir gol var ki ancak ikinci lig takımlarına yakışacak acemiliklerle dolu. Milli Takım'ın orta alanda, forvette bol seçenekleri var. Hücumu Hakan Şükür'ün kafasına top şişirerek düzenliyoruz. O nedenle araya toplarda Nihat'ın katkısından, Tuncay'ın sürpriz hamlelerinden yararlanamıyoruz. İkinci yarıda oyuna giren Gökdeniz Karadeniz'i bir hücum kozu olarak asla kullanamadı arkadaşları. Mustafa İzzet'in unutulmuşluktan, dışlanmışlıktan sonra yeniden kadroya dahil edilmesi güzel. Ama maçın içindeki en büyük güzellik bir savunma oyuncusundan çok daha fazlasını gerçek bir joker olarak oyuna katan, attığımız tek golde büyük pay sahibi olan Ümit Özat'tı. Hem savunma görevini kendi kulvarında başarıyla taşıdı, hem de oyun kurucu, hücum planlayıcısı olarak örnek bir performans gösterdi. Ümit Özat'ın hem yeteneğine, hem futbol bilgisine, hem de emeklerine hepimizin saygı borcu var. 
Elbette resmi eleme maçlarında bu takımın ruhu da, klası da, verimliliği de yükselecek. Skora bakıp karamsar olmanın anlamı yok. Dün kostümlü son provada aynaya bakıp kendi gerçeklerimizi gördük. Dürüst analiz ve eleştiri ile kostümümüzü düzeltip resmi partiye katılabiliriz. Umutsuzluğa kapılmayalım, sadece uyanalım 



</TEXT>
</DOC>
