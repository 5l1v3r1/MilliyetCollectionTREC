<DOC>
<DOCNO> 297800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun04.html </URL>
<DATE> 2004/12/15/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Los Angeles Times Irak'taki durum, Türkiye ile ABD'nin arasına açtı 
</HEADLINE>
<TEXT>

     ABD'de Los Angeles Times gazetesinde yayımlanan bir yorumda, Irak'taki durum nedeniyle Türkiye ile ABD'nin arasının açıldığı savunuldu. 
     Gazetenin Ankara çıkışlı yorumda, sıkıntıların bir işareti olarak ''Başbakan Recep Tayyip Erdoğan'ın, 6 hafta ABD'nin Ankara Büyükelçisi Eric Edelman'a randevu vermeyişi'' gösterildi. 
     Yorumda, ''iki ülkenin arasının açılmasında, Irak'ta devam eden savaşa karşı Türklerin kızgınlığının rol oynadığı'' belirtildi. 
     Yorumda, ''Türk yetkililerin son dönemde Felluce'de meydana gelen olaylarla ilgili soykırım gibi sert yorumlarda bulunduğu ve Amerikalı yetkililerin de buna karşılık olarak, bir dahaki sefere Ermeni katliamı konusu ABD kongresinde görüşüldüğünde, Başkan George W. Bush'un, tasarıyı ortadan kaldırmayabileceğini söylediği'' kaydedildi. 
     ''Türk ve Amerikalı yetkililerin, pazartesi günü Edelman'ın Başbakan Erdoğan ile görüşmesinin ardından sıkıntıları daha hafife aldığı, ancak gözlemcilere göre, ilişkilerin daha fazla türbülansa girebileceği'' yorumu yapıldı. 
     Gazete, ''Amerikalı yetkililere göre, Türkiye'de ortaya çıkan Amerikan karşıtı duygunun en büyük nedeninin Irak'ın işgalinden kaynaklandığı'' görüşünü de yazdı. 
     ''Türkiye'de bazı çevrelerin, Irak'ta 70 Türk kamyon şoförünün öldürülmesinden, konvoylara yeterli güvenlik sağlamayan Amerikalıları sorumlu tuttuğu'' belirtilen yorumda, ''ABD'nin bu tutumunun, Irak Savaşı'nın başında Türkiye'den cephe açılmasına izin verilmemesinin sonucu olarak görüldüğü'' savunuldu. 
     Yorumda, ''ABD'nin Irak'ta PKK teröristlerine karşı önlem almamasının da aynı teoriyle gerekçelendirildiği ve ABD'nin, bağımsız bir Kürt devleti kurulmasını istediği spekülasyonlarının da yapıldığı'' görüşü dile getirildi. 

     
</TEXT>
</DOC>
