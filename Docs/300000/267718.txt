<DOC>
<DOCNO> 267718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/siyaset/axsiy02.html </URL>
<DATE> 2004/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sertab'lı resepsiyon... 
</HEADLINE>
<TEXT>


Genelkurmay Başkanı Org. Özkök, akşam Zafer Bayramı resepsiyonu verdi. Yargıtay Başkanı'nın katılmadığı gecede Sertab Erener, askeri orkestra eşliğinde konser verdi 

ANKARA Milliyet 


Zafer Bayramı nedeniyle Genelkurmay Başkanı Org. Hilmi Özkök ve eşi Özenç Özkök dün akşam Gazi Orudevi'nde bir resepsiyon verdi. Devletin zirvesini bir araya getiren resepsiyonda, bir ilke imza atılarak ilk kez bir pop sanatçısı konser verdi. Adı "Çakıcı Skandalı"na karışan ve 20 günlük rapor alan Yargıtay Başkanı Eraslan Özkaya ise resepsiyona katılmadı. 
Cumhurbaşkanı Ahmet Necdet Sezer, gecede 2 gün önce kaybettiği annesi için başsağlığı dileklerini kabul etti.Başbakan Recep Tayyip Erdoğan, yine smokin giymeyerek geceye takım elbiseyle katıldı. 

Arınç da katıldı 
Türban krizi nedeniyle askerlerle davetlerde bir araya gelmemeye özen gösteren ve geçtiğimiz yılki resepsiyonuna eşsiz davet edildiği için katılmayan TBMM Başkanı Bülent Arınç da resepsiyonda yerini aldı.Sezer, Arınç, Erdoğan, Anayasa Mahkemesi Başkanı Mustafa Bumin, Özkök ve CHP lideri Deniz Baykal ile eski Genelkurmay Başkanı Nurettin Ersin'in VİP çadırında 1 saati bulan sıcak sohbetleri dikkati çekti. Kabine üyelerinin tam kadro katıldığı gecede, tamamı genç kızlardan oluşan garsonlar hizmet verdi. Gazetecilerle sohbet eden Kara Kuvvetleri Komutanı Orgeneral Yaşar Büyükanıt, diyet uzmanının kontrolünde 12 kilo verdiğini söyledi.Bu yılki resepsiyonda bir ilke de imza atıldı. Gecede bir konser veren pop müzik sanatçısı Erener, "Atatürk Cumhuriyeti'nin çocuğu olmaktan mutluyum" dedi. Erener'in ilk iki şarkısına askeri orkestra da eşlik etti. 

'Kaynaşma olsun istedik' 

Kara Kuvvetleri Komutanı KKK Org. Yaşar Büyükanıt, gençliğinde Malazgirt'te görev yaparken 1071 Malazgirt Zaferi'nin bölge halkının katılımıyla bir şölen gibi kutlandığını belirterek, "Ama sonradan aynı Malazgirt, terörün en yoğun olduğu yerlerden biri oldu. Nereden, nereye geldik" dedi. ATO Başkanı Sinan Aygün'ün "30 Ağustos'ta Harbiyeliler yürüdü, daha önce yürümezlerdi" sözleri üzerine Büyükanıt, "Harbiyeliler geleneksel olarak 27 Aralık'ta yürürler. Bu sene 30 Ağustos'ta farklı etkinlikler yapıldı. Daha önce yürümemiş olmaları bundan sonra yürümeyecekleri demek değildir" dedi. Bu tür törenlerin halkla kaynaşma şeklinde yapılmasını istediklerini ifade eden Büyükanıt, "Böyle daha coşkulu oluyor, resmi olunca bu kaynaşma olmuyor" dedi. Büyükanıt, Genelkurmay Başkanı Özkök ve Jandarma Genel Komutanı Orgeneral Fevzi Türkeri ile birlikte sigarayı bırakma sözü vermesi nedeniyle çok zorlandığını ancak sözünü tutmaya çalıştığını da kaydetti. Büyükanıt, fikrin kendisinden çıktığını da söyledi. 


</TEXT>
</DOC>
