<DOC>
<DOCNO> 279213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sontur32.html </URL>
<DATE> 2004/10/11/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Göçmen kuşlar TRT vericisine vurup ölünce... 
</HEADLINE>
<TEXT>

     Çankırı Çevre ve Orman Müdürlüğü, göçmen kuşların Ilgaz Dağı'ndaki TRT verici istasyonunun projektörlerle aydınlatılan antenine çarparak ölmesi üzerine, TRT'yi uyardı. 
     Çankırı Çevre ve Orman Müdürü Necdet Demir, AA muhabirine yaptığı açıklamada, Ilgaz Dağı'nın Kazançal Tepesi'nde bulunan TRT verici istasyonunun 100 metre yüksekliğindeki anteninin, projektörler tarafından aydınlatıldığını, ışığa doğru uçan göçmen kuşların da bu direğe çarparak öldüğünün tespit edildiğini söyledi. 
     Göçmen kuşların göç zamanı olduğu şu günlerde bu direği aydınlatan lambaların yakılmaması konusunda TRT'yi bir yazı yazarak uyardıklarını bildiren Demir, şöyle konuştu 
     ''Bu direk, havanın bozuk olduğu zamanlarda tedbir amaçlı aşağıdan projektörle aydınlatılıyor. Havaların kapalı ve sisli olduğu bu mevsimlerde göç eden kuşlar, projektörlerin yaydığı ışığa doğru yöneliyor. Antenleri fark edemeyen bazı kuşlar ise bunlara çarparak ölüyorlar. Biz müdürlük olarak TRT Genel Müdürlüğü'nü uyardık. Bu dönemlerde daha hassas olunması ve gerekli önlemlerin alınması gerekir.'' 
     
</TEXT>
</DOC>
