<DOC>
<DOCNO> 270899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sondun04.html </URL>
<DATE> 2004/09/11/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Amerikalılar, terör tehdidinin yaşamlarının bir parçası olduğuna inanıyor 
</HEADLINE>
<TEXT>

     ABD'de 11 Eylül 2001 terörist saldırılarının üçüncü yıldönümü düzenlenen çeşitli törenlerle anılırken, CBS televizyonu tarafından yapılan bir anket her 10 Amerikalı'dan 7'sinin terör tehdidinin artık Amerikan yaşam tarzının bir parçası olduğuna inandığını ortaya koydu. 
     Ankete katılanların 10'da 7'si Amerikalıların yaşamlarını hep terörizm tehdidi ile birlikte devam ettireceğini söylerken, sadece dörtte biri terörizm tehdidinin ortadan kalkacağı bir günün geleceğine inanıyor. 
     Amerikalıların yüzde 41'i ABD Başkanı George W. Bush'un ABD'nin terörizme karşı izlediği savaş stratejisinin başarılı olduğu görüşüne katılırken, yüzde 38'i ne ABD'nin ne de teröristlerin bu savaşı kazanmakta olduğuna inanıyor. Amerikalıların yüzde 14'ü ise söz konusu savaşın teröristler tarafından kazanılmakta olduğunu düşünüyor. 
     Uluslararası terör örgütü El Kaide lideri Usame Bin Ladin'in yakalanamaması ya da öldürülememesi durumunda teröre karşı savaşın kazanılıp kazanılamayacağı konusundaki bir soruya verilen cevaplar ise desteklenen partilere ve cinsiyete göre değişiklik gösteriyor. 
     Genel olarak Amerikan halkının yüzde 36'sı bu soruya olumlu cevap verirken, Cumhuriyetçilerde bu oran yüzde 50'ye çıkıyor, Demokratlarda ve Bağımsızlarda ise yüzde 29'a düşüyor. Erkeklerin yüzde 43'ü Bin Ladin'e rağmen terörün yenileceğine inanırken, kadınların ancak yüzde 29'u böyle düşünüyor. 
     ABD halkının yüzde 51'i ise Bin Ladin hayattayken küresel terörizme karşı zafer kazanılamayacağına inanıyor. Bu oran Cumhuriyetçiler arasında yüzde 36 iken Demokratlarda yüzde 60'ı, Bağımsızlar arasında ise yüzde 57'yi buluyor. 
     
</TEXT>
</DOC>
