<DOC>
<DOCNO> 298761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sonspo29.html </URL>
<DATE> 2004/12/18/ </DATE>
<TIME> 22.48 </TIME>
<AUTHOR>  </AUTHOR>
<HEADLINE>
Konya spor teknik direktörünün açıklaması... 
</HEADLINE>
<TEXT>

     Konyaspor Teknik Direktörü Saffet Susiç, Fenerbahçe karşısında, oyuncuların hatası yüzünden kaybettiklerini söyledi. 
     Susiç, maçtan sonra yaptığı açıklamada, Türkiye'nin en iyi ekibine karşı oynadıklarını ifade ederek, ''Biz mucize beklemiyorduk. İlk yarım saat iyi oynadık. Birinci golü kaleci hatasından yedik, daha sonra penaltıyı atamadık. Bu şartlarda daha iyi bir sonuç bekleyemezdik'' dedi. 
     İlk yarının lideri Fenerbahçe'yi tebrik ettiğini söyleyen Saffet Susiç, sarı-lacivertlilerin şampiyonluğun en önemli adayı olduğunu kaydetti. 
     Susiç, bir gazetecinin ''Maçta penaltı pozisyonları vardı, hakem hatalı mıydı '' şeklindeki sorusu üzerine, ''Hakem hata yapmadı, bizim futbolcular hata yaptı'' diye yanıt verdi. 
     
     FENERBAHÇELİ OYUNCULARIN GÖRÜŞLERİ 

     Alex ''İlk yarı çok zor oldu. Rakibimiz iyi kapandı. Gol atamadık, ben iki gol kaçırdım. Maçın dönüm noktası, Tuncay'ın attığı ikinci goldü. Bu golden sonra rakibimiz çözüldü. Biz daha çok pozisyon bulduk. İstanbul'da ilk altı ayım beklediğimden çok daha iyi geçti. Ligin ilk yarısını lider olarak tamamladık. 4 puan fark, çok önemli değil. İkinci yarıda bazı şeyleri düzeltip, üst üste ikinci kez şampiyonluk yaşamak istiyoruz. Maçlarda durum 0-0'ken ileriye çıkışlarda top kayıpları yapıyoruz, oyun kontrolünde problem yaşıyoruz, bunları düzeltmemiz lazım.'' 
Tuncay ''Ligi lider bitirdik ama önümüzde Uşakspor ile Türkiye Kupası'nda zorlu bir maçımız var. Rüştü abiye teşekkür ederim, maçın dönüm noktası onun penaltıyı kurtarmasıydı. 
     Bana transfer teklifleri geldiği söyleniyor, ancak bu tür sözlerle takımımızı karıştırmaya çalışmasınlar.'' 
     
     HAKEM TATLI ''MAÇIN GEÇ BAŞLAMASI BİZİMLE ALAKALI DEĞİL'' 

     Maçın hakemi Serdar Tatlı, karşılaşmanın geç başlamasının kendileriyle alakalı olmadığını belirterek, ''Çizgiler görünmez hale gelmişti, temizlenmesi için 10 dakika bekledik'' dedi. 
     Bu arada, karşılaşmayı 23 bin 403 biletli seyircinin izlediği açıklandı. 
     
</TEXT>
</DOC>
