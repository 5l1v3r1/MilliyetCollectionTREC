<DOC>
<DOCNO> 253870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonsiy22.html </URL>
<DATE> 2004/07/08/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Kültüre teşvik geliyor... Bakan Mumcu'dan ilginç açıklamalar... 
</HEADLINE>
<TEXT>

     Kültür ve Turizm Bakanı Erkan Mumcu, Şair Nazım Hikmet'in mezarının Türkiye'ye taşınmasını kişisel olarak çok büyük memnuniyet ve mutlulukla karşılayacağını bildirdi. Mumcu, ''Ancak onu ebedi istirahatgahından nakletmekle hatırasının taciz edilmesine neden olmanın doğru olup olmayacağı konusunda tereddüt taşıyorum'' dedi. 
     Mumcu, TBMM Plan ve Bütçe Komisyonu'nda, CHP Ankara Milletvekili Yakup Kepenek'in Şair Nazım Hikmet'in mezarının Türkiye'ye getirilmesi konusundaki görüşünü sorması üzerine ''Nazım bence Türkiye'nin en büyük şairlerinden birisi, bence Türkiye'nin medarı iftiharı'' diye konuştu. 
     Bundan hiç kimsenin kuşku duymadığını kaydeden Bakan Mumcu, bir şairi, bir sanat adamını, bir yaratıcıyı kendi bireyselliği alanındaki tüm unsurları ile kabul etmek ya da reddetmenin doğru olmadığını belirtti. ''Herkesin algıladığı özellikleriyle Nazım dünya çapında bir şairdir ve Türkçe'yi şiir dili olarak dünyaya tanıtmakta önemli olmuştur'' diyen Mumcu, Türkçe yaşadıkça Nazım Hikmet'in Türk edebiyatındaki sarsılmaz yerinin varolacağını ifade etti. Hikmet'in olağanüstü bir vatan hasreti ile yaşadığı ve öldüğünün şiirlerinden anlaşılacağını bildiren Mumcu, sözlerini şöyle sürdürdü 
     ''Şiirlerinde de Anadolu'da bir mezar, başucuna bir taş, uyarına gelirse bir çınar, bunun keyfine doyum olmayacağını anlatmıştır. Dolayısıyla şiirlerinden yola çıktığımızda böyle bir vasiyetinin varolduğunu düşünebiliriz. Kişisel olarak ben bunu çok büyük memnuniyet ve mutlulukla karşılarım. Bakanlık olarak da büyük memnuniyet ve mutlulukla karşılarız. Ancak onu ebedi istirahatgahından nakletmekle muhtemel bazı muhalefetler, tartışmalar, denli densiz sözlerin muhatabı kılmak gibi hatırasının taciz edilmesine neden olmanın doğru olup olmayacağı konusunda tereddüt taşıyorum. Böyle bir şey yapmak Acaba doğru mu konusunda kaygılarım var. Kişisel olarak Türkiye için olağanüstü bir kazanım olacağına inanıyorum. Keşke gitmeseydi, keşke yaratıcılarımız, sanatçılarımız ülkesini terk etmek zorunda kalmasaydı. Keşke İstiklal Marşı'nın Şairi Çölde kumlarla oynamak zorunda bırakıldığından yakınmak zorunda bırakılmasaydı. Keşke bunlar olmasaydı. Ama bir ülkenin kültür tarihinde bunlar hep oluyor. Keşke düşünce çeşitliliğini, kültürel çeşitliliği olabildiğince geniş bir perspektiften kucaklayabilsek onu yeni bir senteze dönüştürebilseydik ama öğreniyoruz. Her geçen gün belli bir noktaya gidiyoruz.'' 
     
     BÖLGE KÜTÜPHANELERİ 
     Bakan Mumcu, kütüphaneciliği elektronik bir şebeke ile birbirine bağlama çalışmaları hakkında da bilgi verdi. 14 ya da 17 bölgede kurulacak merkezi bölge kütüphaneleri ve bunların uydu kütüphanelerinin elektronik sistemle birbirine bağlanacağını kaydeden Mumcu, böylece dünyada ve Türkiye'de yayınlanan bir eserin talep edenlere makul bir sürede ulaştırılacağını kaydetti. Mumcu, bu çalışmaları bir yılda gerçekleştirmeyi planladıklarını söyledi. 
     Mumcu, İstanbul'dakiler hariç olmak üzere el yazma eserlerin bu yıl sonunda dijital ortama aktarılacağını da belirtti. El yazma eserlerin 13 yazma eser kütüphanesinde toplanacağını bildiren Bakan Mumcu, İstanbul'da bulunan çok sayıda eserle ilgili de ayrı bir çalışma yürütüldüğünü ifade etti. 
     
     ''2 OMURUM KIRIK'' 
     Milletvekillerinin, ''sadece güney illerindeki festivallere katıldığını'' ifade ederek, özellikle Karadeniz'i ihmal ettiğinden yakınması üzerine Mumcu, ''Şu anda iki omurum kırık bir şekilde karşınızda oturuyorum'' dedi. Bu kırıkların bir festivalden diğerine yetişmeye çalışırken meydana geldiğini anlatan Mumcu, bu yolculukların masrafını da ya davet edenlere karşılattığını ya da kendi cebinden karşıladığını kaydetti. Bu harcamaların bakanlık bütçesinden yapılmasının meşru olduğunu belirten Mumcu, ''Öküz altında buzağı aramak isteyenlere fırsat vermemek için masrafları bu yolla karşılıyorum'' diye konuştu. 
     Kendisinin de geçmişte ''Dut, kiraz festivali'' diyerek festivalleri küçümsediğini bildiren Mumcu, ancak daha sonra bu etkinliklerin halkın barış içinde biraraya gelmesine ve keyif almalarına olanak sağladığını görerek görüşünün değiştiğini söyledi. 
     
     ''TÜRK SAĞINI ETKİLEDİ'' 
     Mumcu, CHP Tekirdağ Milletvekili Enis Tütüncü'nün ''Anadolu hümanizmasından hareketle Anadolu Solu''na ilişkin görüşünü de yanıtladı. Tütüncü'nün 'Anadolu hümanizması''na ilişkin görüşüne katıldığını bildiren Mumcu, ''Ancak bundan Türk solundan çok Türk sağı etkilendi'' dedi. 
     
     ÜST GEÇİTLER 
     CHP İstanbul Milletvekili Kemal Kılıçdaroğlu da konuşmasında Ankara'nın önemli caddelerinde yer alan bazı üstgeçitlerin görüntü kirliliği yarattığını ifade ederek, Bakan Mumcu'ya ''Kültür Bakanı olarak yapacağı bir şey olup olmadığını'' sordu. 
     Kılıçdaroğlu'nun görüşlerini paylaştığını bildiren Mumcu, bunlara karşı yapacak bir şeyi olmadığını söyledi. Mumcu, ''Bir gün başka bir konumda yapabileceklerim olursa emin olun yaparım'' dedi. 
     Komisyonda görüşlerini açıklayan AK Parti ve CHP Milletvekilleri, tasarının önemli bir ihtiyacı gidereceğini belirterek, Bakan Mumcu'yu bu çalışmadan dolayı kutladılar. 
     
</TEXT>
</DOC>
