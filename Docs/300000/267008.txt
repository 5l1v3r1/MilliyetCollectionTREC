<DOC>
<DOCNO> 267008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/astro/index.html </URL>
<DATE> 2004/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Astroloji farkındalıktır 
</HEADLINE>
<TEXT>

Yunanca kökenli kozmos kelimesi evrenin düzeni anlamına geldiği gibi, aynı zamanda "güzel olan" kozmetik sözü ile de aynı anlama geliyor 


Farkında olmak bilincimize ait bir fenomendir ve astroloji kişinin hayatının pek çok boyutunu daha bilinçli ve farkında biçimde yaşamasına neden olur. Çoğu kez zamanı doğrusal, sanki düz bir çizgi izliyormuş gibi düşünürüz. Özellikle dijital saatlerin sayıları göstermesi bizden çok şey saklar. Halbuki yelkovanın bir tur dönüşü ve saatin akrebinin yavaşça hareketi akan zamanın aslında doğrusal değil dairesel, yani döngüsel olduğunu apaçık gösterir. Geçtiğimiz haftalarda Oxford'da kaldığım Brasenose College'ın duvarında bir güneş saati vardı. 11'inci yüzyıldan kalan bu saat, bize ne kadar ilkel gözükse de, zamanı en doğru biçimiyle, doğrudan Güneş'le ilişki kurarak gösteriyor. Modern insan doğadan uzaklaştıkça kendine yabancılaştığı gibi, kendi iç sesini ve farkındalığını da kaybediyor. 
Bu bakımdan astroloji, en eski bilgi olarak kozmosun hiyerarşisini zarif biçimde sergilerken bize derin bir anlayış kazandırıyor. Unutmamalıyız ki doğada, evrende gizli bir düzen ve güzellik var. Yunanca kökenli kozmos kelimesi evrenin düzeni anlamına geldiği gibi, aynı zamanda "güzellik" sözü ile de aynı anlama geliyor. Dilimize geçmiş olan kozmetik kelimesini hatırlayalım. Astroloji bize döngüleri, hayatımızdaki aşamaları ve kozmosla olan ilişkimizi anlatıyor. Hermetik gizemler bize şöyle diyor Yukarıda ne varsa aşağıda da o vardır. Makro yani en yüksek, en geniş platformda, evrensel boyutta gerçekleşen her olay ve görünüm, mikro yani küçük düzende, kısacası insanda da yansıma bulur. 
Astroloji, kozmosun ortasında insana içinde varolduğu enerjileri açıklar. İnsan bilinci bu temel görünümleri, yani arketipleri kendi içinde barındırır. İsviçreli psikanalist, analitik psikolojinin kurucusu Carl Jung arketip kavramından söz ederken aslında bu düşüncesini astrolojiden almıştır. Jung pek çok çalışmasında, insan psişesinde ruhunda yer alan temel arketipleri incelemiş ve insanın kozmosla olan birlikteliğini vurgulamıştı. 

Hayatımızın en dikkat çekici bölümü 

Örneğin zaman kavramını ele alalım. Zaman yaşlanma, olgunlaşma ve doğumdan ölüme uzanan "döngü"de yerini alır. Bu arketip astrolojide Satürn'dür. Satürn döngüsünden daha önce feleğin çemberi olarak söz etmiştik. Satürn ilk döngüsünü 29,5 yaşımıza geldiğimizde tamamlar. 29-30 yaş insanın psikolojik gelişiminde çok önemli bir dönemdir. Biz fiziksel olarak çok daha önce olgunlaşsak bile, gerçek anlamda, ruhsal açıdan olgunlaşmak ancak 30 yaşında gerçekleşir ve kişi bu döneme kadar hayatın bize sunduğu tüm sorumlulukları ve testleri en az bir kez geçirmiş olur. 30 ile 60 yaş arasında ise hayatımızın en dikkat çekici bölümünü yaşarız. Bu süreç hayatımızda yapabileceğimiz ne varsa, gerçekleştirebileceğimiz her konuda çaba sarf ettiğimiz dönemdir. Kariyer yapar, evlenir, dünya evine girer, istersek çocuk sahibi oluruz. Kimileri daha elle tutulur değerlere, paraya ve servete yönelirken, kimileri kendilerini bir düşünceye ya da daha ruhsal değerlere adar. 60 yaş civarında, Satürn üçüncü kez kendi yerine geri döndüğünde artık yaşlılık başlamıştır. 
Astroloji bize zaman içinde varoluşu ve kendini gerçekleştirmeyi anlatır. Hayatımızı sadece düz bir çizgi gibi görmekten uzaklaştıkça, aslında astrolojinin bize kazandırdığı bilinci, tüm netliği ile daha iyi görebiliriz. 

</TEXT>
</DOC>
