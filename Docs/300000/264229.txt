<DOC>
<DOCNO> 264229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sonyas07.html </URL>
<DATE> 2004/08/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İşte bu kışın modası... 
</HEADLINE>
<TEXT>

     Yaz aylarının gözde renkleri turuncu, sarı ve mor, 2004-2005 sonbahar kış sezonunda vitrinlerdeki yerini almaya hazırlanıyor. 
     AA muhabirinin derlediği bilgilere göre, sonbahar ve kış kreasyonlarını hazırlayan tekstil firmaları, yazlık giysilerde ağırlıklı olarak kullanılan renkleri, kışlık bluz ve gömleklere de taşıdılar. 
     Kadın kreasyonlarında kadınsı hatlara sahip modern ve pratik giysilere yer veren firmalar, ''romantizm ve mitoloji'' temalarını ön plana çıkardıkları kreasyonlarını tamamladılar. 
     Özellikle çalışan kadınların tercihi olan döpiyeslerde, klasik yünlü, flanel ve tweed kumaşları tercih eden tekstilciler, çizgili kumaşlara ağırlık verilen takımlarda ise büzgülü omuzları ve bele oturan formları kullandılar. Soğuk günlerin gözde kumaşı kadife de bu yıl yine vitrinlerde olacak. 
     Nostaljik etkilerin de kendini hissettirdiği yeni sezon giysilerinde, ceket boyları bel ve basen arasında, pantolon kesimleri ise dar ve geniş paçalı olarak hazırlandı. Bu çizgilere alternatif olarak ise tezgahlardan her dönem tercih edilen, erkeksi hatlara sahip pantolon ve ceketlerden oluşan takımlar çıkarılıyor. 
     Ceket içinde mor, turuncu, sarı, kırmızı beyaz ve siyah renklerinin hakim olduğu bisiklet yaka tişörtler, polo yaka gömlekler ve buruşuk bluzlar göze çarpıyor. Bluzlarda ayrıca, renkli baskılar ve dantel işlemeler de sıklıkla kullanılıyor. Geniş renk seçenekleri ile hazırlanmış yünlü kumaşlardan kazaklar da yazın canlılığını kış günlerine taşıyor. 
     Kadınların vazgeçemediği giysilerden olan eteklerde ise mini boylar ve pililer, sonbahar kış kreasyonlarının gözdesi durumunda. Anvelop etekler de bu kış kadınların gardıroplarında yeniden yerini alacak. 
     Başta takımlar olmak üzere tüm gruplarda, sonbahar ve kış vitrinlerinde, siyah-beyaz ile gri ve kahverenginin tonlarına rastlamak mümkün olacak. 
     
</TEXT>
</DOC>
