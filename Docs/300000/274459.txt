<DOC>
<DOCNO> 274459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/yasam/axyas02.html </URL>
<DATE> 2004/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
"Recep'i kütükte keserken kaçtım" 
</HEADLINE>
<TEXT>


Şizofreni hastası Mustafa Evci'nin küçük Recep Çıkık'ı diri diri doğramasına tanık olan arkadaşı, korkunç cinayeti anlattı 

ŞEVKET ERZEN Çorum DHA 

Çorum'da, Recep Çıkık'ın 10 , şizofreni hastası Mustafa Evci 32 tarafından korkunç şekilde öldürülmesiyle ilgili soruşturmada, sürpriz bir tanık ifade verdi. 
Evci'nin Üçtutlar Mahallesi Osmancık Birinci Sokak'taki evine, önceki gün ihbar üzerine baskın düzenleyen polis, 2 kesik çocuk bileği buldu. Dün de apartman bahçesinde ve çöp bidonlarında Çıkık'ın cesedini arayan polis, kanlı elbiselere rastladı. Ailesi, elbiselerin mendil satıp ayakkabı boyayarak para kazanan Çıkık'a ait olduğunu söyledi. 
Gözaltına alınıp psikologlar eşliğinde sorgulanan ve sürekli "Arjantin'e gidiyorum" diyen Evci tutuklandı. 

'Dışarı kaçtım' 
Cinayete tanık olduğu öne sürülen Çıkık'ın arkadaşı Y.D. de Evci'yi teşhis etti. Olay anında Çıkık'la olduğunu söyleyen Y.D. vahşeti şöyle anlattı 
"Bir adam bizi çağırdı. Mendil alacağını düşünerek, 3. kata çıktık. Recep'i odaya götürdü. Çığlıklar duyunca aralık kapıdan baktım. Recep'in ellerini kesiyordu. Dışarıya kaçtım. Aileme anlattım. Polise gittik." 
Evci'nin şizofreni hastası olduğuna dair doktor raporu olduğunu söyleyen Çorum Emniyet Müdürü Karaman, "Psikolog gözetiminde sorgulandı. Hiçbir şey anlatmadı. Çocuğun cesedini arıyoruz. Tahminen, cesedi parçalayarak gömdü" dedi. 


</TEXT>
</DOC>
