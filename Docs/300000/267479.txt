<DOC>
<DOCNO> 267479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/spor/spo02.html </URL>
<DATE> 2004/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü eve döndü 
</HEADLINE>
<TEXT>


Fenerbahçe'nin Barcelona'dan bir yıllığına kiraladığı eski eldiveni dün İstanbul'a geldi. Tecrübeli kalecinin 12 bavulla dönmesi dikkat çekti 


Ailesiyle birlikte 
SARI - Lacivertli takımın Barcelona'dan bir yıllığına kiraladığı Rüştü Reçber dün İstanbul'a geldi. Eşi ve çocuklarıyla birlikte dönen Milli kaleci, Atatürk Havalimanı'nda basın mensuplarının sorularını yanıtsız bırakırken, "Daha sonra konuşuruz" demekle yetindi. Rüştü'nün menajerleri imza töreni için kulüpten gelecek olan haberi beklediklerini söylediler. 

Zor sığdılar 
RÜŞTÜ'NÜN, İspanya'dan 12 bavulla geri dönmesi dikkat çekti. Tecrübeli kalecinin eşyaları üstü kapalı bir minibüse zorlukla sığdırıldı. Havalimanında az sayıdaki taraftar Rüştü'ye büyük ilgi gösterdi. Bugün A Milli Takım kampına katılacak olan Rüştü, milli maçın ardından Sarı - Lacivertli takımla birlikte hazırlıklarına başlayacak. 

Daum takipte 

CÜNEYT KARAKAYA 

İngiltere'ye uçtu 
FENERBAHÇE Teknik Direktörü Daum, Şampiyonlar Ligi'ndeki rakiplerinden Manchester United'ı izlemek için dün İngiltere'ye gitti. Alman çalıştırıcı, Ada temsilcisinin bugün Premier Lig'de Everton ile kendi sahasında oynayacağı maçı izleyecek. Daum, salı günü İstanbul'da Sparta Prag'ı takip eden Alex Weiss ve O.Lyon'u büyüteç altına alan İmmel ile durum değerlendirmesi yapacak. 

Kritik bir hafta 
TEKNİK Direktör Christoph Daum hafta boyunca Kayserispor maçıyla denemeye başladığı yeni taktikle ilgili olarak futbolcularıyla toplantılar yapacağı öğrenildi. Alman çalıştırıcının, Sparta Prag sınavı öncesinde Servet'e de özel çalışma uygulatacağı iddia edildi. Daum, oyuncularını uyararak, konsantrasyon bozucu gelişmelerden uzak durmalarını istedi. 

Dağlara taşlara 

FENERBAHÇE, Kayseri-spor maçının ardından dün sabah hafif bir ter antrenmanı yaptı. Çalışma sırasında neşeli anlar yaşandı. Nobre'nin isabetsiz bir şutunun otobana gitmesi kahkahalara neden oldu. Sarı - Lacivertli futbolcular, Sambacı'yı kızdırmak için "Nobre, Nobre, Marcio Nobre" şeklinde tezahürat yaptı. Bu arada sakatlığı nedeniyle aylardır formasından uzak kalan Kemal de ilk kez takımla birlikte çalıştı. Fenerbahçe bugün izin yapacak. 


</TEXT>
</DOC>
