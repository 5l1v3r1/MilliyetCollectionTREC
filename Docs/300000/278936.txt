<DOC>
<DOCNO> 278936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sontur10.html </URL>
<DATE> 2004/10/10/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
"Hükümet bu yıl da kurul kararlarına uymazsa, ILO'ya başvuracağız" 
</HEADLINE>
<TEXT>

     Memur Sendikaları Konfederasyonu Memur-Sen Genel Başkanı Ahmet Aksu, hükümetin, Uzlaştırma Kurulu kararlarına uymaması halinde Uluslararası Çalışma Örgütü'ne ILO başvuracaklarını söyledi. 
     Aksu, Turist Otel'de yapılan Sağlık-Sen İl Başkanları toplantısında, Uzlaştırma Kurulu'nun kamu çalışanları toplu görüşmelerine ilişkin kararını değerlendirdi. 
     Uzlaştırma Kurulu kararlarını olumlu bulduklarını, bunu yarın Kurul'a bildireceklerini belirten Aksu, kararların tümünün hükümet tarafından değerlendirileceğini umduklarını söyledi. 
     Az maaş alan memura, kurulun önerdiğinden daha çok zam verilmesi gerektiğini, böylece alt ve üst seviyede maaş alan memurlar arasındaki ücret farkının azaltılacağını söyleyen Aksu, Uzlaştırma Kurulu kararlarının bütün olarak uygulanmasını istediklerini bildirdi. 
     Aksu, en düşük ücretli memur maaşının en düşük ücretli kamu işçisinin maaşına çekilmesi yönündeki kararın olumlu olduğunu ifade etti. 
     Uzlaştırma Kurulu kararları açıklandıktan sonra Devlet Bakanı ve Başbakan Yardımcısı Mehmet Ali Şahin'in yaptığı açıklamaların, Kurul kararlarını kabul etmediği anlamına geldiğini savunan Aksu, ''Uzlaştırma Kurulu, her iki görüş arasındaki orta yolu buldu. Sayın Şahin'in sözleri, yalnızca yüzde 12 zam vermek anlamına geliyor'' dedi. 
     Başbakan Recep Tayyip Erdoğan'ın, memur sendikaları ile yapılan toplantıda, ''alt kademedeki memura fazla para verelim'' dediğini anlatan Aksu, ''Kamu İşveren Kurulu, Başbakan Erdoğan'ın bu sözlerini kabul etmemiştir, Başbakan'ın sözleri yere düşmüştür. Başbakan'ın sözlerini kaldırmak Bakanlar Kurulu'na düşüyor. Başbakan'ın verdiği sözü ayağa düşürmek hiçbir bakanın haddine düşmez'' diye konuştu. 
     Aksu, hükümetin, Uzlaştırma Kurulu'nun, yalnızca ''alt derecedeki memur maaşlarına ilk ve ikinci 6 ay için yüzde 6, diğer memur maaşlarına ise ilk ve ikinci 6 ay için yüzde 5 oranında zam'' önerisini hayata geçirmesini asla kabul etmeyeceklerini kaydetti. 
     Ahmet Aksu, hükümetin bu yıl da Uzlaştırma Kurulu kararlarına uymaması halinde Uluslararası Çalışma Örgütü'ne ILO başvuracaklarını bildirdi. 
     
</TEXT>
</DOC>
