<DOC>
<DOCNO> 258016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sondun16.html </URL>
<DATE> 2004/07/25/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Polonya, İnterpol'ün aradığı bir teröristi Türkiye'ye iade etmiyor 
</HEADLINE>
<TEXT>

     Polonya adaleti, Türkiye'de terör eylemlerine karıştığı gerekçesiyle İnterpol'ün arananlar listesinde bulunan bir teröristin Türkiye'ye iade edilmesini reddetti. 
     Polonya özel radyosu Radio Zet'in haberine göre, Lublin'deki mahkeme, 21 Mayıs'ta Polonya-Ukrayna sınırında yakalanan Behzat S'nin iadesini, ''Türkiye'de işkence görme riski bulunduğu'' gerekçesiyle reddetti. 
     Mahkeme, Behzat S'nin 40 gün gözaltında tutulduktan sonra serbest bırakılmasına karar verdi. Lublin savcılığı, kararı temyiz edeceğini açıkladı. 
     Polonya'nın PAP ajansının haberine göre, ''Türkiye'de insan hakları durumunun son zamanlarda iyiye gittiği'' belirtilen mahkeme kararında, ''Türkiye'de hala işkence yapıldığını gösteren endişe verici haberler bulunduğu'' ifade edildi. 
     Behzat S'nin Türkiye'de karakollara bombalı saldırı düzenleyerek 3 kişiyi öldürmekle suçlandığı belirtiliyor. Almanya, 1989'da Behzat S'ye sığınma hakkı tanımıştı. 
     
</TEXT>
</DOC>
