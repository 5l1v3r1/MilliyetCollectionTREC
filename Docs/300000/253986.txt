<DOC>
<DOCNO> 253986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/guncel/axgun02.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ev sahibi değil, melekti 
</HEADLINE>
<TEXT>


Sevilen ev sahibinin ölümü, kiracılarını yasa boğdu. Gazeteye ilan veren Ocak Apartmanı'nın kiracıları, cenazede duygulu anlar yaşadı 

TAHSİN AKSU İstanbul 

Beyoğlu'ndaki Ocak Apartmanı'nın sahibi Kevser Burnaz'ın 78 ölümü, kiracılarını da yasa boğdu. Burnaz'ın, oğlundan sahip çıkmasını istediği kiracıları, onun için gazeteye vefat ilanı verdi. 
1645'te Girit'i fetheden Yusuf Paşa'nın torunu olan Burnaz, 5 Temmuz'da kalp yetmezliği sonucu öldü. Çevresinde yardımsever kişiliğiyle tanınan Burnaz'ın kaybı, yakınları kadar kiracılarını da derinden üzdü. Gazeteye ilan veren apartman sakinleri, Burnaz'ın Levent Camii'ndeki cenaze törenine de katıldı. Burnaz'ın eski futbolcu ve yönetici olan eşi Halil Burnaz'ın kulübe katkılarından dolayı camiye gelen Galatasaray Kulübü Başkanı Özhan Canaydın da, taziyelerini sunanlar arasındaydı. 
Kurabiye Sokak'taki apartmanın 6, 7 ve 8 no'lu dairelerinin kiracısı reklamcı Nejat Kılıç, "manevi annem" dediği Burnaz'la 23 yıl önce tanıştığını belirterek, "Bana her konuda yardım etti. Maddiyata önem vermezdi" dedi. 10 no'lu dairede oturan memur Cevdet Şaşmaz ise, "Bizi evladı gibi görürdü. Zam konusunda ısrar etmezdi. Kirayı geciktirsek bile anlayışla karşılardı" dedi. 
Burnaz'ın kendilerin yaptığı iyiliklerini unutmayacağını söyleyen, apartmanın 5 yıllık kapıcısı Mehmet Şahin, "Felçli eşime tekerlekli sandalye aldı. Gün gelir ilaç parası bulamazdım. Kevser Annemiz ilaç alırdı" diye konuştu. 


</TEXT>
</DOC>
