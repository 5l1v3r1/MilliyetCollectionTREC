<DOC>
<DOCNO> 297121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/guncel/gun04.html </URL>
<DATE> 2004/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce kaza, sonra sedye mağduru 
</HEADLINE>
<TEXT>


Kepçe operatörü Şemsi Gürlü, yuvarlandığı çukurdan kurtarılırken, sedyeden düşüp öldü 

HASAN KILIÇ Adana DHA 

Osmaniye Belediyesi'nde çalışan kepçe operatörü Şemsi Gürlü, talihsizliklerin kurbanı oldu. Atatürk Caddesi'nde yağmur suyu kolektörlerinin döşenmesinde çalışan Gürlü 40 , dikkatsizlik sonucu iş makinesiyle birlikte açılan çukura yuvarlandı. Araçta sıkışan ve diğer işçilerin yardımıyla kurtarılan Gürlü, Acil Servis ambulansına sedyeyle taşınırken bir talihsizlik daha yaşadı. Metal çubukla tutturulan sedyenin ikiye ayrılması sonucu düşen Gürlü'nün başı önce ambulansın tamponuna, ardından betona çarptı. Ağır yaralanan Gürlü, bu defa sedye yerine karga tulumba ambulansa bindirilerek Osmaniye Devlet Hastanesi'ne götürüldü. Tedaviye alınan Gürlü, tüm çabalara rağmen kurtarılamadı. Evli ve 2 çocuk babası Gürlü'nün, ölüm nedeninin otopsi sonunda belirleneceği bildirildi. 
Bu arada Gürlü'nün sedyeden düşürek ölmesiyle ilgili olarak başlatılan soruşturma kapsamında, olay yerinde bulunan 112 Acil Servis personeli görevden alındı. 


</TEXT>
</DOC>
