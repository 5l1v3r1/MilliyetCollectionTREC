<DOC>
<DOCNO> 275133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sontur13.html </URL>
<DATE> 2004/09/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Açık İlköğretim Okulu Yönetmeliği'nde değişiklik... 
</HEADLINE>
<TEXT>

     Milli Eğitim Bakanlığı, Açık İlköğretim Yönetmeliği'nde değişiklik yaptı. 
     Resmi Gazete'nin bugünkü sayısında yayımlanarak yürürlüğe giren değişikliklere göre, Türkçe dersinden başarılı olmak şartıyla en fazla 2 dersten başarısız olanlardan, derslerin yıl sonu başarı notlarının aritmetik ortalaması en az 2 olanlar, doğrudan bir üst sınıfa geçecek veya mezun olacaklar. 
     Ancak yıl sonu aritmetik ortalamasıyla bir üst sınıfa geçilebilmesi için o sınıftaki derslerin yıl sonu başarı notlarının bulunması ya da derslerin sınavlarına katılmış olunması şartları aranacak. 
     Açık İlköğretim Okullarında sorumlu olarak sınıf geçmeyi de yeniden düzenleyen yönetmeliğe göre, en fazla üç dersten başarısız olanlar sorumlu olarak bir üst sınıfa geçebilecekler. Ancak sorumlu geçilen bu derslerin birinden, önceki sınıfta da başarısız olan öğrencilerle, bulunduğu sınıfta üçten fazla başarısız dersi olanlar, bir üst sınıfa geçemeyecekler. Bu gibi öğrenciler başarısız oldukları derslerden sınavlara katılacaklar. 
     Yeni düzenlemeye göre, çeşitli nedenlerle ilköğretimlerini tamamlayamayan ve zorunlu ilköğretim yaş sınırını aşan yetişkinlere, ''ilgi, istek ve yeteneklerine'' bakılmaksızın, Açık İlköğretim Okulundan yararlanma hakkı verilecek. 
     Özel eğitim gerektirdiğini Özel Eğitim Hizmetleri Kurulundan alınacak belge ile belgelendirenlerde de, tutuklu, hükümlü ve bedensel engelli olduklarını belgelendirenlerde olduğu gibi yaş kaydı aranmayacak. 
     
     GEÇİCİ MADDE 
     Öte yandan yönetmeliğe eklenen geçici maddeye göre de, yönetmeliğin yürürlüğe girdiği bugünden itibaren kaydını yenileyen öğrenciler, aritmetik ortalama ile bir üst sınıfa geçme veya mezun olma hakkından yararlanacaklar. Bu durumdaki öğrencilerden derslerin sınavlarına katılmış olma şartı aranmayacak. 
     
</TEXT>
</DOC>
