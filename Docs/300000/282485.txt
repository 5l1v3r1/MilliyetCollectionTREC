<DOC>
<DOCNO> 282485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonsiy06.html </URL>
<DATE> 2004/10/22/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Zana ''Demokratik toplum hareketini başlatacağız'' 
</HEADLINE>
<TEXT>

     Kapatılan DEP'in eski milletvekilli Leyla Zana, ''Siyasette yaşanan boşluk, dağınıklık ve parçalı görünüme son vermek arzusundayız. Bu amaçla demokratik toplum hareketini başlatacağımızı kamuoyuna duyurmak istiyoruz'' dedi. 
     Kapatılan DEP'in eski milletvekilleri Leyla Zana, Hatip Dicle, Orhan Doğan ve Selim Sadak, Gordion Otel'de ortak basın açıklaması yaptı. 
     Açıklamayı okuyan Zana, dünyanın, yaşamın her alanında büyük bir değişim ve dönüşümü dayattığını, Türkiye'nin de bu değişim sürecinin dışında kalamadığını söyledi. 
     Daha çok dış dinamiklerle beslenen bir değişim süreci yaşayan Türkiye'nin adeta kabuk attığını belirten Zana, değişim söylemi ile iktidara gelen partilerin de süreci okuyamadıklarını, sol ve sağ kulvardaki partilerin yaşanan değişimlere yanıt olamadıklarını öne sürdü. 
     Türk toplumunun ezici bir çoğunlukla hızlı, gerçekçi, anlamlı ve köklü bir değişime hazır göründüğünü dile getiren Zana, ''Ordu dahil tüm kurumlar değişimi tartışıyor. Siyasette eski söylem ve kavramlara rağbet etmiyor. Katılım, tartışma, Demokratik uzlaşı ve diyalog kültürünün egemen olmasını istiyor. Savaş ve şiddet dilini istemiyor'' dedi. 
     ''Türkiye toplumu tek tipli olmadığını, bağrında farklı etnik kökleri dil ve kültür zenginliklerini, dinsel, düşünsel ve inanç farklılıklarını taşıdığını ve bu gerçeklikle barış içinde, kardeşçe, eşitlik temelinde ve bir arada yaşamak isteğini açığa çıkarmıştır'' diyen Zana, şunları kaydetti 
     ''Sorun bireyi, toplumu, devleti ve dünyayı değiştirmek için en gerekli ve vazgeçilmez araç olan siyaset kurumlarının bu beklentiye yanıtsız ve yetersiz kalmasıdır. İşte bu nedenle, siyasette eski, yasaklı ve belki de bir zamanların 'öcü yüzleri olarak' demokrasi ve barışa içtenlikle hizmet etmek istiyoruz. Siyasette yaşanan boşluk, dağınıklık ve parçalı görünüme son vermek arzusundayız. Demokratik ve özgür bireyi yaratmadan, devletin demokrasiye duyarlı kılınamayacağı inancındayız. Bu amaçla demokratik toplum hareketini başlatacağımızı kamuoyuna duyurmak istiyoruz.'' Önlerinde tek seçenek olduğunu anlatan Zana, şunları söyledi 
     ''Bu seçenek, aydınlığa açılan yolda korkmadan, cesaret ve kararlılıkla yürümek ve bu yürüyüşe gönülden omuz vermek. Çünkü eskide ısrar ve tekrarla ülkemiz pek çok insan, zaman ve enerji kaybetti. 
     Vizyonumuz ve temel amacımız, Kürt demokratik hareketinin yarattığı özgür, demokratik, katılımcı ve çoğulcu siyaset alanında yükselmek, Türkiye'nin insan zenginliğiyle kucaklaşmak ve demokratik toplum hareketini bu zemin üzerinde yükselterek halkı iktidara taşımaktır.'' Zana, ''Kurulacak partinin genel başkanı kim olacak'' sorusuna, ''Partinin genel başkanı dörtlü içerisinden değil, halk içinden seçilecek'' yanıtını verdi. 
     
     HAREKETİN İLKELERİ 

     Zana'nın daha sonra sıraladığı ''demokratik toplum hareketi'' ilkelerinden bazıları şöyle 
     ''-AB sürecini desteklemek. 
     -Kürt sorununun coğrafi bütünlük içinde barışçıl ve demokratik çözümünü hedeflemek. 
     -Türkiye'nin sorunlarını en az bu sorun kadar önemsemek. 
     -Toplumsal sorunların zor ve şiddet yoluyla çözümüne karşı çıkmak ve her koşulda barışı savunmak. 
     -Yeni, demokratik ve evrensel bir anayasa ile Kürtler de dahil olmak üzere tüm etnik farklılıkların Türkiyelilik üst kimliği altında tanımlanmasını sağlamak. 
     -Demokratikleşmenin önündeki engelleri kaldırmak.'' 

     
</TEXT>
</DOC>
