<DOC>
<DOCNO> 299441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun38.html </URL>
<DATE> 2004/12/21/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Putin Yuşçenko'dan rahatsız olmayız 
</HEADLINE>
<TEXT>

     Nihat Dağdelen bildiriyor 

Rusya Devlet Başkanı Vladimir Putin, Rusya'nın eski petrol devi Yukos'un üretiminin yüzde 60'ını sağlayan Yuganskneftegaz'ın satışının yasalar çerçevesinde yapıldığını söyledi. 
     Rusya'nın İtar-Tass ajansı, resmi ziyaret için Almanya'da bulunan Putin'in, bir soru üzerine, ''Yuganskneftegaz'ın satışının mevcut Rus yasaları çerçevesinde gerçekleştiğini'' söylediğini duyurdu. 
     Putin, ihaleye özel şirketler gibi Rus devlet şirketlerinin de katılma hakkı bulunduğunu belirterek, Çin'in Yuganskneftegaz'ın geliştirilmesi projesinde yer alma olasılığını gözardı etmediğini, ancak Çin petrol ve gaz kurumunun ihaleyle bir ilgisinin olmadığını kaydetti. 
     Vladimir Putin, Ukrayna'daki seçimlerle ilgili bir soru üzerine de, muhalefet lideri Viktor Yuşçenko ile ilgili bir sorun görmediğini belirterek, ''Başkanlar gelirler ve giderler, ancak Ukrayna halkı kalır. Yuşçenko da iyi işbirliği yaptığım Viktor Yanukoviç gibi başbakanlık görevi yaptı. Oradan biliyorum kendisini'' dedi. 
     Rus petrol şirketi Yukos'un ana üretim tesisi Yuganskneftegaz, Pazar günü yapılan açık artırmayla Rusya'da tanınmayan Baykal Finans Grubu tarafından 9.4 milyar dolara satın alınmıştı. 
     
</TEXT>
</DOC>
