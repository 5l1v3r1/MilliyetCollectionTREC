<DOC>
<DOCNO> 276246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sonsiy05.html </URL>
<DATE> 2004/09/30/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
AB ile KKTC krizi ... İstanbul forumu tehlikede... 
</HEADLINE>
<TEXT>

     Türkiye'nin ev sahipliğinde 4-5 Ekim'de İstanbul'da yapılması öngörülen "AB-İKÖ Forumu" tehlikeye girdi. 
     AB'nin, KKTC'nin "Kıbrıs Türk Devleti" sıfatıyla toplantıya katılmasında ısrar eden Ankara'ya "geri adım atmazsanız toplantının ertelenmesini isteyeceğiz" restini çekmesinin ardından çözüm arayışları hızlandı. 
     AB Dönem Başkanı Hollanda'nın, KKTC için Rumlarca "Turkish Cypriot Community" Türk Kıbrıs Toplumu , Türkiye ve KKTC tarafından ise "Turkish Cypriot Country" Turk Kıbrıs Ülkesi olarak algılanabilecek "TCC" önerisini ortaya attığı, ancak önerinin Ankara tarafından kabul edilmediği belirtiliyor. 
     ANKA'nın edindiği bilgiye göre, Yunanistan'ın desteğindeki Rum Yönetimi'nin, İKÖ'nün Haziran ayında aldığı karar uyarınca KKTC'nin Forum'a "Kıbrıs Türk Devleti" tanımıyla katılmasını önlemek için başlattığı yoğun kampanya, AB nezdinde istenen sonuç verdi. 
     Brüksel'de toplanan AB Daimi Temsilcileri, Ankara'ya rest çekerek, Türkiye'nin geri adım atmaması halinde toplantının ertelenmesi kararını verdi. Daimi Temsilciler toplantısı öncesi salı akşamı Ankara'da AB Büyükelçileri ile bir araya gelen Dışişleri Müsteşar Yardımcısı Baki İlkin ise Türkiye'nin geri adım atmayacağını bildirmişti. New York'tan dönem Dışişleri Bakanı Gül de toplantının "siyasi" değil, "kültürel" bir toplantı olduğunu belirterek İKÖ tarafından benimsenen sıfatın KKTC'nin tanınması anlamına gelmediğini vurgulamıştı. 
     
     HOLLANDA ÇABASINI SÜRDÜRECEK 

     Üst düzey bir AB diplomatı, Türkiye'nin yaklaşımını değerlendirirken "Sorun, AB'nin farklı bir perspektifinin olmasıdır çünkü Rumlar, Kuzey Kıbrıs'ın toplantıya 'Kıbrıs Türk Devleti' adı altında katılması durumunda, tanıma ile ilgili kırmızı çizginin aşılacağını düşünüyorlar. Bir formül bulunmazsa AB, Türkiye'den toplantıyı ertelemesini isteyecek" diye konuştu. 
     
     "TCC" FORMÜLÜ 

     Bu arada, Hollanda'nın çözüm bulmak amacıyla bazı formüler üzerinde durduğu de belirtiliyor. Bu formüllerden biriyle, KKTC'nin Forum'a "TCC" sıfatıyla katılması öngörülüyor. Rumlar'ın, KKTC'nin toplantıda İKÖ'daki eski tanımı olan "toplum" sıfatıyla yer almasını istedikleri dikkate alınarak, her iki tarafın kabul edilebileceği düşünülen "TCC" formülü geliştirildi. 
     Böylece, "TCC" sıfatının, Rumlarca "Turkish Cypriot Community" Türk Kıbrıs Toplumu , Türkiye ve KKTC tarafından ise "Turkish Cypriot Country" Turk Kıbrıs Ülkesi olarak algılanabileceği düşünülüyor. Ancak, Türk tarafının bu öneriyi kabul etmediği bildiriliyor. 
     AB diplomatı, "Toplantıya sadece dört gün var. Bugün perşembe kritik bir gün. Çözümün bulunmaması durumunda AB tarafı, toplantıya katılamayacak" diye konuştu. 
     
     AB'NİN ÖNERİSİ 

     AB Dönem Başkanlığı'nın, İKÖ-AB Dışişleri Bakanları Ortak Forumu'nda KKTC de dahil olmak üzere gözlemci ülkelerin temsilcilerinin masada isimliksiz yer alması yönünde Türkiye'ye öneride bulunduğu bildirildi. 
     Hollanda'nın Ankara Büyükelçisi Sjoerd Gosses, Dışişleri Bakanı ve Başbakan Yardımcısı Abdullah Gül'ün AB Büyükelçileri'ne Devlet Konukevi'nde verdiği yemeğin ardından gazetecilerin sorularını yanıtladı. 
     Büyükelçi Gosses, AB Dönem Başkanlığı olarak dün akşam yaptıkları teklifin Türkiye tarafından kabul edilmediğini, Türk tarafının isimliklerin bulunmasında ısrarcı olduğunu belirtti. 
     Bu yanıtı ülkesinin makamlarına aktaracağını ilettiğini kaydeden Gosses, AB Dönem Başkanlığı'nın, tüm AB ülkeleri başkentlerinden foruma katılımlarına ilişkin bilgi istediğini, şu anda başkentlerin foruma katılıp katılmama üzerinde düşündüğünü ve bugün ilerleyen saatlerde kendilerinden cevap beklediklerini ifade etti. 
     Önemli bir forumun böyle olayların gölgesinde kalmasının üzücü olduğunu söyleyen Gosses, ''Bu ismi İKÖ kabul etti, siz de kabul edin diyemezsiniz'' diye konuştu. 
     Gosses, çok sayıda ülkenin, KKTC'nin ''Kıbrıs Türk Devleti'' ismiyle yer alması halinde foruma katılmayacağını bildiklerini de kaydetti. Katılım konusunun büyük bir sorun olacağını düşündüğünü ifade eden Büyükelçi Gosses, forumdan önce, ''KKTC'yi tanımadıkları'' yönünde bir bildiri yayımlama önerisinde de bulunduklarını, ancak bu önerinin de AB'nin yeni üyelerinin önemli bir kısmınca kabul edilmediğini belirtti. 
     ''Yapmamız gereken tüm üye ülkeleri mümkün olduğunca tek sepette muhafaza etmek'' diyen Büyükelçi Gosses, bir soru üzerine, forumun iptalini ya da ertelenmesini istemediklerini kaydetti. 
     Gosses, geçen nisanda KKTC'nin dışlanmayacağı yönünde söz verdiklerini, dolayısıyla ''onları istemiyoruz'' demenin doğru olmayacağını, ancak isimle ilgili sıkıntıları olduğunu söyledi. 
     Hollanda Dışişleri Bakanı'nın foruma katılmayı düşünüp düşünmediğinin sorulması üzerine de Büyükelçi Gosses, ''Kesin bir şey söyleyemem, ancak bu koşullar altında şüpheliyim'' diye konuştu. 
     
     GÜL'E GÖRE TEKLİF NORMAL DEĞİL 

     Dışişleri Bakanı Gül de AB Dönem Başkanlığı'nın, gözlemci ülkelerin İKÖ-AB Ortak Forumu'na isimliksiz katılması önerisini normal bulmadığını söyledi. 
     Yemek çıkışında gazetecilerin sorularını yanıtlayan Gül, ''Sizce AB Dönem Başkanlığı'nın teklifi normal mi '' şeklindeki bir soruyu, ''Hayır, değil'' diye yanıtladı. 
     Gül, foruma AB'den hangi düzeyde katılım olacağına ilişkin bir soru üzerine de buna AB makamlarının karar vereceğini, bakanların katılmasını beklediklerini belirtti. 
     Dışişleri Bakanı Gül, ''İKÖ ve AB iki ayrı kuruluş, KKTC de İKÖ'nün gözlemci üyesi, o statüyle gelecek zaten'' dedi. 
     
</TEXT>
</DOC>
