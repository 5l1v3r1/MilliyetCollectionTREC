<DOC>
<DOCNO> 268759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/soneko38.html </URL>
<DATE> 2004/09/03/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Hazine 2 tahvil ihalesi düzenleyecek... 
</HEADLINE>
<TEXT>

     Hazine Müsteşarlığı, 7 Eylül Salı günü, 455 gün vadeli TL cinsinden, ayrıca 364 gün vadeli ABD Doları cinsinden olmak üzere 2 ayrı iskontolu devlet tahvili ihalesi yapacak. 
     Hazine'den yapılan yazılı açıklamaya göre, her iki kağıdın ihraç tarihi ise 8 Eylül 2004 olarak belirlendi. 
     Açıklamaya göre, 7 Eylül Salı günü yapılacak ihalede satılacak 455 gün vadeli TL cinsinden iskontolu devlet tahvillerinin geri ödemesi, 7 Aralık 2005'te yapılacak. Söz konusu tahvil TRT071205T12 tanımlı senedin yeniden ihracı olacak. 
     
     ABD DOLARI CİNSİNDEN DEVLET TAHVİLİ 
     Aynı gün satılacak 364 gün vadeli ABD Doları cinsinden iskontolu devlet tahvillerinin geri ödemesi ise 7 Eylül 2004'te gerçekleştirilecek. 
     Piyasa Yapıcılığı Sistemi çerçevesinde, bazı devlet iç borçlanma senetleri, söz konusu iki ihalede değişim işlemine konu olabilecek. 
     
     ÖLÇÜT SENET DEĞİŞİYOR 
     Ayrıca Piyasa Yapıcılığı Sistemi çerçevesinde, ölçüt ihraç olarak işlem gören 15 Aralık 2004 itfa tarihli, TRT151204T13 ISIN kodlu senet, 08 Eylül 2004'ten itibaren ölçüt senet olmaktan çıkarılacak. 
     Söz konusu senedin yerine 07 Aralık 2005 itfa tarihli ve TRT071205T12 ISIN kodlu senet, ölçüt ihraç olarak kabul edilecek. Piyasa Yapıcılığı Sözleşmesi ikincil piyasa yükümlülükleri çerçevesinde söz konusu yeni ölçüt devlet iç borçlanma senetleri için alım-satım kotasyonları, 8 Eylül'den itibaren verilmeye başlanacak. 
     
</TEXT>
</DOC>
