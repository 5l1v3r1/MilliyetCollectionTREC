<DOC>
<DOCNO> 296897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sonyas03.html </URL>
<DATE> 2004/12/11/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Kadınlar daha rahat "beyaz yalan" söylüyor... 
</HEADLINE>
<TEXT>

     Gündelik yaşamın sıkıntılı yükünü sırtında taşıyan kadınların karşılarındakini mutlu etmek için ''beyaz yalanlar'' söylediği ve yalan söyleyenlerin tipik özelliklerini sergilemedikleri için de bu yalanların ortaya çıkmadığı savunuldu. 
     Daily Mirror'ın internet sitesindeki habere göre, İngiliz ruhbilimci Dr.Jez Rose'un yaptığı araştırma, kadınların büyük çoğunluğunun beyaz yalanlara başvurduğunu ortaya koydu. Daha çok ''kilolu arkadaşına mini eteğin çok yakıştığı'' gibi beyaz yalanlar söyleyen kadınlar, yalan söyleyenlerin tipik özelliklerini göstermediği için yalanları ortaya çıkmıyor. Rose'a göre yalan söyleyenlerin sergilediği 20 özellik şöyle 
     -Yüze dokunma Söylediklerinin yalan olduğunu gizlemek isteyenler sürekli yüzüne dokunuyor, burnunu kaşıyor, ağzını eliyle kapatıyor ve sık sık dudaklarını ısırıyor. 
     -Yapay gülümseme Doğal gülümseyenlerin gözlerinin içi gülerken, yalancıların yüzünde yapay bir gülümseme beliriyor. 
     -Gözünü kırpıştırma ''Gözler kalbin aynasıdır'' sözünün doğruluğunu yalan söyleyenler bir kez daha ispatlıyor ve sık sık gözlerini kırpıştırıyor. 
     -Gözlerini kaçırma Göz kontağı da kuramayan yalancılar göz göze gelince hemen başını çeviriyor. Sürekli kapıya bakan bu kişiler yalanı söyledikten sonra kaçıp gitmek istiyor. 
     -Tereddüt Yalan söyleyen insan detaylarını kafasında kuramadığı için tereddütte kalıyor, konuşması yavaşlıyor, cevap verirken uzun süre düşünüyor. 
     -Ayağını yere vurma Yalan söyleyenler ayaklarını sürekli yere vuruyor, kıpırdatıyor ve sandalyesinde sallanıyor. 
     -Kollarını kavuşturma Yalan söyleyen insan hemen kendini korumaya geçiyor ve kollarını kavuşturuyor. 
     -Tik sergileme Yalan söyleyen insan her zamanki davranışlarından uzaklaştığı için tiklerini kontrol edemiyor. 
     
     KIPKIRMIZI OLUYOR... 
     -Kızarma Yalan söyleyince kalp atışları hızlanan kişinin yüzü kızarıyor. 
     -Garip tepkiler Yalancı kendi söylediklerine odaklandığı için karşısındakinin söylediklerini duymuyor. Kaşlarını kaldıran, hayretle ağzını kapatan yalancılar garip tepkiler ortaya koyuyor. 
     -Konunun dışına çıkma Eğer karşısındaki ''kurban'' yalan söylediğini anlarsa yalancı hemen konunun dışına çıkarak kendini kurtarmaya çalışıyor. 
     -Konuyu değiştirme Yalan söyleyene direkt bir soru sorulursa buna verecek bir yanıt olmadığı için ''saçların bugün ne kadar güzel olmuş'' gibi bir sözle konuyu değiştiriyor. 
     -Huzursuzluk Yalan söyleyenler kulaklarına dokunuyor, parmaklarını çıtırdatıyor, yüzükleri ya da saçlarıyla oynuyor. 
     -Tutarsızlık Tipik bir yalancının en önemli özelliği vücut diliyle sözlerinin birbirini tutmaması. 
     -Ses titremesi Yalan söyleyenlerin ses tonu alçalıyor, aşırı yükseliyor ya da titriyor. 
     -Hızlı konuşma Yalan söyleyenler hızlı hızlı konuşuyor. 
     -Terleme Yalancıların hem avuçları, hem de tüm vücudu terliyor. 
     -Yutkunma Yalan söyleyenler yutkunmaya başlıyor. Erkeklerin sürekli kravatını gevşetmesi yalan söylediklerini ortaya koyan başlıca özellik. 
     -Dudaklarını ıslatma Yalan söyleyenler sürekli ağızları kuruduğu için dudaklarını ıslatıyor. 
     -Aşırı dostça yaklaşım Yalan söyleyenler bu sırada inandırmak için büyük güç sergilediği için karşısındakine her zamankinden samimi davranıyor. 
     
     NEDEN ERKEKLERİN YALANI ANLAŞILIYOR 
     Dr Jez Rose'a göre kadınların yalan söylediğinin zor anlaşılmasının sebebi daha sosyal bir yapıya sahip oluşları. 
     ''Kadınlar sözlerini el kol hareketleri ve rahat davranışlarıyla desteklediği için yalanları maskeleniyor'' diyen Rose, kadınların konuşurken inandırıcı şekilde karşısındakinin gözünün içine baktığını kaydetti. Rose, ''Bu da sözlerin yanlışlığının ortaya çıkmamasına sebep oluyor. Oysa erkekler bu konuda başarısız. Erkekler kadınlarla aynı metotları kullanarak yalanlarını maskelemeye çalışsa da bunu inandırıcı yapamıyor'' dedi. 
     Erkeklerin eşlerini aldattığında kolayca ortaya çıkmasının nedenini de buna bağlayan Rose, ''Erkekler sadece şimdiyi düşünür. Detayları kafalarında kuramadıkları için de söylediklerini unutur'' sözleriyle erkeklerin yalan söyleme konusundaki başarısızlığını açıkladı. 
     
</TEXT>
</DOC>
