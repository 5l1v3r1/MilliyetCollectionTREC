<DOC>
<DOCNO> 274377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonyas01.html </URL>
<DATE> 2004/09/23/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
"İstenmeyen gelin" Cameron Diaz... 
</HEADLINE>
<TEXT>

     ''Charlie'nin Melekleri'' filminin güzeli Cameron Diaz'ın nişanlısı Justin Timberlake'in annesi tarafından tasvip edilmediği için yeni yıldaki düğünü suya düştü. 
     Internetteki ''imdb'' sitesinin haberine göre, Diaz'ın nişanlısı şarkıcı Justin Timberlake'in annesinin nikaha katılamayacağını açıklaması yüzünden nikah planları askıya alındı. 
     Diaz tarafından ''peri masalı'' gibi tasarlanan görkemli törene katılmak istemeyen annesi Lynn Harless'ı ikna etmeye çalışan Timberlake ise kelimenin tam anlamıyla iki ara bir derede kaldı. 
     Çiftin yakın arkadaşları, annesini 32 yaşındaki Diaz'ın ''ideal eş'' olduğuna ikna etmeye çalışan Timberlake'in bu çabalarına karşın müstakbel kayınvalidenin ''Nuh deyip peygamber demediğini'' söyledi. 
     Harless'ın oğluna karşı çok koruyucu bir tutum içinde olduğunu vurgulayan arkadaşları, ''Lynn oğluna karşı çok koruyucu ve onun evlenmek için çok genç olduğunu düşünüyor. Oğlunun Britney Spears tarafından terkedilmesinden sonra incindiğini düşünen annesi, onun duyarlı yapısı nedeniyle aynı şeyleri yaşamasından korkuyor. Ama Justin aslında Cameron ile çok mutlu'' açıklamasında bulundu. 
     Çift, 2004'ü 2005 yılına bağlayan gece evlenmeyi planlıyordu. 
     
     UYKUSUZ HER GECE... 
     ''Charlie'nin Meleği'' filminin bir başka güzel oyuncusu Drew Barrymore'un derdi ise çok başka. 
     Küçüklüğünden beri insomniya rahatsızlığı bulunan Barrymore, artık bünyesinin bu kadar yorgunluğu kaldıramamasından şikayet etti. Yaşı ilerledikçe gözünün altındaki morlukların arttığını dile getiren 29 yaşındaki oyuncu, ''Tıpkı yaşayan ölüler gibiyim. Sabahın 04.00'lerine kadar oturuyorum ve neden uyuyamadığını sorguluyorum'' dedi. 
     İşkolik olmasının da rahatsızlığına sebep olabileceğini vurgulayan Barrymore, yaşadığı sorunu, ''Aslında ben bir işkoliğim ve bu da uykusuzluk çekmeme neden oluyor. Aslında uykusuzluğumun ilacını da buldum sayılır. Eğer iki saat kitap okursam uyumam kolaylaşıyor. Aksi takdirde zombiye döneceğim'' sözleriyle dile getirdi. 
     
</TEXT>
</DOC>
