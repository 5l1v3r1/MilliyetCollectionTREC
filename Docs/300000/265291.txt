<DOC>
<DOCNO> 265291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sonspo13.html </URL>
<DATE> 2004/08/21/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Antrenör Tzekos'un yasaklanmış ilaç depoladığı ortaya çıktı... 
</HEADLINE>
<TEXT>

     28. Yaz Olimpiyat Oyunları'na leke düşüren doping skandallarının boyutu her geçen gün büyüyor. 
     Oyunlardan önce, motorsiklet kazası geçirdikleri gerekçesiyle doping testinden kaçtıkları iddia edilen Sydney-2000 Olimpiyat Oyunları'nın 200 metre şampiyonu Kostas Kenteris ile 100 metrede gümüş madalya sahibi Katerina Thanou'nun antrenörü Christos Tzekos'un, yasaklanmış uyarıcı ve steroid içeren besleyici maddelerin de bulunduğu 1400 kutu ilaç depoladığı ortaya çıktı. 
     Adli kaynaklar, ilaçların, Yunan polisinin, Tzekos'un firmasına düzenlediği baskın sırasında bulunduğunu söylediler. 
     İsmi açıklanmayan bir kaynak, Reuters Ajansı'na yaptığı açıklamada, 1400 kutu ilacın büyük bölümünün, efedrin sınıfına giren uyarıcı madde içerdiğini ve ileri düzeyde anabolik içeren ilaçlara da rastlandığını bildirdi. 
     Kaynak, baskının, ilaçların lisanssız satılıp satılmadığının ortaya çıkarılması temeline dayandığını, ancak daha da önemlisi, tüm doping soruşturmasında önemli bir bulgu oluşturabileceğini söyledi. 
     Tzekos'un, efedrin içeren madde bulundurmak konusunda daha önceden de sabıkasının bulunduğu kaydedildi. 
     
</TEXT>
</DOC>
