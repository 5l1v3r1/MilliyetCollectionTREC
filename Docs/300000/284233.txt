<DOC>
<DOCNO> 284233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/guncel/agun.html </URL>
<DATE> 2004/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırmızı Bülten'le arandı yeşil pasaportla kaçtı 
</HEADLINE>
<TEXT>


Ukrayna'da yakalanan Haluk Kırcı'nın üzerinden Remzi Bulut adına düzenlenmiş yeşil pasaport çıktı. Kırcı'nın, kimlik bilgileri ile fotoğrafı farklı pasaportla Türkiye'ye gelip gittiği de tespit edildi 

Tolga Şardan 

Bahçelievler'de 7 TİP'li gencin katledilmesinin ardından 7 kez müebbet hapse çarptırılan ve 25 Ocak 1996'da yakalandığı polisin elinden bir gün sonra kurtulan firari ülkücü Haluk Kırcı'nın, bütün dünyada arandığı dönemde devletten aldığı yeşil pasaportla kaçtığı belirlendi. Kaçtığı dönemde devlet görevlisi gibi Türkiye ve yurtdışında dolaşabilen Kırcı'nın üzerindeki yeşil pasaport, geçen hafta yakalandığı Ukrayna'da ortaya çıktı. 
Türkiye, Yargıtay'ın hatalı tahliye kararının ardından kaçan Kırcı'nın yakalandığı Ukrayna'dan bilgi istedi. Ukrayna, sınır dışı kararı vermediği Kırcı'yla ilgili bilgi vermezken, ilk aşamada kendi adına lacivert pasaport bulunduğu açıklandı. Kırcı'nın bu pasaportu İstanbul Emniyeti'nden aldığı yönündeki bilgiler, kayıtlardaki incelemede bulunmazken, dün "Mehmet Ali Şahbaz" adına düzenlenmiş pasaporta kendi fotoğrafını yapıştırarak kullandığı bilgisi kamuoyuna yansıdı. 
Emniyet Genel Müdürü Gökhan Aydıner'ın talimatı üzerine araştırma başlatılırken, Ukrayna, Kırcı'nın üzerinde Remzi Bulut adına düzenlenmiş ve kendi fotoğrafının bulunduğu yeşil pasaport ele geçirdiklerini Ankara'ya bildirdi. Emniyet de, Remzi Bulut adına ait pasaport dosyasının arşivden çıkarılmasıyla, söz konusu kimlikle Kırcı'nın fotoğrafının yer aldığı pasaport düzenlendiğini tespit etti. 
Dosyada, Kırcı'nın kullanması için Emniyet'ten verilen pasaportun 1995'te düzenlendiği ve 1999'a kadar kullanma süresi bulunduğu ortaya çıktı. Kırcı'nın bu pasaportla 1995 ve 1996'da yurtdışına çıkış ve Türkiye'ye giriş yaptığı bilgisayar kayıtlarından çıkarılırken, süresi biten ve bir daha yenilenmeyen bu pasaportu yanında taşıdığı anlaşıldı. 

Emniyet'ten açıklama 
Emniyet'in verdiği ancak kimlik bilgileri ve fotoğrafı farklı olan yeşil pasaportu kullanarak, tüm dünyada Interpol'ün kırmızı bülteniyle arandığı dönemde kolayca Türkiye'ye gelip giden Kırcı, son olarak 10 Ocak 1999'da İstanbul'da yakalandı. Emniyet de, yazılı açıklamayla, Kırcı'nın üzerinden Bulut adına düzenlenmiş bir pasaport çıktığını bildirdi. 

Susurluk'tan da 'yeşil' çıkmıştı 

"Devlet - siyasetçi - mafya" ilişkilerini açığa çıkaran Susurluk kazasında ölenlerde de "yeşil pasaport" çıkmıştı. Kazada ölen eski ülkücü Abdullah Çatlı'ya Maliyeci görevi ve 'Mehmet Özbay' adıyla 1994'te, uyuşturu-cudan sabıkalı Yaşar Öz'e kendi adına ve daire başkanı görevi karşılığında 1993'te, cesedi bulunamayan Tarık Ümit'e de kendi adına mühendis olarak 1993'te Emniyet'çe yeşil pasaport verildiği anlaşılmıştı. 

Pasaportu, Ağar döneminde aldı 

Ukrayna'da düzenlenen operasyonla ele geçen firari ülkücü Haluk Kırcı'nın yeşil pasaport aldığı dönemde Emniyet Genel Müdürlüğü koltuğunda Mehmet Ağar 10 Temmuz 1993 - 31 Ekim 1995 ve Cemil Serhadlı 31 Ekim 1995 - 12 Nisan 1996 oturuyordu. Aynı dönemde İçişleri Bakanı olarak da Nahit Menteşe 25 Ekim 1993 - 1 Kasım 1995 ve Teoman Ünüsan 1 Kasım 1995 - 7 Mart 1996 görev yapıyordu. 


</TEXT>
</DOC>
