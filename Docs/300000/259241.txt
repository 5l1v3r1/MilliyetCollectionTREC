<DOC>
<DOCNO> 259241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun25.html </URL>
<DATE> 2004/07/30/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Özbekistan'da ABD ve İsrail Büyükelçiliklerinde patlama 2 ölü, 5 yaralı 
</HEADLINE>
<TEXT>

     Özbekistan'da ABD ve İsrail büyükelçiliklerine intihar saldırısı düzenlendi, Başsavcılık Bürosu önünde de bir patlama meydana geldi. Saldırılarda ilk belirlemelere göre 2 kişi öldü, 5 kişi yaralandı. 
     İsrail Radyosu, Taşkent'teki İsrail Büyükelçiliği'ne düzenlenen intihar saldırısında 2 Özbek'in öldüğünü, bunlardan birinin güvenlik görevlisi olabileceğini duyurdu. 
     Özbek İçişleri Bakanlığı ise Başsavcılık Bürosu'nun önünde meydana gelen patlamada 5 kişinin yaralandığını bildirdi. 
     
     İSRAİL, SALDIRILARIN ARKASINDA BULUNANLARIN ORTAYA ÇIKARILMASI İÇİN DÜNYA ÇAPINDA ÇABA İSTEDİ 

     İsrail, Özbekistan'ın başkenti Taşkent'te düzenlenen intihar saldırılarının arkasında bulunanların ortaya çıkarılması için dünya çapında etkin çalışma yapılmasını istedi. 
     İsrail hükümet sözcüsü Avi Pazner, Reuters'a yaptığı açıklamada, dünyanın terör dalgasıyla sarsıldığını belirterek, ''Bu belayla mücadele için tüm çabaların tamamen bir araya getirilmesi gerekli'' dedi. 

     
</TEXT>
</DOC>
