<DOC>
<DOCNO> 257723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sontur48.html </URL>
<DATE> 2004/07/23/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Pamukkale'deki cinayette katil üvey kardeş çıktı... 
</HEADLINE>
<TEXT>

     -PAMUKKALE'DEKİ CİNAYET... 
     -KATİL ZANLISININ, ÖLDÜRÜLEN NİYAZİ DEMİR'İN ÜVEY KARDEŞİ OLDUĞU BELİRTİLDİ -ÜVEY KARDEŞ İLE KENDİSİNE YARDIM ETTİĞİ BELİRTİLEN 2 KİŞİ GÖZALTINA ALINDI DENİZLİ A.A - 23.07.2004 - Denizli merkeze bağlı Pamukkale Beldesi'nde, Niyazi Demir ve Ahmet Turan Arıcan'ın öldürülmesiyle ilgili 3 kişi gözaltına alındı. Katil zanlısının, Demir'in üvey kardeşi olduğu bildirildi. 
     Alınan bilgiye göre, Pamukkale'de, 7 Temmuz'da başlarına 2'şer kurşun sıkılarak öldürülen Demir ve Arıcan'ın katil zanlılarını yakalamaya çalışan İl Jandarma Komutanlığı'na bağlı timler, telefon kayıtlarını incelemeye aldı. 
     Bu incelemeler sonucu, Niyazi Demir'in üvey kardeşi Turan D. gözaltına alındı. 
     Turan D'nin ifadeleri doğrultusunda incelemeyi genişleten ekipler, kendisine yardım eden Mustafa K. ve Ş.A'yı da gözaltına aldı. 
     Jandarma timleri, cinayetlerin Turan D'ye ait ruhsatsız tabancayla işlendiğini belirledi. 
     Niyazi Demir'e ait 250 milyar liranın bir kısmının da Turan D'nin üzerinde bulunduğu kaydedildi. 
     Bu arada, Turan D'nin, cenaze törenine katıldığı da ortaya çıktı. 
     
</TEXT>
</DOC>
