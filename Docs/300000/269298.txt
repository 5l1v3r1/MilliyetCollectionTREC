<DOC>
<DOCNO> 269298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/guncel/axgun02.html </URL>
<DATE> 2004/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Alana'yı cansız buldular 
</HEADLINE>
<TEXT>


Kanlı operasyondan sonra haber alınamayan Türk kızı Alana'nın hayatını kaybettiği ortaya çıktı. Acılı baba Doğan, kızının cansız bedenini teşhis etti 

TURAN GÜLTEKİN İzmir DHA ANKARA Milliyet 

Dışişleri Bakanlığı, Beslan'daki terör eyleminde rehin alınan 10 yaşındaki Türk vatandaşı Alana Doğan'ın hayatını kaybettiğini açıkladı. Alana, Rusya'da toprağa verilecek. 
Beslan'daki okulu basan teröristler, Osetya'da yaşayan Seyfi Doğan'ın Türk vatandaşı eşi Anetta Adiava Doğan, kızı Alana ve bir yaşındaki Milena'yı da rehin aldı. Teröristler anne Doğan ile Milena'yı serbest bırakırken, Alana'nın gitmesine izin vermedi. Rus kuvvetlerinin operasyonunun ardından Alana'dan haber alınamadı. 

Babası teşhis etti 
Dışişleri Bakanlığı Sözcüsü Namık Tan, Doğan'ın hayatını kaybettiğini derin üzüntüyle öğrendiklerini kaydetti. Tan, babasının Alana'nın cesedini teşhis ettiğini açıkladı. Dışişleri Bakanı Abdullah Gül'ün de Doğan'ın ailesiyle görüşerek başsağlığı dileğinde bulunduğu bildirildi. 
Alana'nın İzmir'de yaşayan amcası Çetin Doğan, yeğenin öldüğünü ağabeyi Seyfi Doğan'dan dün telefonla öğrendiğini belirterek, "Hastanelerden birinin morgunda bulmuşlar. Bize bu acıyı yaşatan aşağılık insanların aileleri de aynı acıyı yaşasın" diye konuştu. 


</TEXT>
</DOC>
