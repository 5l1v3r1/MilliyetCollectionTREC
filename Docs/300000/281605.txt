<DOC>
<DOCNO> 281605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonspo33.html </URL>
<DATE> 2004/10/19/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Futbol'da kötü tezahürata para cezası... 
</HEADLINE>
<TEXT>

     Kartal İlçe Spor Güvenlik Kurulu, 10 Ekim Pazar günü Kartalspor ile Çankırıspor arasında Kartal Stadı'nda oynanan 2. Lig B Kategorisi B Grubu maçında, İstanbul Milletvekili Mehmet Sekmen aleyhine kötü tezahüratta bulundukları gerekçesiyle, 3 kişiye 1'er milyar lira para ve 6'şar ay ilçedeki statlara girişten men cezası verdi. 
     Karşılaşmayı izleyen AK Parti İstanbul Milletvekili Mehmet Sekmen, maç boyunca kendisine kötü tezahüratta bulundukları gerekçesiyle Esat Doğrusöz, Veysi Öğün ve Vural Turna hakkında Kartal Cumhuriyet Başsavcılığı'na suç duyurusunda, Kartal Kaymakamlığı'na da şikayette bulundu. 
     Kartal Kaymakamı Dursun Ali Şahin başkanlığında bugün toplanan ve İlçe Jandarma Komutanı, İlçe Emniyet Müdürü, Sağlık Grup Başkanı ve Gençlik Spor İlçe Müdürü'nden oluşan Kartal İlçe Spor Güvenlik Kurulu, Mehmet Sekmen'in şikayetini değerlendirdi. 
     Kurul, değerlendirme sonucu, hakkında şikayette bulunulan Esat Doğrusöz, Veysi Öğün ve Vural Turna'ya, 28 Nisan 2004'te yürürlüğe giren, 5149 sayılı Spor Müsabakalarında Şiddet ve Düzensizliğin Önlenmesine Dair Kanun'un 23. maddesine göre 1'er milyar lira para ve 6 ay boyunca ilçedeki statlara girmeme cezası verdi. 
     Kartal Kaymakamı Dursun Ali Şahin, konuyla ilgili A.A muhabirine yaptığı açıklamada, söz konusu kanunla mülki amirlere yetki verilmesinden dolayı memnun olduklarını, spor sahalarındaki anarşinin önlenmesi için bu kanunun büyük önem taşıdığını söyledi. 
     Şahin, kanunun ülke genelinde uygulanmasının, kötü tezahüratlar ve şiddete dönük olayların azalmasında etkili olacağına inandığını da kaydetti. 
     Bu arada Sekmen'in suç duyurusuyla ilgili, 3 kişi hakkındaki savcılık soruşturması da sürdürülüyor. 
     
</TEXT>
</DOC>
