<DOC>
<DOCNO> 251431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/soneko16.html </URL>
<DATE> 2004/06/28/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
TOKİ, Halkalı'da konut yaptıracak... 
</HEADLINE>
<TEXT>

     Toplu Konut İdaresi TOKİ , İstanbul Halkalı'da III ve IV. etap konutlarının yapım ve satışını, gelir paylaşımı yönetimine göre ihaleye çıkardı. 
     TOKİ'nin Resmi Gazete'nin bugünkü sayında yayımlanan ilanına göre, III. Etap'ta 30 bin 715 metrekare, IV. Etap'ta 80 bin metrekare alanda uygulanacak konut projesi için TOKİ İhale Yönetmeliği'ne uygun olarak, gelir paylaşımı esasına göre kapalı teklif usulüyle ihale yapılacak. 
     İhale, yerli ve yabancı inşaat firmaları ile bunların kendi aralarında ya da finans kuruluşlarıyla yapacakları ortak girişimlere açık olacak. İhalenin uluslararası ihale olmadığı, ihaleye ilişkin evrakların, TOKİ'nin Ziraat Bankası Bilkent Şubesi'ndeki hesabına 1.5 milyar lira bedel ödendikten sonra, idarenin Bilkent'teki merkezinden alınabileceği belirtildi. 
     İstekliler, Halkalı III. Etap projesi hakkındaki sorularını 7 Temmuz'a, IV. etap projesi hakkında sorularını 9 Temmuz'a kadar faks ile idareye bildirebilecek. 
     Teklif dosyaları ise III. etap için en geç 14 Temmuz'a, IV. etap için en geç 16 Temmuz'a kadar TOKİ'ye iletilecek. Halkalı III. etap için teklifler, 14 Temmuz'da, IV. etap için teklifler 16 Temmuz'da saat 14.00'de, katılımcıların huzurunda açılacak. 
     İhaleye katılım için gerekli geçici teminat tutarı III. etap projesinde 1.5 milyon ABD Doları, IV. etap projesinde 2.5 milyon dolar olarak belirlendi. III. etap için tek başına teklif veren firmalarda son 10 yılda, tek bir sözleşme kapsamında sosyal donatıları ile birlikte 25 bin metrekarelik, IV. etap için tek başına teklif veren firmalarda ise 35 bin metrekare konut yapma şartı aranıyor. 
     Teklif veren firmaların kullanılabilir nakit kredi toplamlarının 5 trilyon lira, kullanılmamış teminat mektubu kredilerinin de 5 trilyon liradan az olmaması gerekiyor. Ortak teklif veren firmalarda, bir firmanın bu şartları taşıması halinde diğer firmalarda aynı şartlar aranmayacak. 

     
</TEXT>
</DOC>
