<DOC>
<DOCNO> 297610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonsiy30.html </URL>
<DATE> 2004/12/14/ </DATE>
<TIME> 20.27 </TIME>
<AUTHOR>  </AUTHOR>
<HEADLINE>
Erdoğan, Irak İslam Devrim Konseyi Lideri Hekim'i kabul etti 
</HEADLINE>
<TEXT>

     Irak İslam Devrimi Konseyi Lideri Abdülaziz El Hekim, Felluce halkının çok zulme uğradığını ifade ederek, ''Ancak ABD askerlerinin değil, terörist grupların zulmü altında kalmışlardır'' dedi. 
     Başbakan Erdoğan, Irak İslam Devrimi Konseyi Lideri Abdülaziz El Hekim'i, Başbakanlık Resmi Konutu'nda kabul ederek, bir süre görüştü. 
     Hekim, görüşmenin ardından gazetecilere yaptığı açıklamada, Erdoğan'la birçok konuyu açık bir şekilde konuştuklarını ve özellikle Irak'taki siyasi ve güvenlik dosyasını ele aldıklarını söyledi. 
     Türkiye'nin her zaman Irak halkının yanında olma sözü verdiğini ifade eden Hekim, Irak'ta yapılacak seçimlerde de yardımcı olma sözü verildiğini kaydetti. 
     Hekim, Türkiye'den Suudi Arabistan ve İran'a gideceğini ve o ülkelerde Irak'ın siyasi ve güvenlik sorununu ele alacaklarını dile getirdi. 
     Başbakan Erdoğan'a seçim listesi hakkında bilgi verdiğini de ifade eden Hekim, bu listeleri hazırlarken dayandıkları ilkelerin Irak'ın bütünlüğünü koruyacak ilkeler olduğunu söyledi. 
     
     FELLUCE OPERASYONU 
     ABD askerlerinin Felluce'deki operasyonu ile ilgili bir soru üzerine Hekim, şunları söyledi 
     ''Felluce halkı çok zulme uğramıştır, ancak ABD askerlerinin değil, terörist grupların zulmü altında kalmışlardır. Terör grupları Irak halkına baskı yaparak, kendi fikirleri doğrultusunda hareket etmelerini istemişlerdir. Buradaki çok sayıda kutsal mekan, terörist gruplar tarafından saldırıya uğramıştır ve bu halk mecburen Hükümet'ten yardım istemiştir. Hükümet de mecburen ABD askerlerini oraya göndererek, yardım etmek istemiştir. Bu terörist grupları Irak halkını hedef almaktadır, öldürmektedir, kesmektedir, kaçırmaktadır. 
     Bu gruplar Irak halkı arasında fitne yaratmak istemektedir. Ancak bizim, Irak halkı olarak aramızda sevgi, saygı ve birlik, dayanışma vardır. Her zaman Irak'ın geleceği için çalışacağız.'' Türkiye'nin bölgede çok güçlü bir ülke olduğunu ve Irak'taki bütün gruplara aynı mesafede bulunduğunu ifade eden Hekim, Türk halkına, bu zor dönemde Irak halkının yanında olduğu için teşekkür etti. 
     
</TEXT>
</DOC>
