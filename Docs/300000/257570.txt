<DOC>
<DOCNO> 257570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sondun13.html </URL>
<DATE> 2004/07/23/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Dünyadan Türkiye'ye başsağlığı... 
</HEADLINE>
<TEXT>

     Almanya Başbakanı Gerhard Schröder ve Dışişleri Bakanı Joschka Fischer, Sakarya'daki tren kazasından dolayı başsağlığı mesajları gönderdi. 
     Başbakan Schröder, Başbakan Recep Tayyip Erdoğan'a gönderdiği mesajda, tren kazasından duyduğu büyük üzüntüyü dile getirerek, kurbanların yakınlarının ve Türk halkının acılarını paylaştığını belirtti. 
     Fischer de Dışişleri Bakanı Abdullah Gül'e gönderdiği başsağlığı mesajında, Türk hükümetinin ve Türk vatandaşlarının üzüntülerini ve yakınlarını kaybedenlerin acılarını paylaştığını ifade etti. 
     
     Fransa 

     Fransa, İstanbul-Ankara seferini yapan trenin raydan çıkmasından derin üzüntü duyduğunu bildirdi. 
     Fransa Dışişleri Bakanlığı sözcüsü, Sakarya'da meydana gelen tren kazasını derin bir üzüntüyle öğrendiklerini ve bu trajik olayın ardından, kazada hayatını kaybedenlerin ailelerine ve Türk yetkililere taziyelerini sunduklarını söyledi. 
     
     Yunanistan 

     Yunanistan Ulaştırma Bakanı Mihalis Liapis, Sakarya'daki tren kazası dolayısıyla Ulaştırma Bakanı Binali Yıldırım'a başsağlığı mesajı gönderdi. 
     Atina Haber Ajansı ANA Liapis'in mesajında, kazada hayatını kaybedenlerin ailelerine başsağlığı, yaralananlara acil şifa dileğinde bulunduğunu duyurdu. 
     Ajans, Lapis'in mesajında, Yunanistan'ın her türlü yardıma hazır olduğunu vurguladığını da kaydetti. 
     
     Azerbaycan 

     Azerbaycan Cumhurbaşkanı İlham Aliyev, Sakarya'nın Pamukova ilçesinde meydana gelen tren kazasından dolayı Cumhurbaşkanı Ahmet Necdet Sezer'e başsağlığı mesajı gönderdi. 
     Mesajında, ''kaza sonucu çok sayıda insanın hayatını kaybetmesinin kendisini yürekten kederlendirdiğini'' ifade eden Aliyev, ''Bu faciadan kaynaklanan acınızı paylaşıyor, size, hayatını kaybedenlerin ailelerine ve yakınlarına şahsım ve Azerbaycan halkı adına derin üzüntüyle başsağlığı diliyorum'' ifadesini kaydetti. 
     Aliyev'in mesajında, kazadan yaralı olarak kurtulanların bir an önce iyileşmesi dileği de ifade edildi. 
     
</TEXT>
</DOC>
