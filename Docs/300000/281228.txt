<DOC>
<DOCNO> 281228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/soneko37.html </URL>
<DATE> 2004/10/18/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
TÜSİAD, AB üyeliği için lobi faaliyetlerine başlıyor... 
</HEADLINE>
<TEXT>

     Türk Sanayicileri ve İşadamları Derneği TÜSİAD , Fransa'da, Türkiye'nin tam üyelik müzakerelerine başlaması yönünde lobi çalışmaları yürütecek. 
     TÜSİAD'dan yapılan açıklamaya göre, TÜSİAD, AB Komisyonu'nun 6 Ekim'de açıklanan raporunun ardından, AB'nin Türkiye ile tam üyelik müzakerelerine başlamak üzere karar verilmesi beklenen 17 Aralık öncesinde, AB ülkelerinde yürüttüğü lobi faaliyetlerini yoğunlaştırdı. 
     TÜSİAD bu çerçevede, yarın ve 20 Ekim'de Fransa'nın başkenti Paris'teki temaslarında, Türkiye'nin AB'ye uyum konusunda atmış olduğu adımları anlatacak ve tam üyelik müzakerelerinin başlamasının önemine dikkati çekecek. 
     TÜSİAD Yönetim Kurulu Başkanı Ömer Sabancı başkanlığındaki TÜSİAD heyeti yarın, Sosyalist Parti Uluslararası İlişkiler Direktörü Pierre Moskovici ve Ticaret ve Kobilerden Sorumlu Bakan Christian Jacob ile görüşecek. 
     Heyet, akşam yemeğinde de Fransa'nın önde gelen basın ve düşünce örgütü temsilcileri ile bir araya gelecek. 
     TÜSİAD heyeti 20 Ekim Çarşamba günü TÜSİAD'ın Fransa'daki muadil kuruluşu Fransız Girişimciler Hareketi MEDEF ile bir seminer düzenleyecek. 
     ''AB'ye Üyelik Yolunda Ekonomik Perspektifler ve Reformlar'' başlıklı seminerde, TÜSİAD Yönetim Kurulu Başkanı Ömer Sabancı, MEDEF International Başkanı François Perigot, TÜSİAD Yönetim Kurulu Üyesi Ömer Aras ve Merkez Bankası Başkanı Süreyya Serdengeçti söz alacak. 
     Heyet, Fransa Adalet Eski Bakanı, Sosyalist Parti Milletvekilli ve Meclis AB Heyeti Başkan Yardımcısı Elizabeth Guigou, eski Bakan UMP Milletvekili ve Fransız-Türk Dosluk Grubu Başkanı Herve de Charette ve Ulaştırma Bakanı Gilles de Robien ile görüşecek. 
     Heyet aynı akşam, Fransa'nın önde gelen düşünce kuruluşlarından IFRI Fransa Uluslarası İlişkiler Enstitüsü 'nin 25. Yıl yemeğine katılacak. 
     TÜSİAD heyetinde, Ömer Sabancı'nın yanı sıra Yönetim Kurulu Başkan Yardımcısı Pekin Bakan, Yönetim Kurulu üyeleri Ömer Aras ve Ayça Dinçkök, YİK Başkan Vekili ve TÜSİAD International Başkanı Aldo Kaslowski, TÜSİAD üyesi Mümtaz Teker, TÜSİAD Dış Politika Danışmanı Soli Özel, AB nezdindeki TÜSİAD Temsilcisi Bahadır Kaleağası ve TÜSİAD Paris Temsilcisi Serap Atan yer alacak. 
     
</TEXT>
</DOC>
