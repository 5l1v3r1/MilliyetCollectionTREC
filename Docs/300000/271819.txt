<DOC>
<DOCNO> 271819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sontur54.html </URL>
<DATE> 2004/09/14/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
El Kaide davası... 7 sanık Pişmanlık Yasası'ndan faydalanmak istedi 
</HEADLINE>
<TEXT>

     Terör örgütü El-Kaide'nin Türkiye yapılanması içinde faaliyet gösterdikleri ve İstanbul'da 15 ile 20 Kasım 2003 tarihlerindeki bombalı saldırılara karıştıkları iddia edilen 69 sanıktan bugün sorguları tamamlanan 7'si, Topluma Kazandırma Yasası'ndan yararlanmak istediklerini bildirdiler. 
     İstanbul 10. Ağır Ceza Mahkemesi'ndeki duruşmada ifadesi alınan sanıklardan Halil Ökçe, ''Çeçenistan'da savaşmak için Afganistan'da askeri eğitim veren kamplara katıldığını'' belirterek, ''Burada siyasi ve dini eğitim almadım. Kampta zorunlu olduğu için o zaman Seyfullah kod adımı kullandım'' dedi. 
     Askerlik arkadaşı olan Şükrü Hakan Yiğit ile bazı sohbetler yaptığını belirten Ökçe, ''Eğitim için Konya'ya gelen 'ABD ve İsrail pilotlarına yönelik bir şeyler yapılabilir mi' diye konuştuk. Bu eylem planı hamasi duygularımızın ön plana çıktığı sohbet ortamlarında konuşulmuştur. Bu düşünceden vazgeçtik'' diye konuştu. 
     Ökçe, Çeçenistan'a gitmeden önce patlayıcı maddeler konusundaki bilgilerini tazelemek amacıyla Manavgat'ta bir sera evinde kaldığını belirterek, daha sonra bu malzemeleri sanıklardan Servet Özcan'a verdiğini söyledi. 
     Sanıklardan Hüseyin Suat Öz de, Çeçen asıllı olduğunu, Kafkas derneklerinde yönetim kurulu üyeliklerinin bulunduğunu öne sürerek, ''Çeçenistan'a yardım için Konya'da etkinlikler düzenledik. Bu yardımları da Çeçenistan'daki üst düzey görevlilere teslim ettim. Dudayev ile tanışan ilk Türk benim'' diye konuştu. 
     Sanık Ahmet Demir de, Çeçenistan'a gitmek için Afganistan'da bulunduğunu dile getirerek, kaldığı kampın Afgan Hükümeti'nin silahlı askerlerince korunduğunu öne sürdü. 
     Afganistan'da gittiği yerler resmi olduğu için hiçbir şeyden şüphelenmediğini belirten Demir, yine bu yerlerde Türkiye aleyhine herhangi bir şey söylenmediğini kaydetti. 
     Sanık Ramazan Tahta da, başarılı bir asker olduğu için güvenlik timinde görev aldığını ifade ederek, ''Güneydoğu'da çalıştım. Mardin'de görev yaptım. Bu dönemde üst düzey görevlileri koruduğum için bütün ateşli silahları kullanma konusunda eğitim aldım. Bu yüzden Afganistan'da silah eğitimi almaya gitmeme gerek yoktu'' şeklinde konuştu. 
     Tahta, İstanbul'daki bombalı saldırıları nefretle kınadığını ifade ederek, tahliyesini istedi. 
     Diğer sanıklar Abdülmenaf Dağaç, Nurettin Gündüz ve Servet Özcan da, suçlamaları kabul etmeyerek, tahliyelerini istediler. 
     Duruşmada sanıklardan Mustafa Aslıhan, Şükrü Hakan Yiğit, Halil Ökçe, Ahmet Demir, Ramazan Tahta, Nurettin Gündüz ve Abdülmenaf Dağaç, ''Topluma Kazandırma Yasası''ndan yararlanmak istediklerini belirttiler. 
     Sanıkların tahliye taleplerini reddeden mahkeme heyeti, duruşmanın bugünkü oturumunu tamamladı. 
     
</TEXT>
</DOC>
