<DOC>
<DOCNO> 262871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur15.html </URL>
<DATE> 2004/08/12/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Turizmde sezonun en iyi günleri yaşanıyor... 
</HEADLINE>
<TEXT>

     Türkiye Otelciler Birliği TÜROB Başkanı Ahmet Barut, turizmcilerin, sezonun en iyi günlerini yaşadığını söyledi. 
     Türkiye genelinde turizm sezonunun en iyi döneminin, 15 Temmuz-15 Ağustos tarihlerinde olduğuna dikkati çeken TÜROB Başkanı Ahmet Barut, AA muhabirine yaptığı açıklamada, ''Türkiye genelinde turizm sezonunun en iyi günleri yaşanıyor. Oteller dolu. Bu doluluk bütün bölgelerdeki otellerde gözleniyor'' dedi. 
     Türkiye genelinde otellerin ortalama doluluk oranının yüzde 90 olduğunu belirten Barut, ''Antalya'daki otellerin ortalama doluluk oranının ise yüzde 95'ler seviyesinde bulunduğunu''vurguladı. 
     
     TURİSTLERİN YÜZDE 60'I ÇOCUKLU AİLE 
     Son yıllarda Türkiye'ye gelen turist profilinde değişme gözlendiğine işaret eden Barut, ''Türkiye'ye gelen çocuklu ailelerin sayısı her geçen gün artıyor. Okul çağında çocuğu olan aileler, 15 Temmuz-15 Ağustos tarihlerinde tatile çıkmayı tercih ediyorlar. Şu anda Antalya yöresindeki otellerde tatil yapan turistlerin yüzde 60'ını çocuklu aileler oluşturuyor'' diye konuştu. 
     15 Ağustos tarihinden itibaren okul çağında çocuğu olan ailelerin gelmesinin kesileceğini, ancak küçük çocukları olanların gelmeye devam edeceğini kaydeden Barut, Eylül ayından itibaren de orta yaş üzeri ve çocuksuz çiftlerin tatile geleceklerini ifade etti. 
     
     AİLE ODALARI ARTIYOR 
     Çocuklu ailelerin ''her şey dahil'' sistemi ile çalışan otelleri tercih ettiğini de vurgulayan Barut, şunları söyledi 
     ''Çocuklu aileler daha rahat ve hesaplı olduğu için her şey dahil sistemi ile çalışan otellere gitmeyi tercih ediyorlar. Tesisler family room, suit ve apart oda sayılarını çocuklu aileler için artırdı. Özellikle yeni yapılan tesisler, ikiden fazla kişinin kalabileceği büyük odalar yapıyorlar. Bunun nedeni, daha fazla çocuklu aileyi çekmektir. Tatil yaptığı yerden memnun olan çocuklar bir sonraki tatile çıkışlarında yine de aynı yere gitmek istiyor. Ailelerin tatile gideceği yerleri çocuklar belirliyor. Bu nedenle çocuklara yönelik animasyonlara daha fazla önem veriliyor ve onların iyi bir tatil yapması sağlanıyor.'' Barut, Antalya'ya bugüne kadar gelen turist sayısının 3,5 milyona ulaştığını, yıl sonu hedeflenen 6 milyon yabancı turist rakamına ulaşacaklarını ve hatta hedefi aşabileceklerini sözlerine ekledi. 
     
</TEXT>
</DOC>
