<DOC>
<DOCNO> 265557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/guncel/gun01.html </URL>
<DATE> 2004/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Müteahhit, Başkan'ı savundu 
</HEADLINE>
<TEXT>


Yargıtay Başkanı Özkaya'nın Milas'taki villasını yapan ve Çakıcı için yardım isteyen müteahhit Şen, "Başkan Özkaya ve Kozinoğlu, dünyanın en dürüst iki insanı. İkisi için de üzülüyorum" dedi 

GÖKÇER TAHİNCİOĞLU Ankara 

MİT - Yargıtay Başkanı Eraslan Özkaya ve Alaattin Çakıcı arasındaki bağlantıların kilit ismi müteahhit Hakkı Süha Şen, Özkaya'ya, Milas'taki yazlığı dışında, oğlunun İstanbul'da kiraladığı evin tadilatı için de yardımcı olduğunu belirtti. Şen, Özkaya'dan Çakıcı dosyası ile İstanbul'daki bir dava için yardım istediği iddialarını ise reddetti. 
Milliyet'in sorularını yanıtlayan Şen, Özkaya ile Kasım 20032te tanıştığını kaydetti. "Çakıcı'yı şubat ayının sonunda mı, tam hatırlamıyorum, evin tadilatına başladıktan 3 - 4 ay sonra tanıdım" diyen Şen, şunları söyledi "O ev dediğiniz, sizin büyüttüğünüz ufacık bir evdir. Kendi imk nlarıyla yaptığı için bitmesi çok uzun sürmüştür. Ben işini bitirince, kendi eşi geldi, başında durdu, bitirdi." 

"Geçmiş olsun" telefonu 
Özkaya'dan tutuklanma riski bulunan bir yakını için yardım istediği iddialarını reddeden Şen, "Oğlum bir kavgaya karışmıştı. Adliyeye intikal etmiş bir konu. Özkaya, açıp 'Geçmiş olsun' dedi. Olay bundan ibaret" dedi. Şen, Özkaya ve tanıştırdığı MİT'çi Kaşif Kozinoğlu için şunları söyledi 
"Yapılanlar doğal, gazetecilik yapıyorsunuz. Ama ben sizlerden insanlık adına bir şey istiyorum, çok iyi araştırın, iyi çözümleyin. Bunu kendi adıma söylemiyorum, yıprattığınız, dünyanın en dürüst iki insanı vardır. Kozinoğlu ve Özkaya için üzülüyorum. Hiçbir şeye bulaşmamış insanlardır. Milletini, vatanını seven insanlardır." 
Telefon görüşmelerinin çarpıtıldığını öne süren Şen, "Bu bilgileri verenler çok yanlış bilgiler veriyorlar" dedi. Şen, birlikte yaşadığı Serra Yaşar'ın "O kadar para harcadınız niye olmadı " sözlerinin anımsatılması üzerine, "O da saptırılmış bir şey. Başka bir şeyden bahsederken başka bir şey getiriyorlar" diye konuştu. 

Özok'tan Özkaya'ya destek 

Türkiye Barolar Birliği Başkanı Özdemir Özok, Yargıtay Başkanı Eraslan Özkaya hakkındaki suçlamalar için, "Özkaya'nın yanında çalışan insanların densiz girişimlerinden başka bir şey değildir" dedi. Türkiye Barolar Birliği'nce Abant'ta düzenlenen "Çocuk Hakları" toplantısı için Bolu'ya gelen Özok, bölge baro başkanları ile bir araya geldi. Özok, yaptığı açıklamada, "Özkaya'nın mafya ile işbirliği içerisinde olduğunu düşünmek mümkün değil. Mafya, yargıdan uzak tutulmalı" diye konuştu. 


</TEXT>
</DOC>
