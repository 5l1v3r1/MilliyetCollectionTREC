<DOC>
<DOCNO> 279696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sondun30.html </URL>
<DATE> 2004/10/13/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Rumlar 'garantiler'e rağmen Anna Planı'nı reddediyor 
</HEADLINE>
<TEXT>

     Güney Kıbrıs'ta yapılan bir ankette, ''Annan planının uygulanmasına yönelik garantilerin olması durumunda'' dahi, Rumların Annan planına yüzde 61 oranında ''hayır'' diyeceğini ortaya koydu. 
     Simerini gazetesinin haberine göre, Güney Kıbrıs'ta ''Cyprus College Araştırma Merkezi'' tarafından 6-11 Ekim arasında 18 yaşını doldurmuş ve oy hakkı bulunan 650 kişiyle telefonla yapılan ankette, katılımcıların yüzde 61'i Annan planına ''hayır'' diyeceklerini belirtti. 
     Gazete, ''Yalnızca yirmi kişiden biri pişman. Annan planı garantilerle bile reddediliyor'' başlıklarıyla verdiği haberde, ''referandumların üzerinden 6 ay geçmesine ve Kıbrıs sorunundaki tarihi gelişmelere rağmen, Annan planının uygulanmasına yönelik garantilerin olması durumunda dahi Rumların Annan planını reddetiğini'' duyurdu. 
     Ankete katılanlar, planın ''uygulanmasına ilişkin garantilerle, ancak temel değişiklikler yapılmaksızın'' bugün referanduma sunulması durumunda yanıtının ne oalcağı sorusuna, yüzde 61 oranında ''hayır'', yüzde 32 oranında ''evet'', yüzde 7 oranında ''bilmiyorum cevaplamıyorum'' yanıtını verdi. 
     ''Referandumdan sonra durum nasıl gelişti'' sorusunu, ankete katılanların yüzde 35'i ''Yaklaşık olarak beklediğim gibi'', yüzde 32'si ''Beklediğimden daha kötü'', yüzde 28'i de ''Beklediğimden daha iyi'' diye yanıtladı. 
     
     PAPADOPULOS'UN POLİTİKASI BEĞENİLİYOR 
     Rum yönetimi lideri Tasos Papadopulos'un Kıbrıs politikasını benimseyip benimsemedikleri şeklindeki bir soruya karşılık ise ankete katılanların yüzde 61'i ''evet'', yüzde 31 ''hayır'' dedi. 
     Gazete, anket sonuçlarına göre nisan ayındaki referandumda kullandıkları oydan ötürü pişman olanların oranının yüzde 5, pişman olmadıklarını belirtenlerin de yüzde 89 olduğunu belirtti. 
     Kıbrıs'ta 24 Nisan'da yapılan referandumda, Rumlar Annan planına yüzde 76 oranında ''hayır'' derken, KKTC yüzde 65 oranında plana ''evet'' demişti. 
     
</TEXT>
</DOC>
