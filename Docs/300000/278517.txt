<DOC>
<DOCNO> 278517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sontur66.html </URL>
<DATE> 2004/10/08/ </DATE>
<TIME> 19.16 </TIME>
<AUTHOR>  </AUTHOR>
<HEADLINE>
Sedat Peker grubundan 11 kişi serbest bırakılırken 24 kişi tutklandı 
</HEADLINE>
<TEXT>

     ''Sedat Peker Grubu''na yönelik ''Kelebek'' adı verilen operasyonlarda gözaltına alınan ve İstanbul Cumhuriyet Savcılığı'na sevk edilen 35 kişiden 24'ü tutuklama istemiyle mahkemeye gönderilirken, 11'i serbest bırakıldı. 
     Beşiktaş'taki İstanbul Cumhuriyet Savcılığı'na getirilen Sedat Peker'in de aralarında bulunduğu 35 kişi, Cumhuriyet savcıları Selim Berna Altay, Nazmi Okumuş, Ahmet Ayvaz, Süleyman Ersöz ve Mehmet Ergül tarafından sorgulandı. 
     Savcılık sorgularının ardından Sedat Peker ile ağabeyi Atilla Peker'in de aralarında bulunduğu 24 kişi, tutuklanmaları istemiyle İstanbul Nöbetçi 12. Ağır Ceza Mahkemesi'ne gönderildi. 11 kişi ise savcılıkça serbest bırıkıldı. 
     Bu arada, sanıkların İstanbul, Ankara ve Antalya barolarına bağlı avukatları tarafından, 3 meslektaşlarından 1'inin tutuklanarak cezaevine konulması, 2'si hakkında da operasyon kapsamında gıyabi tutuklama kararı bulunması nedeniyle bir açıklama yapıldı. 
     Avukat Ali Rıza Dizdar, savunma yapılırken hiç kimseyle avukat olarak özdeşleşmediklerini, mesleki sorumluluklarını yerine getirdiklerini belirterek, ''3 meslektaşımızın tutuklanmasından utanç duyuyoruz. Bir insan suçluysa, elbette suçunun cezasını çekmeli. Ancak mesleki görevini yapan kişilerin tutuklanması bu kadar ucuz olmamalıydı'' dedi. 
     Avukat Erol Aras ise soruşturmaya ilişkin ''gizlilik'' kararı alındığı için tutuklanan ve gıyabi tutuklu olarak aranan meslektaşlarına atfedilen suçlamayı bilmediklerini, ancak bazı basın organlarında soruşturmayla ilgili haberlerin yayınlandığını söyledi. 
     
</TEXT>
</DOC>
