<DOC>
<DOCNO> 269060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sontur20.html </URL>
<DATE> 2004/09/04/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Kocaeli'ndeki prefabriklerde açlık grevi... 
</HEADLINE>
<TEXT>

     Kocaeli'nin Derince İlçesi'nde Yeniköy Prefabrikleri'nde kalan bir grup, Valiliğin prefabrik konutların boşaltılması kararını protesto etmek için süresiz açlık grevine başladı. 
     Alınan bilgiye göre, 751 ailenin barındığı prefabriklerdeki mescidin önünde toplanan bir grup, Kocaeli Valiliği'nin kararını alkışlarla protesto etti. 
     Kocaeli Afetzedeler ve Deprem Mağdurları Yardımlaşma ve Dayanışma Derneği AFET-DER Başkanı Mecit Bilen, prefabriklerin 15 gün içinde boşaltılması kararının ''insanlık ayıbı'' olduğunu savundu. 
     Sorunun sadece Yeniköy prefabriklerinde olmadığını belirten Bilen, bu kararın, Kocaeli genelinde prefabrik konutlarda barınan yaklaşık 8 bin kişiyi de zor durumda bıraktığını söyledi. 
     Kararın düzeltilmesini isteyen Bilen, yaklaşık 1 aydır ''yıldırmak için'' prefabriklere elektrik ve su verilmediğini öne sürdü. Bilen, ''Okulların açılmasına az bir süre kala bu insanlar nereye gitsin. Bulgaristan'dan göç edenlere devlet konut yaptı. Biz de geri ödemeli konut istiyoruz'' diye konuştu. 
     Kararın kaldırılması için dönüşümlü olarak açlık grevi başlatacaklarını bildiren Bilen, bütün sivil toplum örgütlerini kendilerine destek olmaya çağırdı. 
     Daha sonra Bilen ile birlikte 5 dernek yöneticisi ve 44 kişi açlık grevine başladı. 
     
</TEXT>
</DOC>
