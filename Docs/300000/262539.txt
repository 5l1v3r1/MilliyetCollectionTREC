<DOC>
<DOCNO> 262539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur49.html </URL>
<DATE> 2004/08/11/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
1 öğrenciye 9 öğretmen... 
</HEADLINE>
<TEXT>

     Sivas Atatürk Sağlık Meslek Lisesi'nde devamsızlıktan sınıfta kalan öğrenciye, yetiştirme programları kapsamında yaz tatillerini yarıda kesen 9 öğretmen ders veriyor. 
     Atatürk Sağlık Meslek Lisesi Ebelik Bölümü 3'üncü sınıf öğrencisi Şeyda Demirel, 2003-2004 eğitim-öğretim yılının ikinci döneminde okula devam etmeyince devamsızlıktan sınıfta kaldı. 
     Demirel'in, Milli Eğitim Bakanlığı'nın bu yıl düzenlediği genelge doğrultusunda, ''öğrencilere başarısız oldukları derslerden dolayı tanınan telafi programlarından yararlanma'' isteği üzerine, okul yetkilileri, kendilerine müracaat eden öğrenci için 1 ay sürecek telafi programı hazırladı. 
     Okulda görevli 9 öğretmenin yeniden göreve çağrıldığı ve Demirel'e ders vermeye başladığı belirtildi. 
     Teorik ve uygulamalı derslere katılan Demirel'in, eğitim sonucunda başarılı olması halinde sınıfını geçebileceği bildirildi. 
     
</TEXT>
</DOC>
