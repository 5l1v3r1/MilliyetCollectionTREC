<DOC>
<DOCNO> 263902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sontur37.html </URL>
<DATE> 2004/08/16/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Topbaş "2 saat içinde yağış İstanbul'u etkisi altına alacak" 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Çanakkale üzerinden gelen yağışın 2 saat içinde İstanbul'u etkisi altına alacağını bildirdi. 
     Topbaş, basın mensuplarına yaptığı açıklamada, şu anda İstanbul'un her tarafında yağış olduğunu, bu yağışın Şile üzerinden geldiğini söyledi. 
     Kadir Topbaş, ''2 saat içinde Çanakkale üzerinden gelen yağış İstanbul'u etkisi altına alacak'' dedi. 
     Kent trafiğinin olumsuz etkilenmemesi için özel araç sahiplerinin özellikle akşam saatlerinde yağışın etkilediği güzergahlarda trafiğe çıkmamaları konusunda uyarıda bulunduklarını belirten Topbaş, toplu ulaşım için İETT ve deniz otobüsü seferlerini artırdıklarını kaydetti. 
     Topbaş, beklenen yağışta olası bir acil durumda insan kurtarmak için bir helikopter kiraladıklarını da belirterek, ''Helikopter şu andan itibaren AKOM'un önünde hazır bekliyor. Can kaybının olmaması için gerektiği an helikopterle kurtarma yapılacak'' diye konuştu. 
     
</TEXT>
</DOC>
