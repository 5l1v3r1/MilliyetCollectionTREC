<DOC>
<DOCNO> 299367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/spor/spo04.html </URL>
<DATE> 2004/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ateşten gömlek 
</HEADLINE>
<TEXT>


Trabzon'da yine başkanlığa seçilen Atay Aktuğ ve ekibini sıkıntılı günler bekliyor. Antrenör, transfer ve zam beklentileri krize davetiye çıkarıyor 


Güneş nokta koydu 
BORDO - Mavili kulübün kongresinde güvenoyu alarak üç yıllığına yeniden başkanlığa getirilen Atay Aktuğ ve ekibi için zorlu bir süreç başladı. Teknik direktör sorununu çözmek isteyen yönetim, Şenol Güneş'in teklifi geri çevirmesinin ardından diğer adayları masaya yatıracak. Ancak şu ana kadar Güneş dışında üzerinde görüş birliğine varılan tek bir isim çıkmadı. 

Borsa beklemede 
BAŞKAN Atay Aktuğ, ikinci yarıdaki zirve yarışına güçlü girmek için keseyi açarak, kadroyu da iki - üç kaliteli futbolcu ile takviye etmeyi planlıyor. Ayrıca bazı oyuncuların zam talebinde bulunacağı, bunun da ciddi sıkıntılar yaratacağı öğrenildi. Halka açılarak 20 milyon dolarlık girdi sağlamayı hedefleyen kulüpte bu konudaki çalışmalara da hız verilmesi gerekiyor. 

Tolga gidebilir 

TRABZON'DA Shakhtar Donetsk'in 3.5 milyon dolar önerisi geri çevirilerek takımda tutulan Tolga Seyhan'ın devre arasında satılabileceği öğrenildi. Yeni gelecek teknik adamın da onay vermesi halinde yönetimin milli stoperi göndermeyi düşündüğü iddia edildi. Bu satıştan alınacak bonservis bedeliyle transfer için kaynak yaratılacak. 

Antalya mesaisi 

KARADENİZ ekibi, yarın Antalya ile oynayacağı Türkiye Kupası maçının hazırlıklarına dün başladı. Devre arası nedeniyle Yattara dışındaki tüm yabancılara izin verilirken, Antalya karşılaşmasında gençlerden Emre Aygün, Ufuk Bayraktar ve Selim'in forma giymesi bekleniyor. Bu karşılaşma sonrası oyuncular tatile çıkacak. 


</TEXT>
</DOC>
