<DOC>
<DOCNO> 290136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/soneko10.html </URL>
<DATE> 2004/11/19/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
''Mortgage'' müteahhitlere umut oldu.. 
</HEADLINE>
<TEXT>

     İpoteğe dayalı uzun dönemli konut kredisi mortgage sisteminin dünyanın çok sayıda ülkesinde yıllardan beri başarıyla uygulandığı, uygulanmaya başlanması halinde Türkiye'de de başarılı olacağı bildirildi. 
     Anadolu Yapım Müteahhitleri Federasyonu Genel Başkanı İsmail Babacan, Türkiye'de son zamanlarda kamuoyunda gündeme gelmeye başlayan ipoteğe dayalı gayrimenkul kredi mekanizmasının, başta inşaat sektörü olmak üzere çok sayıda sektörü hareketlendireceğini kaydetti. 
     Sistemin uygulandığı ülkelerde başarılı sonuçlar verdiğini belirten Babacan, ''Daha çok ekonominin durağan olduğu dönemlerde uygulanan sistem, ülke ekonomilerinin durağanlıktan çıkışına katkı sağlamıştır'' dedi. 
     Babacan, bu sistemle dargelirli vatandaşların temiz ve sağlıklı bir çevrede nitelikli konutlarda oturabilme imkanına sahip olacaklarını aynı zamanda, sistemin ekonomiye de olumlu yönde katkı sağlayacağını ifade ederek, şunları söyledi 
     ''Mortgage, yıllardan beri sıkıntılı günler geçiren müteahhitlere umut oldu. İnşaat sektörünün dışında metalden mefruşata kadar çok sayıda sektöre de katkı sağlayacak. Çünkü daha güzel konutlar, kaliteli ürünlerle giydirilme gereği duyacak. Sistem sağlıklı mekanlarda oturma imkanı sağlarken, ekonomiyi ateşleyecek. Dünyanın çok sayıda ülkesinde yıllardan beri uygulanan sistem için Türkiye'de geç kalındı bile diyebiliriz. Ülkemizde de başarılı olacağına, kaliteyi artıracağına inanıyoruz.'' Sistem kapsamında Toplu Konut İdaresi'nin TOKİ başlattığı konut projelerinin de değerlendirileceğini, çok düşük bir peşinat ve uzun vadeli taksitlerle vatandaşların ev sahibi olacağını anlatan Babacan, ''Sistem dargelirliler için iyi bir fırsat. Sosyal konut olacağından özel konut üreten firmalara olumsuz yönde bir etkisi olmaz. Aksine piyasayı olumlu yönde etkiler'' dedi. 

     
</TEXT>
</DOC>
