<DOC>
<DOCNO> 263923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sonyas07.html </URL>
<DATE> 2004/08/16/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Mevlana Havuzu'na yılda 3 milyarlık bozuk para atılıyor... 
</HEADLINE>
<TEXT>

     Mevlana Müzesi'ni ziyaret edenlerin uğramadan geçemediği ve dilek tutmak için bozuk para attığı havuzdan yılda yaklaşık 2-3 milyar lira elde ediliyor. 
     Müze Müdürü Erdoğan Erol, Mevlana Müzesi'nin bahçesinde bulunan küçük süs havuzuna dilek tutmak için atılan paranın, küçük tamirat ve giderleri karşılamada kullanıldığını söyledi. 
     Özellikle sınav dönemlerinde öğrencilerin uğrak yeri olan havuza kadınların da büyük ilgi gösterdiğini belirten Erol, ''Bu parayı müzede ihtiyaç duyduğumuz ampul, süpürge gibi ufak tefek ihtiyaçların karşılanmasında kullanıyoruz. Özellikle yaz aylarında ziyaretçi sayısının artmasıyla havuzdan elde edilen gelir de artıyor. Havuzda yılda 2-3 milyar lira toplanıyor'' dedi. 
     Selçuk Üniversitesi İletişim Fakültesi Öğretim Üyesi Yrd. Doç. Caner Arabacı, Osmanlı kültüründen gelen incitmeden yardım yapma anlayışının bazı yerlerde değişik formatlarla halen görüldüğünü söyledi. 
     Eski dönemlerde konak gibi büyük ev veya işletmelerin mutfağında çalışan ya da farklı hizmetler veren insanlara eziklik hissettirmeden küçük bir yardım yapmak için farklı metotlara başvurulduğunu dile getiren Arabacı şunları kaydetti 
     ''Bu insanları, yapılan iyilik karşısında gebe bırakmamak için yardımları doğrudan vermek yerine dolaylı verme yolları geliştirilmiştir. Bunun en iyi örneği Osmanlı dönemlerinde her mahallede bulunan ''Sadaka Taşları''dır. İnsanlar kendi çevrelerindeki yardıma muhtaç insanları tanıyor, gerekli ilgiyi gösteriyordu. Ancak ulaşamadığı yoksul vatandaşlar için bu taşların oyuğuna her gün içinden geldiği kadar para koyuyordu. İhtiyacı olan kişi kendisine lazım olanını alıyor, fazlasına dokunmuyordu. Havuza para atma da aslında bu geleneğin şekil ve amaç değiştirmiş halidir.'' Bu gelenekten gelen ancak zamanla değişen farklı formatların başka şehirlerde de dikkati çektiğini kaydeden Arabacı, Şanlıurfa'da Balıklı Göl'de ya da Sultan Ahmet Camii önünde güvercinlere yem verme alışkanlığının yine ihtiyacı olana yardım etme isteğinden kaynaklandığını sözlerine ekledi. 
     
</TEXT>
</DOC>
