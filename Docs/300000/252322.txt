<DOC>
<DOCNO> 252322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/guncel/gun01.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vahdettin kod değil, sahne adım' 
</HEADLINE>
<TEXT>


El Kaide davası sanıklarından Badettin Yıldırım, 9 yaşından beri sahneye çıktığını, Vahdettin'in ise kod adı değil, sahne adı olduğunu belirterek, posterini mahkemeye delil olarak sundu 

ESRA ALUS İstanbul 

İstanbul'da 15 ile 20 Kasım tarihlerinde gerçekleştirilen bombalı saldırılara karıştıkları iddia edilen 46'sı tutuklu 69 sanıkla birlikte yargılanan Badettin Yıldırım, "Vahdettin kod adım değil, sahne adım" diyerek, posterini delil olarak mahkemeye sundu. 
Devlet Güvenlik Mahkemelerinin kaldırılmasından sonra Ağır Ceza Mahkemesi sıfatıyla davaya bakan İstanbul 2 No'lu DGM'deki duruşmaya, tutuklu sanıklar Hakan Çalışkan, Ahmet Özaydın, Ahmet Aydoğmuş, Badettin Yıldırım, Seçkin Mandacı, Ümit Bayrak, Enver Hıdıroğlu, Hıdır Elibol, Harun Gecü, Memiş Arlı, Mehmet Kuş ve Burhan Perk getirildi. 
Duruşmada sorguları yapılan sanıklardan Badettin Yıldırım, tekel bayisi işlettiğini ve ses sanatçısı olduğunu belirterek, 9 - 10 yaşından beri sahneye çıktığını kaydetti. Yıldırım, sahnede "Vahdettin Yıldırım" adını kullandığını ifade ederek, "Vahdettin"in kod ismi olmadığını söyledi. Yıldırım, 12 yaşındayken hazırlanmış ve üzerinde "Vahdet Yıldırım" yazılı bir posteri de mahkemeye delil olarak sundu. 

"Taliban kampında eğitildik" 
Loca saldırısı davasının da sanığı olan Çalışkan, "Afganistan'a cihat için değil, dil öğrenmeye gittim. Beraber gittiğim kişiler Taliban Kampına götürdü. Bir hafta kaldım" dedi. 
Mandacı, Afganistan'da Türklerin bulunduğu bir kampta, silah ve bomba eğitimi aldığını öne sürdü. Diğer sanıklar da, El Kaide'nin Türkiye'deki yapılanmasında yer aldıklarını kabul etmediler. Sanıklardan Özaydın, Aydoğmuş, Yıldırım, Elibol, Gecü ve Kuş'un tahliyesine karar veren mahkeme heyeti, duruşmaların dördüncü günkü oturumunu bitirdi. 


</TEXT>
</DOC>
