<DOC>
<DOCNO> 289546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/soneko41.html </URL>
<DATE> 2004/11/17/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
TÜSİAD Heyeti, temaslarını ABD'de sürdürecek... 
</HEADLINE>
<TEXT>

     Türk Sanayicileri ve İşadamları Derneği TÜSİAD heyeti, çeşitli temaslarda bulunmak üzere yarın ABD'ye gidecek. 
     TÜSİAD'dan yapılan açıklamaya göre, TÜSİAD heyeti, ABD yönetiminin, finans çevrelerinin ve medyasının önde gelen isimleriyle görüşmek üzere 18-19 Kasım tarihlerinde Washington'ı, 22-23 Kasım tarihlerinde de New York'u ziyaret edecek. 
     Heyette, TÜSİAD Yönetim Kurulu Başkan Yardımcısı Mustafa Koç, TÜSİAD Yönetim Kurulu Üyesi Şadi Gücüm, TÜSİAD üyeleri Vural Akışık, Can Paker, Yılmaz Argüden, İzzet Benadrete, Dilek Yardım, TÜSİAD dış politika danışmanları Soli Özel ve Prof. İlter Turan, TÜSİAD ABD Temsilcisi Abdullah Akyüz, TÜSİAD AB Temsilcisi Bahadır Kaleağası ve TÜSİAD ABD Temsilci Yardımcısı Yakup Beriş yer alacak. 
     TÜSİAD heyeti, Washington'da başlayacağı temaslar çerçevesinde, Kongre üyeleri, Ulusal Güvenlik Konseyi temsilcileri ve Dışişleri Bakanlığı yetkilileriyle biraraya gelecek. 
     Alman Marshall Fonu ile görüşecek olan heyet ayrıca, Dışişleri Bakanlığı Müsteşarı Marc Grossman, IMF Birinci Başkan Yardımcısı Anne Krueger, Dışişleri Bakanlığı eski sözcüsü Bernard Kalb, Nixon Center Uluslararası Güvenlik ve Enerji Programları Direktörü Zeyno Baran, Rand Corporation'dan Steven Larrabee'nin de aralarında bulunduğu isimlerle temaslarda bulunacak. 
     Temaslarına New York'ta devam edecek olan TÜSİAD heyeti, Open Society Instıtute'nin Açık Toplum Enstitüsü kurucusu George Soros ve Birleşmiş Milletler Siyasi İşler Genel Müsteşarı Kieran Prandergast ile buluşacak. 
     TÜSİAD heyeti ayrıca, Dış İlişkiler Konseyi'nde yuvarlak masa toplantısına katılacak. 
     New York Times gazetesi dış politika editörleri ile de biraraya gelecek heyet, Uluslararası Anlayış İçin İş Konseyi'nin evsahipliğinde gerçekleşecek öğle yemeğine katılacak. 
     TÜSİAD heyeti, New York'ta, finans çevreleri ile gerçekleştireceği temasları çerçevesinde Citibank ve Bear Stearns Yatırım Bankası ile de görüşmelerde bulunacak. 
     
</TEXT>
</DOC>
