<DOC>
<DOCNO> 274381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonyas05.html </URL>
<DATE> 2004/09/23/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türkiye'den Guiness Rekorlar Kitabı'na başvuru yağıyor... 
</HEADLINE>
<TEXT>

     Dünyanın en ilgi çekici rekorlarının kayıtlı olduğu ''Guinness Rekorlar Kitabı''na girmek için, Türkiye'den günde en az üç kişi ya da kurum başvuruda bulunuyor. 
     Guinness Türkiye Fahri Temsilcisi, İTÜ Maden Fakültesi Öğretim Üyesi Prof. Dr. Orhan Kural, AA muhabirine yaptığı açıklamada, Türkiye'den çok sayıda kişinin, ilginç rekor denemeleriyle kendisine başvuruda bulunduğunu söyledi. 
     Kural, Türkiye'den, aralarında en uzun burun ve çamaşır ipi gibi şu an 13 rekorun kitapta yer aldığını belirterek, ''Her gün en az üç müracaat alıyorum. Çok sayıda kişi ve kurum başvuru yapıyor. Dikkate aldığımız müracaatları Guinness'in Londra'daki merkezine gönderiyorum. Eğer gerçekten dünyanın ilgisini çekiyorsa ve daha önce aynısı yapılmamışsa, rekorlar kitabına alınıyor'' dedi. 
     Guinness'e, dünyanın her yerinden yılda 60 bin müracaat olduğunu ve bu müracaatların da büyük bir titizlikle incelendiğini dile getiren Kural, Türkiye'den ''Guinness Rekorlar Kitabı''na girmek için başvuru yapacak kişi ve kuruluşlara kendisine danışmaları çağrısında bulundu. 
     
     ''EN AZ 4 AY ÖNCE BAŞVURU YAPILMASI GEREKİYOR'' 
     Türk insanının rekora çok meraklı olduğunu belirten Kural, ''Noterden belge alarak veya fotoğraf çekerek kitaba adını yazdıracağını sanıyor. Denemeyi yaptıktan sonra başvuru yapıyorlar. Sonra da yaptıkları askıda kalıyor. Kesinlikle böyle bir şey yok. Adını kitaba yazdırmak isteyen kişi ya da kuruluşların, en az 4 ay önceden bana başvurmaları gerekli'' diye konuştu. 
     Son olarak Adana'dan, Güney Rotary Kulübü'nün 16 mayıs günü 42 bin 300 parça çamaşırı ipe sererek yaptığı denemenin kitaba girmek üzere olduğunu ifade eden Kural, İstanbul'da gözünden süt fışkırtan ve dünyada 11 bin basın organında yer alan İlker Yılmaz'ın rekor denemesinin kitaba girmesine de kesin gözüyle bakıldığını bildirdi. 
     Kural, Türk Hava Kurumu'ndan Hakan Zengin'in Eskişehir'de 17 Haziran tarihinde paraşütle 433 metrekarelik Türk Bayrağı ile atlaması, Antalya'da 12 Mayıs'ta Akdeniz Üniversitesi'nden bin 983 öğrencinin ''dünya barışını korumak'' adına aynı anda balon patlatmasının da kitaba kabul edilme şansı çok yüksek denemeler olduğunu vurguladı. 
     
     ''EN MERAKLI İL KONYA'' 
     Guinness Rekorlar Kitabı'na girmek için özellikle Konya'dan çok sayıda müracaatta bulunulduğunu anlatan Kural, şunları kaydetti 
     ''Rekora en meraklı il Konya. En fazla müracaatı buradan alıyorum. Geçenlerde en büyük çantayı bu ilde yaptılar. Ancak, önceden müracaat etmedikleri için denemeleri kabul edilmedi. Çok üzüldüler, şimdi yeniden hazırlanıyorlar. Yine bu hafta, Konya Şekerspor adına bir kişi, bisiklet üzerinde en fazla kalma rekorunu deneyecek. Bu kişinin amacı 55 saat bisiklet üzerinde kalmak.'' Kural, Ankara'dan Necati Korkmaz adlı bir şapka imalatçısının da dünyanın en büyük ''fötr'' şapkasını yapmak için çalışmalarını sürdürdüğünü belirterek, yıl sonuna kadar Türkiye'nin, Guinness Rekorlar Kitabı'nda yer alan rekor sayısının 17'yi bulabileceğini söyledi. 
     
</TEXT>
</DOC>
