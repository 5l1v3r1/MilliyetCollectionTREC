<DOC>
<DOCNO> 299512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonsiy07.html </URL>
<DATE> 2004/12/21/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Bumin, Ersümer'in avukatının istemini reddetti 
</HEADLINE>
<TEXT>

     Yüce Divan Başkanı Mustafa Bumin, sanık Cumhur Ersümer'in avukatı Bülent Acar'ın isteminin reddedildiğini bildirdi. 
     Eski Enerji ve Tabii Kaynaklar Bakanları Cumhur Ersümer ve Zeki Çakan'ın yargılanmalarına verilen aradan sonra devam edildi. 
     Yüce Divan Başkanı Mustafa Bumin, sanık Ersümer'in avukatı Bülent Acar'ın daha önce verdiği dilekçelerinde, Yüce Divan'ın verdiği ara kararların gerekçeleriyle karşı oy yazılarının dosyaya konulması ve kendilerine tebliğini gerekli kılan neden bulunmadığını belirterek, bu istemin oy birliğiyle reddedildiğini söyledi. 
     Bumin, sanıkların soruşturma komisyonu raporunda yer alan sıraya göre savunma yapmalarını istedi. 
     Bu aşamada, Ersümer'in avukatı Acar, mahkemeye taleplerini içeren yazılı bir dilekçe sundu. Acar, müvekkiline isnat edilen, ''ihalelerin 244 sayılı yasaya aykırı olarak Resmi Gazete'de yayımlanmaması ve TBMM'ye sunulmaması, Ilgın ve Koruluk Termik santralleri ihaleleri''ne ilişkin suçlamaların 5 yıllık dava zaman aşımı sürecini geçtiğini ifade ederek, bu suçlamalarda zaman aşımını kesen veya durduran bir neden bulunmadığını söyledi. 
     Yüce Divan'ın, bu suçlamalarda zaman aşımının dolduğunu resen tespit etmesi gerektiğini savunan Acar, bu talepleri hakkında karar verilmesini, Yüce Divan'ın 3 konuyla sınırlı olmak üzere kamu davasının düşürülmesine karar vermesini ve arkasından savunmaya geçilmesini istedi. Acar, bunun usule ilişkin son itirazları olduğunu bildirdi. 
     Yüce Divan Başkanı Bumin, Acar'ın verdiği dilekçenin savuma yapmalarına engel olmadığını ifade ederek, ''Bu isteminiz daha sonra değerlendirilecek, siz savunmanızı yapın'' dedi. 
     Bu aşamadan sonra sanık Cumhur Ersümer savunmasını yapmaya başladı. 
     
</TEXT>
</DOC>
