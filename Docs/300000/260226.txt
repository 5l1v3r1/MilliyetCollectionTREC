<DOC>
<DOCNO> 260226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/soneko29.html </URL>
<DATE> 2004/08/03/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Türk-Irak İş Konseyi Konvoylar oluşturularak önlem alınabilir 
</HEADLINE>
<TEXT>

     Türk-Irak İş Konseyi Başkanı Ercüment Aksoy, Irak'ta ABD yükleri taşınırken çok sık aralıklı konvoylar düzenlenip, gidişin yanında dönüşü de sağlayacak eskortlar olursa olayların önüne geçilebileceğini söyledi. 
     UND'nin Irak'ta ABD yüklerini taşımama kararına ilişkin olarak açıklama yapan Aksoy, TIR şoförünün öldürülmesi olayının çok üzücü olduğunu, ancak bunun Irak'ta iş yapan Türk işadamlarına negatif etkisi olduğunu zannetmediğini belirtti. 
     Irak'ta Akfen, Tepe, Doğuş Grubu gibi büyük firmaların iş yaptığını Güneydoğu ve Doğu Anadolu'da bakliyat şeker, yiyecek mamulleri konusunda iş potansiyeli olduğunu belirten Aksoy, ''Irak'taki bakanlıkların ihalelerine hemen hemen herkes giriyor. 1 milyar doları sağlayacak binin üzerinde firmayla iş yapıyoruz'' dedi. Türkiye'den Irak'a ciddi miktarda çimento gittiğini ve çok da talep olduğunu ifade eden Aksoy, ABD firmalarının olayların yoğun olduğu yerlerde bazı inşaat işlerini Türklere vermek istediklerini, ancak Türklerin kabul etmediklerini söyledi. 
     Aksoy, Irak'ın tam anlamıyla güvenli olması için düzenli ordu ve polis gücünün olması gerektiğin kaydetti. 
     Aksoy, ''Biz biraz masraflı olsa da malları Irak kamyonlarına aktarma yapıyoruz. ABD yükleri taşınırken yükleri çok sık aralıklı konvoylar düzenlenip gidişin yanında dönüşü de sağlayacak eskortlar olursa olayların önüne geçilebilir'' dedi. 
     
     İŞ KONSEYİ'NİN IRAK RAPORU 
     Türk-Irak İş Konseyi'nin daha önce kamuoyuna açıklanan ve internet sitesinde de yer alan ''Irak'ın Yeniden Yapılandırılması ve Türkiye Irak İlişkileri'' konulu raporundaki bilgilere göre, Irak'a Ocak-Haziran döneminde 885.9 milyon dolarlık ihracat gerçekleşti. 
     Savaş sonrası dönemde Türk inşaat firmalarının sadece Süleymaniye'de tamamladıkları projelerin değeri 39 milyon dolara ulaştı. 
     Bunun yanında 1.5 milyon dolar değerinde Bağdat Havaalanı yer çizgilerinin yapımı, su arıtma tesisleri, ABD Silahlı Kuvvetleri için çamaşırhane inşası ve 5 yıllık işletme hakkı, Tikrit Cumhurbaşkanlığı Sarayı'nın açmış olduğu okulların tadilat ve restorasyon işleri, 4.6 milyon dolar değerinde Süleymaniye Havaalanı'nın sivil havaalanına dönüştürülmesi, prefabrik konut ve konteyner inşası, hastane klinik tasarım ve inşası, enerji santrali inşası gibi projeleri alt yüklenici olarak üstlendi. 
     Su, zeytinyağı, et ve et ürünleri, inşaat malzemesi, ilaç, otobüs, petrol tankeri, boru imalat makineleri, ev tekstili ve cathering hizmeti Türk firmalarının ticaret ve hizmet alanında aldıkları işler. Delta Petrol 70 milyon doları aşan petrol türevleri ile 70 milyon dolar değerinde LPG, İpragaz 17 milyon dolar, Tefirom 16 milyon dolar değerinde LPG, Opet 450-500 milyon dolar değerinde benzin, motorin ve gazyağı, Turcas Petrol 59 milyon dolar değerinde benzin motorin ve Petrol Ofisi 375 milyon dolar değerinde yakıt ihracatı gerçekleştirdi. 
     Irak'ın kuzeyinden Bağdat'a kadar olan bölümü yoğunlukta olmak üzere Türk çimento fabrikaları satış yapıyor. Özellikle bölgede ihale alan Türk müteahhitlerin çimento alımında Türk çimentosunu tercih etmeleri, bölgede Türk çimento sektörünün hakimiyetini artırıyor. 
     Irak'ta 2003 yılında Türkiye'den toplam 21.4 milyon dolar tutarında 709 bin 298 ton çimento ihracatı gerçekleştirildi. 
     Söz konusu satış Mardin, Adana, Elazığ, Kurtalan, Çimsa, Sicras, Yibitaş, Adıyaman, Göltaş çimento fabrikaları tarafından gerçekleştirildi. Bu yıl Konya Çimento fabrikası da Irak'ta faaliyette. 
     
</TEXT>
</DOC>
