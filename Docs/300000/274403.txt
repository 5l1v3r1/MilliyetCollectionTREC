<DOC>
<DOCNO> 274403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/ekonomi/eko03.html </URL>
<DATE> 2004/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
En yeniler piste çıktı 
</HEADLINE>
<TEXT>


26 ülkeden 480'in üzerinde firmanın katıldığı Paris Otomobil Fuarı'nda en yeni modeller sürüş parkurlarında test edilebilecek. Türkiye'de üretilen modeller de fuarda yerini aldı 

Levent Köprülü Paris 

Otomotivin en büyük randevularından biri olan Paris Otomobil Fuarı 25 Eylül -10 Ekim tarihleri arasında kapılarını halka açıyor. Toplam 180 bin metrekarelik kapalı alanda kurulan ve 26 ülkeden 480'in üzerinde firmanın katıldığı fuarda 60 yeni otomobil halkın karşısına çıkıyor. 
İlk kez dünya tanıtımı yapılacak bu 60 araç fuar için aynı zamanda bir rekoru ifade ediyor. Fuarda normal üretim araçların yanı sıra en son teknolojik yeniliklerin gösterildiği konsept araçlar da yer alıyor. Fuarda ilk kez sergilenen araçlar arasında Citroen'in yeni C4, Ford'un yeni Focus spor otomobil markası Ferrari'nin F430 modelinin yanı sıra, Fiat'ın küçük otomobili Panda'nın dört tekerlekten çekişli versiyonu ya da Honda'nın önde üç kişinin ayrı ayrı oturabildiği FR - V'de sayılabilir. Konsept otomobiller arasında ise Renault'un Fluence, Peueget'nun 907 spor otomobili ile Mercedes'in GST ve CST modelleri yer alıyor. 
Bunun dışında fuarda ilginç aktiviteler de dikkat çekiyor. Dört çarpı dört araçlar için bir test parkuru kurulurken gençlere yönelik bir sürüş eğitimi parkı ve Fransız polisinin desteği ile oluşturulan özel sürüş parkurları bulunmakta. Bununla birlikte çocuklara yönelik video oyunları, elektrikli karting pisti de yapılmış. 
Ayrıca askeri bir dergi için kurulan ve Fransız ordusunun üniformalı askerlerinin ve zırhlı araçlarının bulunduğu stand da büyük ilgi çekti. Paris fuarında değeri milyon duları bulan Buggatti gibi araçların yanında Türkiye'de üretilen Renault, Megan, Sedan ve Toyota Corolla Verso'nunda bulunması ilgimizi çeken noktalar arasındaydı. 


</TEXT>
</DOC>
