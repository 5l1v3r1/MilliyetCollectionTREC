<DOC>
<DOCNO> 298458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sondun26.html </URL>
<DATE> 2004/12/17/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Azerbaycan'da seçimler tamamlandı 
</HEADLINE>
<TEXT>

     Azerbaycan'da 2 bin 732 belediye yönetiminde yer alacak 21 bin 622 kişinin belirlenmesi amacıyla bugün yapılan yerel seçimlerde oy verme işlemi TSİ 17.00'de tamamlandı. 
     Seçimlere ilginin düşük olduğu gözlenirken, bazı siyasi partilerden yapılan açıklamalarda, oy verme işlemi sırasında çeşitli aksaklıklarla usulsüzlükler görüldüğü de savunuldu. 
     Siyasi gözlemcilere göre, bugün yapılan seçimlerde oy kullanma oranının düşük olmasının iki nedeni bulunuyor. Bunların ilkini, Azerbaycan'da belediyelerin, vatandaşla muhatap olmasını gerektiren kayda değer bir sorumluluk ve yetkisi bulunmaması oluştururken, ikinci neden olarak da ülkedeki muhalefet kesiminin büyük bölümünü oluşturan Müsavat Partisi, Halk Cephesi Partisi AHCP ve Demokratların ADP seçimleri boykot etmesi gösteriliyor. 
     Öte yandan, seçime katılan muhalefet partilerinden Milli İstiklal Partisi'nden AMİP yapılan açıklamada, oy verme sürecinde çeşitli aksaklıklar ve usulsüzlükler yapıldığı savunuldu. 
     Açıklamada, en çok rastlanan aksaklık ve usulsüzlüklerin seçmenlerin isimlerinin listelerde bulunmaması, oy kullananların sayısının olduğundan çok gösterilmesi, önceden doldurulmuş oy pusulalarının toplu halde oy sandıklarına atılması olduğu ileri sürüldü. 
     ABD'nin Bakü Büyükelçisi Reno Harnish de, oy kullanma sürecini izlemek üzere geldiği Nesimi bölgesindeki temasları sırasında gazetecilere yaptığı açıklamada, uluslararası gözlemcilerin tespit ettiği usulsüzlükler bulunduğunu, bunlarla ilgili olarak Merkezi Seçim Komisyonu'na bilgi vereceğini söyledi. Harnish'e göre, usulsüzlükler arasında oy kullanma bölgesinde görevli seçim komisyonu başkanının çok sayıda oy pusulasıyla görülmesi, oy pusulalarının toplu olarak seçim sandığına atılması da bulunuyor. 
     
</TEXT>
</DOC>
