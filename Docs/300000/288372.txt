<DOC>
<DOCNO> 288372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sonsiy08.html </URL>
<DATE> 2004/11/12/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Koray Aydın, Yüce Divan'a sevkinin iptalini istedi... 
</HEADLINE>
<TEXT>

     Eski Bayındırlık ve İskan Bakanı Koray Aydın'ın avukatı Bülent Acar, Aydın'ın Yüce Divan'a sevkine ilişkin kararın iptali istemiyle Anayasa Mahkemesi'ne başvurdu. 
     Acar, Anayasa Mahkemesi'nde gazetecilere yaptığı açıklamada, başvuru gerekçelerinin ''Savunma hakkının kısıtlanmasına'' dayandığını söyledi. 
     Eski Enerji ve Tabii Kaynaklar Bakanı Cumhur Ersümer'in Yüce Divan'a sevkine ilişkin TBMM kararının iptali isteminin Anayasa Mahkemesi'nce yetkisizlik nedeniyle reddedildiğini anımsatan Acar, ''Bu başvurumuzda Anayasa Mahkemesi'nden neresinin yetkili olduğunun da belirtilmesini istiyoruz. Bu şekildeki ağır ihlaller karşısında yetkili bir mahkemenin olması lazım'' dedi. Koray Aydın'ın Yüce Divan'a sevkine ilişkin TBMM kararı bugünkü Resmi Gazete'de yayınlanmıştı. 
     
</TEXT>
</DOC>
