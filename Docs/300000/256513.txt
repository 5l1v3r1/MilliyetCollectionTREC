<DOC>
<DOCNO> 256513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/soneko20.html </URL>
<DATE> 2004/07/19/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Unakıtan Doğuda devamlı açık, batıda devamlı fazlalık... 
</HEADLINE>
<TEXT>

     Maliye Bakanı Kemal Unakıtan, kamu personeli açısından doğuda devamlı açık, batıda ise fazlalık bulunduğunu belirterek, ''Bunu çözecek olan sistem bana göre sözleşmeli personel sistemidir'' dedi. 
     Unakıtan, katıldığı bir televizyon programında çeşitli konulara ilişkin değerlendirmelerde bulundu. 
     Maliye Bakanı, Devlet Personel Sistemi'nde yapılacak değişiklikler ile devlet memurlarının sözleşmeli statüsüne geçirilmek istenmesinin rahatsızlığa neden olduğunun belirtilmesi üzerine, sözleşmeli statüsünün hali hazırda zaten bazı bakanlıklarda uygulandığını vurguladı. 
     Sağlık Bakanlığı'nın da bu kuruluşlardan biri olduğuna işaret eden Unakıtan, Sağlık Bakanı ve bürokratlarla konuştuğunu ve bu sistemde daha büyük bir verimliliğin söz konusu olduğunun tespit edildiğini söyledi. 
     Unakıtan, şöyle devam etti 
     ''Mesela hiç doktorun, sağlık memuru ya da ebenin gitmeyeceği yerlere bunlar sözleşmeli personel olarak alınıyor. Sözleşmeli personel orası için alınıyor. Yalnız orada faaliyet gösteriyor. Benim canım sıkıldı veyahut ben buradan bıktım, ben ille batıda bir yere gitmek istiyorum diye bir talep söz konusu olamıyor. Böyle birşey mi istiyorsun o zaman sözleşmen iptal ediliyor deniliyor. 
     Mesela öğretmen. İkide bir öğretmen açığımız oluyor. Bakıyoruz batıda kadrolar şişmiş vaziyette. Öyle ki 1 öğretmene 3 saat ders veriliyor veya hiç verilemiyor. Neden, haddinden fazla. Doğuda da öğretmen yok. Doğuya daha önce tayinler yapılmış, herkes bir tanıdık bulmuş, yolunu bulmuş yani. Neticede Batıya kapağı atmış. Ondan sonra doğuda devamlı açık, batıda devamlı fazlalık. 
     Bu devlet için verimli bir husus değil. Bunu çözecek olan sistem de bana göre sözleşmeli personel sistemidir. Ama bunun da bir dengesini bulmak lazım. Sözleşmeli personel yapacağız, herkese fazla para vereceğiz havasına da girilirse, bu sefer de bütçe için çok büyük yükler getirilir. Dolayısıyla bir denge içinde olması lazım. Başbakanlıkta yapılan çalışmalar da tahmin ediyorum bu dengeler düşünülerek yapılan çalışmalardır.'' 
     
     MAAŞ ZAMLARI 

     Maliye Bakanı, maaş zamları konusundaki bir soru üzerine de, herkesin elde ettiği gelirin daha fazla olmasını istemesini normal karşıladığını dile getirdi. 
     Ancak Türkiye'nin en ihtiyacı bulunan konunun bütçe disiplini olduğunu kaydeden Unakıtan, geriye bakıldığında Türkiye'nin istikrarlı bir büyüme yakalayamadığının görüleceğini kaydetti. 
     Komşuları büyürken Türkiye'nin aynı yerde kaldığını ya da küçüldüğünü belirten Unakıtan, Türkiye'nin sürekli, makul bir büyümeye ihtiyaç duyduğunun altını çizdi. 
     Bunun yolunun da bütçe disiplininden geçtiğini ifade eden Maliye Bakanı Unakıtan, bütçe disiplininin de kemer sıkmak ya da memura zam vermemek anlamı taşımadığını vurguladı ve ''Kaynağa bakacaksın. Var mı torbada Var. Tamam. Yoksa olmaz'' dedi. 
     Bütçe disiplininden taviz verilmesi halinde Türkiye'nin eski günlere döneceğini anlatan Unakıtan, bu şekilde 70 milyonun da sıkıntıya sokulacağını söyledi. Unakıtan, ''10 bin, 20 bin kişinin hakkı önemli ama 70 milyona bakacağız. Türkiye bütçesinde varsa bir şey, ona göre yapılır. Bütçe devam ederken bütçede olmayan şeylerle bütçeyi bozmanın anlamı yok'' diye konuştu. 
     Zammın bir hükümet politikası olduğunu da belirten Unakıtan, bu konuda kararı hükümetin vereceğini, zaten Başbakanlık'ta Devlet Personel Rejimi'ne yönelik bir çalışma da yapıldığını bildirdi. 
     
     KANUNLARDA TOPTAN DEĞİŞİKLİK 

     Maliye Bakanı Unakıtan, vergi düzenlemelerine ilişkin görüşlerini açıklarken de, bundan sonra vergi kanunlarında toptan değişiklikler yapacaklarını kaydetti. 
     Bu çerçevede Gelir, Kurumlar ve Vergi Usul Kanunu'nun yeniden ele alınacağını ifade eden Unakıtan, bu konudaki çalışmaların 2005'de de devam edeceğini anlattı. 
     Meclis'te yasalaşan son düzenlemeler ile vergi barışı için müracaat edenlere Eylül sonuna kadar süre verildiğini hatırlatan Unakıtan, mükelleflere bunun son bir fırsat olduğu ve değerlendirilmesi uyarısında bulunarak, ''lütfen bu değerlendirilsin'' dedi. 
     Unakıtan, aynı kanun ile ticari araçlara için hem imalatı azaltmayacak hem vergi adaletini koruyacak hem de otomotivcileri küstürmeyecek bir düzenlemeye gittiklerini de söyledi. 
     Enflasyon muhasebesiyle ilgili eleştirilere de dikkat çeken Unakıtan, kendisinden daha önce sürekli olarak enflasyon muhasebesinin istendiğini, şimdi ise erteleme talebinde bulunulduğunu vurguladı. Unakıtan, '' Sayın Bakan hazır değiliz diyorlar. Niye hazır değilsiniz Hazırlanın'' dedi. 
     Bakan Unakıtan, vergileri yeniden düzenleyen Kanunun yasalaşması sırasında verilen bir önerge ile cirosu 15 trilyon, aktif büyüklüğü de 7.5 trilyon liraya kadar olan işletmeler için enflasyon muhasebesini ihtiyari hale getirdiklerine de işaret etti. 
     
     EMEKLİ SANDIĞI OTELLERİ 

     Maliye Bakanı Unakıtan, Emekli Sandığı'nın otellerini uygun fiyatla satmak istediklerini de söyledi. 
     Bazı otellerin işletmesi için önceden anlaşmalar yapıldığına dikkat çeken Unakıtan, ''Onlara uygun nasıl satış yapabiliriz onu araştırıyoruz. Emekli Sandığı'nın çıkarı neredeyse onu yaparız'' açıklamasında bulundu. 
     
     ÖĞRETMENLER EK İŞ YAPMAYACAK 

     Öğretmenlerin ek iş yapmalarını kolaylaştıran bir yasa taslağı olup olmadığı yolundaki bir soruya, böylesine bir düzenleme yapılmadığını belirten Bakan, bir başka soru üzerine bankacılık maliyetlerinin azaltılmasını arzu ettiklerini söyledi. Unakıtan, kredi maliyetlerinin indirilmesi açısından bunu istediklerini ifade ederek, Kaynak Kullanımı Destekleme Fonu ile Banka Muameleleri Vergilerinin düşürülmesi gerektiğini kaydetti. Bakan Unakıtan, bu vergilerin ne zaman düşürüleceği konusunda ise zaman vermedi. 
     
     FİLODAKİ UÇAK SAYISI DÜŞMÜŞ 

     THY'nin özelleştirme programı içinde olduğunu ve bu kurumla ilgili çalışmaların devam ettiğini vurgulayan Unakıtan, kurumun 65 uçaktan oluşan filosu bulunduğunu hatırlattı. Filoya ilişkin bilgiler veren Unakıtan, THY'nın yaz programını, yaz başında yaptığı ancak çeşitli nedenlerle filonun 52'ye düştüğünü ve bu durumun THY'yi zorladığını bildirdi. Kurumun bu aksamaları ortadan kaldırmak amacıyla uçak kiraladığını ve Temmuz ayı sonuna kadar yeniden filonun 65'e ulaşacağını, Ağustos'ta da 70 uçakla faliyet gösterileceğini duyurdu. Alınan önlemlerle gecikmelerin yaşanmayacağına dikkat çeken Bakan, bu senenin sonuna doğru THY'nin borsada halka arzının gerçekleştirileceğini söyledi. Unakıtan, THY'nin yüzde 15-20'sinin özelleşeceğini ve bu konuda Ulaştırma Bakanıyla da hiçbir sorun yaşamadıklarını vurguladı. Kemal Unakıtan, ''THY, ha Ulaştırma Bakanı'na ha Maliye Bakanı'na bağlı olmuş. Biz aynı tavanın balıklarıyız, aynı hükümetiz'' diye konuştu. 
     TÜPRAŞ ile ilgili bir soruya da Bakan Unakıtan, Danıştay'dan hemen iptal kararı çıkarsa kuruluşu özelleştireceklerini belirterek, özelleştirme ile ilgili Anayasa değişikliği konusunda ''bu konuda hükümetin karar vermesi gerekir'' dedi. Kemal Unakıtan, 2004 yılında 1 milyar dolarlık özelleştirme ihalesi yaptıklarını ve hiçbir şaibe olmadığına da dikat çekti. 
     
     TEKEL'İN KAR PAYI ARTIRILACAK 

     Unakıtan, TEKEL'in özelleştirilmesine ilişkin bir soru üzerine, TEKEL'in pazar payını artırmayı, maliyetlerini düşürmeyi istediklerini belirterek, ''Bilhassa yaprak tütünün maliyetlerini düşürmek, TEKEL'in hesaplarını daha makul hale getirmek istiyoruz. Pazar payını ve kalitesini artırmayı, yeniden dağıtımını organize etmeyi, maliyetlerini düşürmeyi planlıyoruz'' dedi. 
     Bunları da belli bir plan dahilinde yaptıklarını kaydeden Unakıtan, TEKEL'in yakında ''hard box'' sigara üretimine geçeceğini, üretim için gerekli makinelerin gelmek üzere olduğunu söyledi. 
     Bakan Unakıtan, şunları kaydetti 
     ''Belki yeni ürünler çıkacak. Her şeyden önce TEKEL'in değerini artırmayı ve TEKEL'i daha fazlaya satmayı düşünüyoruz. Elimizdeki değerleri yok pahasına satmak istemiyoruz. Evet... Özelleştirme çok önemli de yok pahasına haraç mezat satmak istemiyoruz. Bu milletin hakkını sonuna kadar savunmak istiyoruz. Hem özelleştirme yapmak hem de değerini bulsun istiyoruz.'' Maliye Bakanı, Petkim konusunda da yine çalışmalara başladıklarını bildirerek, Petkim'in yakında halka arzının yapılacağını söyledi. Bakan Unakıtan, ''2004'ün sonunda THY ve Petkim'in halka arzını düşünüyoruz'' dedi. 
     
</TEXT>
</DOC>
