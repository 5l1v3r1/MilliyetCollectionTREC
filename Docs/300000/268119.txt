<DOC>
<DOCNO> 268119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sondun51.html </URL>
<DATE> 2004/09/01/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Cumhuriyetçilerin kongresinde gözaltı sayısı 900'ü geçti 
</HEADLINE>
<TEXT>

     New York'ta yapılan Cumhuriyetçi Parti Kongresi nedeniyle ABD Başkanı George W. Bush'u ve Irak Savaşı'nı protesto amacıyla düzenlenen gösterilerde Salı günü gözaltına alınanların sayısı 900'ü geçti. 
     Protestocuların ''sivil itaatsizlik'' günü ilan ettikleri Salı günü yalnızca 11 Eylül saldırılarında yıkılan Dünya Ticaret Merkezi binasının alanında toplanan göstericilerden yaklaşık 200 kişi gözaltına alındı. 
     Göstericilerin şiddet eylemine karışmamasına rağmen polisler tarafından kitlesel olarak gözaltına alınıp, elleri plastik kelepçelerle bağlanıp polis otobüslerine bindirildikleri kaydedildi. 
     Bazı göstericilerin gözaltına alınırken ''Bizi değil, George W. Bush'u gözaltına alın'' diye bağırdığı belirtildi. 
     Son gözaltılarla birlikte Perşembe gününden bu yana devam eden Bush ve savaş karşıtı protesto gösterilerinde gözaltına alınanların sayısı 1460'ı buldu. 
     Öte yandan, kendini gazeteci olarak tanıtan bir kadın kongrenin yapıldığı Madison Square Garden'da Kaliforniya Valisi Arnold Schwarzenegger'in konuşması sırasında ABD Başkan Yardımcısı Dick Cheney'in oturduğu kısma yaklaşarak, ''Yaşama hakkı, Irak'ta cinayetlere son'' yazılı pankart açtı. 
     Gizli Servis elemanlarının uzaklaştırmaya çalıştığı kadın, ''Bay Cheney bugün Irak'ta ne kadar para kazandınız '' diye bağırdı. Gözaltına alınan kadının bir süre sonra serbest bırakıldığı kaydedildi. 
     Cheney'e karşı benzer bir protestoda bulunan ve gözaltına alınan Yale Üniversitesi öğrencisi 21 yaşındaki Thomas Frampton ise gizli servis ajanlarına direnmek ve saldırmakla suçlanmıştı. 
     
</TEXT>
</DOC>
