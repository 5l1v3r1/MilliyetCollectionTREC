<DOC>
<DOCNO> 289580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonspo20.html </URL>
<DATE> 2004/11/17/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Galatasaray, Malatyaspor maçuı hazırlıklarını sürdürdü 
</HEADLINE>
<TEXT>

     Galatasaray, ligde Malatyaspor ile yapacağı maçın hazırlıklarını sürdürdü. 
     Sarı-kırmızılılar, Florya Metin Oktay Tesisleri'nde, Teknik Direktör Gheorghe Hagi yönetiminde çalıştı. Akşam, yaklaşık 1,5 saat süren antrenmana ısınma hareketleri ve tek pas çalışmasıyla başlayan futbolcular, ardından dar alanda 3 grup halinde, gol atanın değiştiği çift kale maç yaptı. Teknik Direktör Hagi, kaybeden iki takımın oyuncularına ceza olarak koşu yaptırdı. Ümit Milli Takım'dan dönen Sabri, antrenmanda takımdan ayrı koşu yaparken, A 2 Milli Takımı'ndan dönen Orhan, takım arkadaşlarıyla çalıştı. A Milli Takım'daki futbolcular ile ülkelerinin milli takımlarında bulunan Mondragon, Song ve Tomas ise antrenmanda yer almadı. 
     Bu arada, Hagi'nin İstanbul'daki yaşamı ile ilgili program hazırlayan Romanya televizyonu ProTV'den bir ekip, Galatasaray'ın antrenmanından çekimler yaptı. 
     Galatasaray, yarın akşam basına kapalı gerçekleştireceği antrenmanla Malatyaspor maçının hazırlıklarını sürdürecek. 
     
</TEXT>
</DOC>
