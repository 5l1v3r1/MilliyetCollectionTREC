<DOC>
<DOCNO> 283810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonspo17.html </URL>
<DATE> 2004/10/27/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Mehmet Okur 8, İbrahim Kutluay 4 sayı attı... 
</HEADLINE>
<TEXT>

     ABD Profesyonel Basketbol Ligi'nde NBA , Utah Jazz'da forma giyen Mehmet Okur, takımının Philadelphia 76ers'a 97-86 yenildiği maçta 8 sayıyla oynadı. 
     Karşılaşmada 18 dakika oyunda kalan ve 2 ribaunt, 2 top çalmayla oynayan Okur, bu süre içinde 8 kez denediği 2 sayılık atışlardan 3 tanesinde başarı sağlarken, kullandığı 2 serbest atışı da sayıya çevirdi ve sahadan 8 sayıyla ayrıldı. 
     Utah Jazz'da Andrei Krilenko'nun 14 sayı, 5 ribaunt, 3 asist ve Carlos Boozer'ın 10 sayı ve 3 ribauntluk performansları takımlarını yenilmekten kurtaramadı. 
     Philadephia 76ers'ı galibiyete taşıyan isimler ise karşılaşmayı 19 sayı, 3 asistle tamamlayan Allen Iverson ile 15 sayı, 1 asistle oynayan Kyle Korver oldu. 
     İbrahim Kutluaylı Seattle Supersonics ise Phoenix Suns'a 103-93 yenilirken, Türk basketbolcu karşılaşmayı 4 sayıyla tamamladı. 
     Sahada kaldığı 18 dakika içinde 1 ribaunt, 1 top çalma, 2 asist yapan Kutluay, 2 sayılık 5 atıştan 2'sini sayıya çevirdi. Kutluay, 1 kez denediği 3 sayılık atıştan ise sonuç alamadı. 
     Supersonics'de Vladimir Radmanoviç'in 22 sayı ve 6 ribauntluk perfomansı takımına galibiyeti getirmeye yetmedi. 
     NBA'de yarın, TSİ sabaha karşı Mehmet Okurlu Utah Jazz, deplasmanda New York Knicks ile karşılaşacak. 
     
</TEXT>
</DOC>
