<DOC>
<DOCNO> 264800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sontur23.html </URL>
<DATE> 2004/08/19/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Bartın'da yağış bilançosu 25 işyeri, 154 konut ve 41 araç hasar gördü 
</HEADLINE>
<TEXT>

     Bartın'ın merkez ilçeye bağlı İnkumu Tatil Beldesi'nde önceki gün etkili olan şiddetli yağmurdan sonra bugün tamamlanan hasar tespit çalışmalarında, 25 işyeri ve 154 konuttaki eşyalar ile 41 aracın zarar gördüğü belirlendi. 
     Bartın Valiliği Kriz Merkezi Başkanı ve Vali Yardımcısı Sadık İkizek, AA muhabirine, su taşkınlarının ardından konutları basan suyun, sürdürülen çalışmalar sonucunda boşaltıldığını, moloz temizlik çalışmalarına ise devam edildiğini söyledi. 
     Vatandaşların az da olsa yağmurdan tedirgin olduğunu, Ankara Sivil Savunma Arama ve Kurtarma Birlik Müdürlüğü'nden 10 kişilik ekibin de her ihtimale karşın hazır bekletildiğini bildiren İkizek, şöyle konuştu 
     ''İnkumu'na, enerji nakil hatlarındaki arızaların giderilmesinin ardından, kontrollü olarak elektrik ve su verilmeye başlandı. Su taşkınlarında herhangi binanın yıkılmaması ve can kaybının olmaması sevindirici. Yağmurdan eşyaları zarar gören işyeri ve konut sahiplerinin binalarında hasar oluşmadığından, afet kapsamındaki devlet yardımından faydalanamayacaklar. Bu tür afetlerdeki zararların karşılanması için sel ve yangın sigortalarının yaygınlaştırılması gerekir.'' Vali Yardımcısı İkizek, merkez ilçeye bağlı Kozcağız Beldesi'ndeki Uluköy'de meydana gelen hortumda zarar gören 4 ev ile camide de ekiplerinin incelemelerde bulunduğunu, iş makinesi gerektiren hasar bulunmadığından, köyde çalışma yapılmadığını kaydetti. 
     
</TEXT>
</DOC>
