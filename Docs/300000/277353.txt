<DOC>
<DOCNO> 277353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/yasam/yas01.html </URL>
<DATE> 2004/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazadan kaçarken faciaya yol açtı 
</HEADLINE>
<TEXT>


Önünde kaza yapan araca çarpmamak için fren yapan yolcu otobüsü, yağmurdan kayganlaşan yolda devrildi 4 ölü, 12 yaralı 

MUTLU BOZDAĞ, M. AKİF ERDEM, DİNÇER ŞEREF İstanbul 

İstanbul 0-2 Otoyolu Seyrantepe mevkiinde devrilen otobüsten geriye, can verenlerin hüzünlü hik yeleri kaldı. 
Kaza, dün sabah saat 05.40 sıralarında meydana geldi. İzmir'den İstanbul'a yolcu taşıyan Nilüfer Turizm'e ait Ali Rıza Altınkaya'nın kullandığı 16 NM 929 plakalı otobüs, önünde kaza yapan 34 K 3574 plakalı otomobile çarpmamak için fren yaptı. 
Yağmurun etkisiyle kayganlaşan yolda duramayan otobüs, bariyerlere çarptıktan sonra devrildi. Kazada, otobüste bulunan Hayriye Demirden 40 , Koray Güvenoğlu 24 , Şükrü Sağlam 35 ve Murat Pamukçu 22 hayatını kaybetti. Yaralı 12 yolcu hastanelerde tedaviye alındı. Yolcular, kazaya otomobilin neden olduğunu, otobüs sürücüsünün de Bursa'dan sonra aşırı hız yaptığını öne sürdü. 

Koltuk değiştirdi, kurtuldu 
Otobüsün altında kalıp ağır yaralanan Hayriye Demirden'in ilk evliliğinden olan ve kazada hafif yaralanan oğlu Koray Çörten 20 , annesinin başında sinir krizleri geçirdi. Çörten, annesinin konduğu ambulansta, "Anneciğim ne olur ölme. Buna dayanamam" diye gözyaşı döktü. Kurtarılamayan Demirden'in Almanya'da yaşadığı, Uludağ Üniversitesi'nde okuyan oğlu Çörten'i ziyaret etmek için 6 hafta önce Türkiye'ye geldiği öğrenildi. Anne ve oğulun tatil sonrası İstanbul'a döndüğü, annesiyle yanyana oturan Koray Çörten'in, otobüsün Anadolu yakasında boşalması üzerine koltuğunu değiştirdiği öğrenildi. 

2 ay sonra evlenecekti 
Ölen Murat Pamukçu'nun ise 8 ay önce terhis olduğu, İzmir'de yaşayan bir asker arkadaşının düğününe gittiği öğrenildi. 
Pamukçu'nun yakınları, gencin bir ay önce nişanlandığını belirterek, "Lastik tamirciliğiyle uğraşıyordu. Aralık ayında evlenecekti, hazırlık yapıyordu" dediler. Pamukçu'nun nişanlısı Birsen Altıngül de olayı duyunca fenalık geçirdi. 


</TEXT>
</DOC>
