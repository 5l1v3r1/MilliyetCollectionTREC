<DOC>
<DOCNO> 289367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonyas18.html </URL>
<DATE> 2004/11/16/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
At arabası televizyon sehpası oldu, fiyatı 90 milyon lira 
</HEADLINE>
<TEXT>

     Sinan KORKMAZER DHA 

NEVŞEHİR Sanayi Sitesi'nde yıllar önce Adanalılar için at arabası üreten 56 yaşındaki Ali Kocatürk, müşterisi tükenince, ürettiği at arabalarını küçülterek, Türkiye'deki oteller için süs eşyası veya televizyon sehpası olarak üretmeye başladı. Kocatürk'ün küçük at arabalarını televizyon sehpası olarak kullanmak için ithal edenler arasında ise Amerika ve Danimarka en ön sıralarda bulunuyor. 
     Özellikle Amerikalılar ve Danimarkalılar, at arabalarını televizyon sehpası olarak kullanıyor. Bu at arabalarını yurt dışına televizyon sehpası olarak pazarlayan Ali Kocatürk, 1970'li yıllardan bu yana geçimini at arabası yaparak sağladığını söyledi. O yıllarda özellikle, Adana'dan gelen siparişler üzerine büyük at arabaları ürettiğini anlatan Kocatürk, son yıllarda at arabası müşterisinin kalmaması üzerine, at arabalarını küçültüp minyatür haline getirdiğini kaydetti. 
     Ali Kocatürk, daha sonra Nevşehir'e gelen turistlerin ürettiği at arabalarını tellerin vitrinlerinde görüp, kendine geldiklerini ve özel siparişler verdiklerini belirtiyor. Bunun üzerine, uluslararası ihracat yapan bazı firmalar aracılığıyla minyatür at arabası üretimini arttırıp, yurt dışına pazarlamaya başladığını söyledi. En çok ABD ve Danimarka'ya at arabası sattığını vurgulayan Kocatürk, şöyle devam etti 
     "At arabasını ilk olarak Amerikalı bir turiste televizyon sehpası olarak yapıp sattım. Ardından verdiğim kartvizit üzerine Amerikalı müşterilerim arttı ve daha çok at arabasından televizyon sehpası üretmeye başladım. Baktım ki bu iş yabancılar tarafından ilgi görüyor, bu kez birkaç aracı firma sayesinde üretimi arttırarak, minyatür at arabalarını çeşitli ölçülerde arttırarak yapmaya başladım. Şimdi minyatür at arabalarını özellikle Amerika ve Danimarkalılar'a televizyon sehpası olarak üretip satıyorum. Bu yıl ilk kez bu at arabalarını yine televizyon sehpası olarak Yunanistan'a da satmaya başladım. Bir at arabası eğer özel sipariş ancak bir haftada üretiyorum. Eğer özel değil ise haftada 10-5 tane yapabiliyorum.'' 
     
     FİYATI 90 MİLYON LİRADAN BAŞLIYOR 
     Televizyon sehpası olarak satılan at arabasının fiyatları ise 90 milyon liradan başlıyor. Özel bir sipariş halinde bu fiyat 200 milyon liraya kadar yükseliyor. Kocatürk, televizyon sehpası olarak kullanımının yanısıra, yaptığı küçük at arabalarını kimi ülkelerde de müzik seti, DVD, radyo sehpası olarak da kullanıldığını, yılda ortalama 200 at arabasını televizyon sehpası olarak pazarladığını sözlerine ekledi. 
     
</TEXT>
</DOC>
