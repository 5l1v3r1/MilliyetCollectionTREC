<DOC>
<DOCNO> 275206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/spor/spo04.html </URL>
<DATE> 2004/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon Fatih'i 
</HEADLINE>
<TEXT>


Belindeki ağrılara rağmen 8 golle bu sezon krallıkta zirveye oturan Bordo-Mavililer'in Kaptanı, "Golü benim atmam önemli değil. Takım olarak 20 yıllık özlemi sona erdirmek istiyoruz" dedi 


Bu kez kaçmaz 
SAKARYASPOR karşısında attığı ve attırdığı gollerle yine Trabzonspor'u üç puana taşıyan Fatih Tekke, belindeki rahatsızlığa rağmen krallığa göz dikti. Bu sezon şimdiden 8 gole ulaşan Bordo - Mavili futbolcu, bunun kendisi için çok önemli olmadığını belirterek, "Geçen sezon son anda şampiyonluğu kaçırdık. Bu kez başarıyı yakalamak istiyoruz. 20 yıllık özlemi son verdirmek amacındayız" diye konuştu. 

Biyonik adam 
FUTBOL yaşamında bir kez ayak ve kolu kırılan Trabzonspor'un Kaptanı, 3 kez menisküs, 2 defa burun, 1 kez de fıtık ameliyatı oldu. Belindeki ağrıya rağmen Gürcistan maçında milli formayı giyen ve takımının başında sahaya çıkan başarılı golcü, "Sakatlıklarım ve hastalıklarım nedeniyle tam 7 kez çağrıldığım milli takımda forma giyemedim. Ama son 2 maçta oynadım. O formaya çok geç ulaştım, fakat hiç bırakmak istemiyorum'' dedi. 

Doğan Bir daha olmasın 

SAKARYASPOR maçında kavga eden Petkoviç ile Hüseyin'in saha içindeki tavrı, Trabzonspor Teknik Direktörü Ziya Doğan'ı sinirlendirdi. Soyunma odasında ikisini de uyaran Doğan, "Bu hareketler bir daha olmasın. Size yakışmıyor" diye konuştu. İki oyuncuyu da barıştırdığını vurgulayan Doğan, bunun takım üzerindeki baskıdan kaynaklandığını ifade etti. Ziya hoca, zorlu bir lig maçını geride bıraktıklarını, artık Athletic Bilbao maçına baktıklarını ifade etti. 

Penaltı kaçmaz 

TRABZONSPOR'UN kalecileri, penaltılara geçit vermiyor. Bu sezon rakiplerin attığı iki penaltı vuruşundan birini Malatyaspor karşılaşmasında Hasan Sönmez, diğerini de önceki gün Petkoviç kurtardı. Sakaryasporlu Burak'ın vuruşunu çelen Avustralyalı file bekçisi, "Penaltıların kurtarılması çok bilinçli değildir. Ama yine de en güzel kurtarış penaltılar olsa gerek'' diye konuştu. Öte yandan maçta tartışan Petkoviç ile Hüseyin'e gereksiz sarı kart nedeniyle 3.5 milyar lira ceza verilecek. 

İbrahim'e af 

BORDO - Mavili yönetim, uzun süredir gündemi meşgul eden İbrahim Ege sorununu çözüme kavuşturuyor. Trabzonspor Genel Sekreteri Yusuf Ziya Yılmaz'ın, tacize uğradıklarını iddia eden aileyle görüştüğü, İbrahim ve Trabzonspor hakkında açtıkları 100 milyar liralık davadan vazgeçecekleri öğrenildi. Davanın düşmesinin ardından İbrahim de affedilecek ve formasına kavuşacak. 


</TEXT>
</DOC>
