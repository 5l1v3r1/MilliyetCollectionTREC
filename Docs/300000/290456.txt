<DOC>
<DOCNO> 290456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sonspo07.html </URL>
<DATE> 2004/11/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Ersun Yanal Takım anlayışımız bir maçla yıkılmamalı 
</HEADLINE>
<TEXT>

     Mili Takımlar Teknik Direktörü Ersun Yanal, ''Elimizde çok iyi futbol oynayacak nesiller var'' dedi. 
     Kemer Mirage Park Resort Otel'de düzenlenen 10. Uluslararası Spor Kongresi'nde ''Futbolcu Performansının Artırılması'' konulu konferansa konuşmacı olarak katılan teknik direktör Ersun Yanal, öğretim üyeleri ve öğrencilerin sorularını yanıtladı. Yanal, ellerinde çok iyi futbol oynayacak nesiller olduğunu, iyi bir eğitimle bu oyuncuları yetiştirebileceklerini belirtti. 
     Bugün futbolun geldiği noktanın çok tartışılır bir boyutta olduğuna değinen Yanal, ''Brezilyanın şampiyon olduğu, Türkiye, Güney Kore ve Japonya'nın sıralamada kaldığı bir Dünya Kupası izledik. Bundan sonra da bir Yunanistan örneğini gördük. Ancak baktığınızda Şampiyonlar Ligi ve UEFA Kupası daha farklı boyutlarda ele alınıyor. Onun için Milli Takım maçları yorumlarında biraz anlayış farklılıkları doğmaya başladı'' diye konuştu. 
     
     YUNANİSTAN'IN MOTİVASYONU 
     Yanal, Yunanistan takımının oynadığı her maçta motivasyonu en üst düzeyde tutarak ve takımları karşısında oynatmamayı becererek kazandığına dikkati çekti. 
     Yunan Milli Takımı'nın şu anda bu sonuçları alamadığını, bunun sürekliliği ve devamlılığı konusunda bir problem yaşadığını ifade eden Yanal, ''Doğru olan, takımın üstünlüğünü uzun süre kabul ettirebilmek ve bu süre içerisinde bir potansiyel yakalayabilmektir. O potansiyeli de artırarak devam ettirebilecek bir futbol anlayışının benimsenmesi ve kabul edilmesi taraftarıyız'' dedi. 
     ''Kazanırken kaybetmek yerine kazanırken kazanmak mantığı çok daha anlamlı'' diyen Yanal, ''Bizim oynamak istediğimiz futbolda bir gökyüzü var ama yıldızlar, gökyüzü varsa vardır. Yani takım var. Takım da yıldızlar da var. Ama o yıldızlar takım içindir. Bu oyun bir takım oyunu ve o yıldızlar bu takım oyununa katkıda bulunmalı'' diye konuştu. 
     
     GALATASARAY ÖRNEĞİ 
     Galatasaray'ın UEFA Kupası'nı kazandığı kazandığı dönemde, Bülent Korkmaz dışındaki bütün oyuncuların hücum yönü olan futbolcular olduğuna da işaret eden Yanal, bu oyun tarzının çok zevk verdiğini, bu durumun milli takıma da yansıdığını söyledi. 
     Bugün Türk futbolunda bir Ersun Yanal, bir Ahmet bir Mehmet olayı ilgili bir sorun olmadığına da vurgulayan Yanal, ''Sorun, istikrarı devam ettirebilmek. Soyut kavramlar yerine bir takım somut kavramlarla uğraşmak, daha fazla yarar sağlayacak'' dedi. 
     Bir takım söylemlerin büyüsüne kapılarak yanlışlar yapıldığına dikkati çeken Yanal, ''Ben de sizin yüzünüze bakıp sen çok hastasın diyebilirim. İnsanları tanıyıp, anlayıp, felsefelerini ve vizyonlarını bilerek konuşmak çok daha mantıklı olacak'' diye konuştu. 
     
     TAKIM YARATMAK 
     Fenerbahçe ve Trabzonspor'un Türkiye'de aldığı başarılı sonuçlara Avrupa'da ulaşamadığını ifade eden Yanal, şunları söyledi 
     ''Bir takım yaratıyorsunuz. Yarattığınız takımın oyuncuları ile oynatmak istediğiniz bir tarz benimsemeniz gerekiyor. Bunu ortaya koyarken de kafanızda olan bu tarza uyumlu oyuncular bulmak zorundasınız. Şunu çok net söylemek istiyorum ki, ülke futbolunda bir takım eksiklikler yaşıyoruz. Mevkisel olarak da yaşıyoruz. Takımın bütün performansının sorumluluğu bana ait. Bir takım kurmak ve anlayışınızı sahaya yaymak bir maçla yıkılmamalıdır ve bir maçla yıkılmayacaktır. Oyuncuların hepsi değerli oyunculardır. Başarılı oyunculardır. Diğer maçlarda da olağanüstü performansları vardır. Biz kendi gerçeğimizi yaşayarak yorumlar yapmak zorundayız. Farkında mısınız ama bu ülke, bir takım şeylere kilitlenmekten başka şeylere bakamıyor. Takımda çok ciddi sorunlarımız var. Kanat oyuncumuz yok ve stoper sorunu yaşıyoruz.'' Yanal, basın mensuplarının istifa edecek misiniz yönündeki sorularını ise ''Lütfen beni rahat bırakın. Bu konuda yorum yapmak istemiyorum'' diye cevapladı. 
     
</TEXT>
</DOC>
