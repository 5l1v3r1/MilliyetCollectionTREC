<DOC>
<DOCNO> 282620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/siyaset/siy04.html </URL>
<DATE> 2004/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Öcalan dışlanmıyor ama... 
</HEADLINE>
<TEXT>


NAMIK DURUKAN Ankara 


Zana'nın açıklamasıyla, eski DEP milletvekillerinin de içinde yer aldığı Kürt kökenli yeni parti için adım atıldı. "Kürtleri toparlama hareketi" adı altında bir süredir sürdürülen görüşmeler, Abdullah Öcalan engeline takılmıştı. Yerel seçimlerde başarısız sonuç alan DEHAP'taki tıkanma, yeni partiyle aşılmaya çalışılacak. Şiddeti araç olarak gören küçük bir grubun karşı çıkmasına rağmen, tüm DEHAP tabanının yeni partiye katılacağı, ancak DEHAP'ın bir süre daha faaliyetlerini sürdüreceği öğrenildi. Uzun süredir devam eden yeni parti arayışı, 2 ana konuda tıkanma yaşıyordu PKK KONGRA - GEL'in yeniden silaha sarılması ve Abdullah Öcalan'ın DEHAP dahil yeni siyasi oluşuma müdahale etmesi konusunda yaşanan görüş ayrılığı. 
DEP'lilerin, yeni partinin şiddeti kesin reddeden görüşlerini sesli bir şekilde dillendirmesi, tabanda büyük oranda kabul gördü. Ancak, Öcalan'ın tamamen dışlanamayacağı da karar altına alındı. Yakında oluşturulması beklenen komisyon, yeni parti çalışmasını yürütecek. İl ve ilçelerde yapılacak toplantılarla tabanın nabzı ölçülecek, partinin programı, tüzüğü ve kurucuları bu toplantılarda şekillenecek. Demokrasi Özgürlük Partisi veya Demokratik Toplum Partisi adları üstünde duran yeni oluşumcular arasında, DEHAP'ın küskünleri Murat Bozlak, Ahmet Türk ve Sırrı Sakık da yer alacak. 



</TEXT>
</DOC>
