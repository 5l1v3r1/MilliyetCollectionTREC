<DOC>
<DOCNO> 255531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/magazin/amag.html </URL>
<DATE> 2004/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bilge'ye maaş değil hayatımı verebilirim' 
</HEADLINE>
<TEXT>


Tarkan, Bilge Öztürk'e 4 bin dolar 'sevgili olma maaşı' verdiği iddialarını yanıtladı Evlenebiliriz 

Deniz Altuntaş 

OPET'in sponsorluğunda düzenlenen konser turnesini bitiren Tarkan, önceki gece İstanbul'da yorgunluk attı. 
Ortaköy Anjelique Bar'da sevgilisi Bilge Öztürk ve yakın arkadaşlarıyla yemek yiyen Tarkan, geceyi uzatmadan yemeğin ardından buradan ayrıldı. Yemek çıkışı kendisine yöneltilen bir soru ise Tarkan'ı 'gülümsetti'. Bilge Öztürk'e kendisiyle sevgili gibi görünmesi için ayda 4 bin dolar yaklaşık 6 milyar TL ödediği yolundaki söylentilerle ilgili bir soru sorulan Tarkan, bu haberleri gülünç bulduğunu belirtti. 

'Birbirimizi seviyoruz' 
Bunları yazanların hayal güçlerinin bu kadar geniş olmasına inanamadığını belirten şarkıcı, "Birbirimizi seviyoruz. Evlenmeyi bile düşünüyoruz" dedi. 
Konserlerinde gördüğü ilgiden memnun olduğunu da sözlerine ekleyen Tarkan, yurtdışı planları ile ilgili de şöyle konuştu 
"Bir süre daha Türkiye'de kalacağım. Bundan sonra Türkiye ve Avrupa'da yaşamayı planlıyorum. İngiltere ya da Fransa'da yaşayabilirim. Nerede yaşayacağıma henüz karar vermedim, ama benim için Amerika eski Amerika değil. Yine gidip geleceğim, albümüm orada da çıkacak. Ama artık orada yaşamayacağım." 



</TEXT>
</DOC>
