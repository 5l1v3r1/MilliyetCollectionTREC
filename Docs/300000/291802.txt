<DOC>
<DOCNO> 291802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sonspo38.html </URL>
<DATE> 2004/11/24/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Trabzonspor'da Konyaspor maçı hazırlıkları... 
</HEADLINE>
<TEXT>

     Trabzonspor, hafta sonunda deplasmanda Konyaspor ile yapacağı maçın hazırlıklarını sürdürdü. 
     Mehmet Ali Yılmaz Tesisleri'nde, teknik direktör Ziya Doğan yönetimindeki antrenmana, Fenerbahçe maçında burnu kırılan Erdinç dışındaki futbolcular katıldı. 
     Bordo-mavili ekip antremanda, şut ve dar alanda pas çalışması ile çift kale maç yaptı. Teknik direktör Ziya Doğan'ın, isteklerini yerine getiremeyen bazı futbolcuları sık sık yüksek sesle uyarması dikkati çekti. 
     Antrenmanı, Trabzonspor Kulübü Başkanı Atay Aktuğ, asbaşkan Nevzat Şakar ile bazı yöneticiler de izledi. 
     İdmanın sonunda bordo-mavili oyuncular, 28 yaşına giren Celaleddin Koçak'ın doğum gününü kutladılar. Doğum günü pastasını kesen Celaleddin Koçak, ilk dilimi başkan Atay Aktuğ'a sundu. 
     Karadeniz ekibi, yarın basına kapalı yapacağı tek idmanla Konyaspor maçı hazırlıklarını sürdürecek. 
     
</TEXT>
</DOC>
