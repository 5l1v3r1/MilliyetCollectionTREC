<DOC>
<DOCNO> 267171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sonspo12.html </URL>
<DATE> 2004/08/28/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Tekvandoda 80 kiloda Bahri Tanrıkulu finale yükseldi... 
</HEADLINE>
<TEXT>

     28. Yaz Olimpiyat Oyunları'nda tekvandoda erkekler 80 kiloda Bahri Tanrıkulu finale yükseldi. 
     Faliro Olimpik Kompleksi Spor Salonu'ndaki tekvando müsabakalarının 3. gününde tatamiye çıkan 80 kiloda Bahri Tanrıkulu, ilk 2 müsabakasını kazandıktan sonra çıktığı yarı finalde, Azeri rakibi Reshad Ahmedov ile karşılaştı. 
     Son derece kontrollü bir müsabaka çıkaran Tanrıkulu, ilk raundu 3-2 önde kapadıktan sonra 2. raundda tutuk görününce, bu raund sonunda Azeri tekvandocu 4-3 öne geçti. 3. ve son raundda son 30 saniyeye Ahmedov 5-4 önde girdi. Tanrıkulu ve rakibinin son 30 saniyedeki karşılıklı puanlarıyla mücadele 7-7 eşitlikle sonuçlandı. 
     Ancak Azeri sporcunun 1 ihtarı olduğu için Tanrıkulu, karşılaşmadan hakem tercihiyle galip ayrıldı ve gümüş madalyayı garantiledi. 
     Dünya Şampiyonu Tanrıkulu, TSİ 19.35'de başlayacak final karşılaşmasında 2001 ve 2003'ün dünya, 2000'in de Olimpiyat Şampiyonu ABD'li Steven Lopez ile mücadele edecek. 
     
</TEXT>
</DOC>
