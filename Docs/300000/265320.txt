<DOC>
<DOCNO> 265320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sontur16.html </URL>
<DATE> 2004/08/21/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
12 parmaklı fayans ustası... 
</HEADLINE>
<TEXT>

     Kütahya'nın Gediz İlçesi'nde ellerinde 6'şar parmak bulunan 29 yaşındaki fayans ve mermer ustası, görenleri şaşırtıyor. 
     12 parmaklı Mutlu Özçelik, AA muhabirine yaptığı açıklamada, parmakları sayesinde inşaat piyasasında kendisini herkesin tanıdığını ve çok kolay iş bulduğunu söyledi. 
     Ellerini görenlerin şaşkınlıklarını gizleyemediklerini, hatta ''bu kadar parmakla nasıl fayans döşersin'' diye tereddüt edenlerin, yaptığı işleri görünce hayret ettiklerini anlatan Özçelik, şöyle konuştu 
     ''Yaptığım işi görüp diğer ustalardan bir farkım olmadığını anlıyorlar. Hatta Senin 12 parmağında 12 marifet var diye iltifat edenler bile var. Belki de parmaklarımın fazlalığı sayesinde mesleğimde başarılıyım. Beni üzen tek şey parmaklarımı ve 150 santimetrelik boyumu gören bazı kişilerin bana yardıma muhtaç biriymişim gibi davranmaları. Oysa ben ne parmaklarımın fazlalığından ne de boyumdan şikayetçiyim. Çok sevdiğim bir işim var. Eşime ve iki çocuğuma rahatlıkla bakabiliyorum. Yaşamımdan çok memnunum.'' 
     
</TEXT>
</DOC>
