<DOC>
<DOCNO> 264097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/soneko21.html </URL>
<DATE> 2004/08/17/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Kuruşlu günlere 16 yıl sonra dönüyoruz... 
</HEADLINE>
<TEXT>

     Selçuk Aval AA 

Türkiye, Lira'dan altı sıfırın atıldığı Yeni Türk Lirası YTL ile birlikte, 16 yıl aradan sonra 2005 yılbaşından itibaren yeniden kuruşlu günlerle tanışmaya hazırlanıyor. 
     YTL'nin kullanımına geçileceği 2005'e sayılı günler kala, kuruşlu günler için her alanda hazırlıklar sürdürülüyor. 
     AA muhabirinin, Merkez Bankası ve Darphane'ye ait çeşitli kaynaklardan yaptığı derlemeye göre, Türkiye Cumhuriyeti'nin ilk kuruşu 1924 tedavüle çıkarılmış, ilk madeni paralar aynı yıl basılmış. 100 para, 2.5, 5 ve 10 kuruş olmak üzere 4 ayrı paradan olan seriye 1925 yılında da 25 kuruş eklenmiş. 
     
     DOLAŞIMA ÇIKAN KURUŞLAR 
     Darphane tarafından basılan madeni kuruş ve tarihleri şöyle 
     Yarım kuruş 1947 , 1 kuruş 1935, 1947, 1961, 1963, 1969, 1975 , 2.5 kuruş 1948 , 5 kuruş 1924, 1935, 1950, 1958, 1970, 1974, 1975 , 10 kuruş 1935, 1949, 1958, 1969 , 25 kuruş 1924, 1935, 1944, 1948, 1959, 1966 , 50 kuruş 1935, 1947, 1971 , 100 kuruş 1934 . 
     Darphane tarafından 1940 yılında 10 para ile 1924 yılında 100 para tedavüle madeni para olarak sürdü. Ayrıca kaynaklarda, 1920 yılında basılan 10 kuruşun ise 1938 yılına kadar tedavülde bulunduğu da yer alıyor. 
     
     -KURUŞLAR, EN SON 1989'DA TEDAVÜLDEN KALDIRILDI 
     Yaşanan enflasyonla birlikte zaman içinde değerine kaybeden kuruşlar, en son 1989 yılında tedavülden kaldırıldı. 
     1989 yılına kadar işlem gören 1, 5, 25 ve 50 kuruşlar, bu tarihte tedavülden çekilince en küçük para birimi 1 lira oldu. 
     Bu arada Madeni para olarak bilinen kuruş, bir defa banknot olarak bastırıldı. 1944 yılında Almanya'da bastırılan ve üzerinde dönemin Cumhurbaşkanı İsmet İnönü'nün fotoğrafı bulunan 50 kuruşluk kağıt para, 1947 yılında tedavülden çekildi. 
     
     KURUŞLU GÜNLERDEN TARİHE DÜŞEN NOTLAR 
     Kronoloji içinde kuruşlu günlerden bazı dikkat çekici noktalar ise şöyle 
     -10 Mayıs 1939'da Sümerbank piyasaya çıkardığı ucuz ''köy'' tipi elbisenin 360 kuruştan satılacağı bildirildi. 
     -19 Aralık 1941'de ekmeğin fiyatı 8 kuruştan, 16.5 kuruşa çıktı. 
     -7 Eylül 1946'da cumhuriyet tarihinin ilk büyük devalüasyonu yapıldı. Bir ABD dolarının değeri 131.5 kuruştan 280 kuruşa yükseldi. 
     -İstanbul'da 1952 yılında yaşanan balık akını nedeniyle uskumrunun kilosu 50 kuruşa düştü. 
     -Tekel, ilk naneli sigaranın üretimine Nisan 1961 yılında başladı. Çamlıca adı verilen sigarının 150 kuruştan satılacağı bildirildi. 
     -Dönemin Ticaret Bakanı Mehmet Baydur, 1 Ekim 1961 tarihinden itibaren Türkiye'nin her yerinde 80 randımanlı tek tip ekmeğin kilosunun 90 kuruşa satılacağını bildirdi. 
     -Türkiye Demir Çelik İşletmeleri Karabük Demir mamüllerine yüzde 40 zam yapıldı. Sac fiyatlarına da 35 kuruş zam yapıldı. 
     -5 Ocak 1971'de margarin yağı Sana'nın küçük boyu 100 kuruştan 115 kuruşa çıktı. 
     -Gazete fiyatlarına 25 Mart 1971 yılanda yapılan zam ile 50 kuruştan 60 kuruşa çıktı -Yaklaşık 50 yıldır zam yapılmayan tuz fiyatlarına zam yapıldı. 2 Ocak 1974 yılında sofra tuzunun kilosu 150 kuraşa çıktı. 
     
     KURUŞA ALIŞACAĞIZ 
     Yılbaşında Yeni Türk Lirası'na geçişle birlikte kuruşlu günlere tekrar dönülürken, kuruş 1, 5, 10, 25, 50 ve 100 Yeni Kuruş olarak 6 birim olarak tedavüle verilecek. 
     31 Aralık'a kadar 1 milyon 200 bin adet 6 değişik birimdeki yeni kuruşun toplam ağırlığı 6,356 ton olacak. Yeni Kuruş'ların nominal değeri 424.9 milyon Yeni Türk Lirası olacak. 
     
</TEXT>
</DOC>
