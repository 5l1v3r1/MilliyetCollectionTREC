<DOC>
<DOCNO> 287515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sontur05.html </URL>
<DATE> 2004/11/09/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Hamamda iftar sefası hastanede bitti 
</HEADLINE>
<TEXT>

     Bursa'da iftar yemeği için hamamda biraraya gelen kadınlar, yemeğin ardından göbek taşında hamam sefası yapınca hastanelik oldu. 
     Buhar nedeniyle fenalaşan kadın ve çocuklardan oluşan 30 kişi, Devlet ve SSK hastanelerinde tedavi altına alındı. 
     Merkez Osmangazi İlçesi'ne bağlı İvaşpaşa Mahallesi'nde oturan bir hayırsever, dün dar gelirli vatandaşlar için tarihi Haydarhane Hamamı'nda iftar yemeği verdi. Yemeğe aynı mahallede oturan yaklaşık 150 kadın katıldı. 
     Kıymalı pide ve ayrandan oluşan yemeğin ardından göbek taşına yatıp, hamam sefası yapmak isteyen kadın ve çocuklardan 30 kişi, aşırı sıcak ve buhar nedeniyle fenalaştı. Hamam sahibi Nazım Ceran, 112 Acil Servis'ten yardım istemesi üzerine olay yerine gelen ambulanslar, baygın haldeki kadın ve çocuklara müdahale etti. 

     
</TEXT>
</DOC>
