<DOC>
<DOCNO> 296296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonspo19.html </URL>
<DATE> 2004/12/09/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Fenerbahçe derbi maçın havasına girdi 
</HEADLINE>
<TEXT>

     İngilizlerin ünlü takımı Manchester United'ı 3-0 yenerek Avrupa Şampiyonlar Ligi'ne galibiyetle veda eden Fenerbahçe, hafta sonunda Galatasaray ile yapacağı derbi maçın havasına girdi. 
     Sarı-lacivertliler, dünkü zorlu 90 dakikanın ardından derbi maçın hazırlıklarına ara vermeden bugün başladı. Antrenman öncesi futbolcularıyla toplantı yapan Teknik Direktör Christoph Daum'un, Manchester United maçındaki mücadelelerinden dolayı kutladığı oyuncularından, dünkü maçı unutup, hafta sonunda Galatasaray ile yapacakları zorlu derbi maçına konsantre olmalarını istediği belirtildi. 
     Bu arada Alman teknik adam, derbi maç öncesinde de futbolcularına röportaj yasağı getirdi. Antrenmandan sonra bazı oyuncularla röportaj yapmak isteyen gazetecilere, Daum'un, Galatasaray maçı öncesi oyuncularının basına konuşmasını istemediği iletildi. 
     Teknik Direktör Daum, yarından itibaren derbi maça kadar antrenmanları da basına kapattı. 
     
     NEŞELİ ANTRENMAN 
     Fenerbahçe, bugün yaptığı tek antrenmanla Galatasaray maçının hazırlıklarına başladı. 
     Samandıra Tesisleri'nde, antrenör Roland Koch yönetiminde yapılan antrenmanda, dünkü maçta 90 dakika forma giyen oyuncular yaklaşık yarım saat koşu yaptıktan sonra tesislere girdi. 
     Manchester United galibiyetinin ardından futbolcuların antrenmanda oldukça neşeli oldukları ve birbirleriyle şakalaştıkları gözlendi. 
     Diğer futbolcular istasyon ve şut çalışmasının ardından yarı sahada çift kale maç yaptı. 
     Antrenmana hasta olan Nobre, Önder, ağrısı olan Serhat ve tedavileri süren Van Hooijdonk, Deniz ve Kemal katılmadı. 
     
     YÖNETİMDEN FUTBOLCULARA YEMEK 
     Fenerbahçe Kulübü Yönetim Kurulu, derbi maç öncesi yarın futbol takımına yemek verecek. 
     Faruk Ilgaz Tesisleri'nde saat 20.00'deki yemekte başkan Aziz Yıldırım ve yönetim kurulu üyeleri, Galatasaray maçı öncesi takıma moral verecekler. 
     
</TEXT>
</DOC>
