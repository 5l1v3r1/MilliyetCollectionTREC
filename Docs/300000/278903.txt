<DOC>
<DOCNO> 278903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/soneko13.html </URL>
<DATE> 2004/10/10/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Tekel toptan satıcıları, sigara bölümüne talip... 
</HEADLINE>
<TEXT>

     Tekel'in özelleştirme kapsamında yeniden satışa çıkarılacak Sigara bölümüne talip olan Tekel Toptan Satıcıları Derneği üyeleri, Samsun'da düzenlenen toplantıda teklifle ilgili konuları görüşmek üzere bir araya geldiler. 
     Büyük Samsun Oteli'nde düzenlenen Bölge Toplantısı'na, Samsun'un yanı sıra Sinop, Çankırı, Çorum, Tokat, Ordu, Amasya, Giresun, Trabzon, Rize ve Artvin'deki Tekel anabayileri katıldı. 
     Tekel ihalesine girmek için Sigara Üretim ve Pazarlama A.Ş. SÜPAŞ adıyla bir şirket kuran bayiler, Tekel'e verilecek fiyat ile diğer konuları tartıştılar. 
     Türkiye'nin en önemli özelleştirmelerinden biri olarak kabul edilen satışla ilgili, kısa süre önce 2 milyar dolar fiyat teklif edeceklerini açıkladıklarını belirten SÜPAŞ Yönetim Kurulu Başkanı Yılmaz Gülahmetoğlu, ihaleye girecek olmanın üyelerini heyecanlandırdığını söyledi. 
     2 milyar dolarlık teklifin büyük yankı uyandırdığını ifade eden Gülahmetoğlu, ''Tekel başbayileri olarak, 2 milyar dolar teklif ediyoruz. Bu gücümüz var. Tekel'i alacak güçteyiz ve alacağımıza inanıyoruz'' diye konuştu. 
     
</TEXT>
</DOC>
