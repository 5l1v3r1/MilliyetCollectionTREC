<DOC>
<DOCNO> 264802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sontur25.html </URL>
<DATE> 2004/08/19/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Kadıköy'de film gibi kovalamaca... 
</HEADLINE>
<TEXT>

     Kadıköy'de, bir tekel bayiini soyan 2 hırsız, polisin takibi sonucu çaldıklarını bırakarak kaçtı. 
     A.A muhabirinin aldığı bilgiye göre, Hasırcıbaşı Caddesi üzerindeki Yıldız Tekel Bayii'ne gelen ve kimlikleri henüz belirlenemeyen, 17-18 yaşlarındaki 2 kişi, çok sayıda karton sigara ve bir miktar gıda maddesi çaldıktan sonra çalıntı olduğu belirlenen 34 VE 5427 plakalı özel otomobile binerek uzaklaştı. 
     Dükkan sahibinin ihbarı üzerine harekete geçen polis ekipleri, otomobili takibe başladı. Hırsızların, ''Dur' ihtarına uymaması üzerine polisler havaya ateş açtı. 
     Polislerin ısrarlı takibi üzerine çalıntı otomobili Fenerbahçe Dalyan'da trafik ışıklarında terkeden soyguncular, ara sokaklarda izlerini kaybettirdiler. 
     Bu arada, terkedilen otomobilin içinde ele geçirilen çalıntı mallar, dükkan sahibine teslim edildi. 
     Polis yetkilileri, hırsızların yakalanması için çalışmaların sürdürüldüğünü belirttiler. 
     
</TEXT>
</DOC>
