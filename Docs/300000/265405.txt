<DOC>
<DOCNO> 265405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/spor/spo02.html </URL>
<DATE> 2004/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum mest oldu 
</HEADLINE>
<TEXT>


Fenerbahçe'nin Alman çalıştırıcısı, görülmeye değer goller attıklarını söyledi, "Alex, Tuncay ve Hooijdonk birbirine uyum sağlayınca çok daha güzel pozisyonlar izleyeceğiz. Sıcak havaya rağmen iyi oynadık" dedi 


Takımdan memnun 
TEKNİK Direktör Christoph Daum, ikinci yarıda üstünlüklerini rakibe kabul ettirdiklerini ve görülmeye değer goller attıklarını söyledi. Alman hoca, "Özellikle rakibe gol pozisyonu vermediğimiz için memnunum. 2-0'dan sonra taktiksel açıdan akıllı davranarak 3. golü de bulduk. Ama bunlara rağmen düzeltmemiz gereken konular da var. Özellikle defanstan oyun kurma aşamasında kendimizi geliştirmemiz lazım" ifadelerini kullandı. 

Zeminden şikayet 
DAUM, Alex, Hoojdonk ve Tuncay'ın birbirine uyum sağlayıp çok daha güzel pozisyonlar yaratacaklarını sözlerine ekledi ve "Alex'i bir defans oyuncusu olarak transfer etmedik. Oyunu yönlendirsin, pozisyon yaratsın diye aldık. O da bunları yerine getirdi" dedi. Alman çalıştırıcı Şükrü Saracoğlu'nun bozuk zemininde oynamanın dezavantaj olacağını da belirtti, "Ama buna rağmen en iyisini yapmaya çalışacağız" diye konuştu. 

Güngören'de olay çıktı 

KARŞILAŞMA öncesi Fenerbahçeli taraftarlar arasında çıkan kavgada silahlar patladı, bir taraftar bıçakla ayağından yaralandı. Güngören Mimar Yahya Baş Stadı'ndaki karşılaşma öncesi protokol tribünü girişinin bulunduğu bölümün karşısındaki ara sokakta yaşanan olaylarda görüntü almak isteyen gazeteciler de saldırıya uğradı. Star Gazetesi muhabiri Mustafa Ersoy'un parmağı kırıldı. Olay yerinde 15 boş kovan bulan polis bölgeye takviye birlik istedi. 

Kayseri'ye teklif 

ŞÜKRÜ Saracaoğlu Stadı'nın bozulan çimlerini bakıma almak isteyen Fenerbahçe, bu haftaki Kayserispor maçını deplasmanda oynamak için Sarı - Kırmızılı kulübe teklif götürdü. Başkan Aziz Yıldırım'ın, Kayserispor Başkanı Memduh Büyükkılıç'ı aradığı ancak net bir cevap alamadığı öğrenildi. 
BÜYÜKKILIÇ'IN, "Önerinize sıcak bakıyoruz ama teknik kadromuzla görüşelim" yanıtını verdiği, Teknik Direktör Hüsnü Özkara'nın ise maçı İstanbul'da oynamak istediği kaydedildi. Fenerbahçe bu girişimden sonuç alamazsa, Kayserispor sınavını Olimpiyat Stadı ya da Kocaeli'de oynayacak. 


</TEXT>
</DOC>
