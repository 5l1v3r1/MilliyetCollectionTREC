<DOC>
<DOCNO> 289962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonyas07.html </URL>
<DATE> 2004/11/18/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
15 bin canlı türü yok olabilir 
</HEADLINE>
<TEXT>

     Dünyada 15 bin 589 canlı türünün yok olma tehlikesiyle karşı karşıya bulunduğu, son 20 yılda 15 canlı türünün soyunun tükendiği ve 12 canlı türünün de sadece sınırlı sayıdaki temsilcileriyle yaşam mücadelesi verdiği belirtildi. 
     Dünya Koruma Birliği'nin yıllık raporuna göre, fosil kalıntılardan elde edilen bilgiler ışığında bugün dünyada canlıların soylarının tükenme hızının geçmişe göre 100 ila 1000 kat daha yüksek olduğuna dikkat çekildi. 
     Birçok canlı türünün soyunun tükenmesinin temel sorumlusunun insanlar olduğuna işaret edilen raporda, türlerin yok olmasında başlıca nedenler arasında çevre tahribatı veya kalitesinin bozulması, aşırı kaynak kullanımı, kirlilik, hastalık ve iklim değişikliği sıralandı. 
     7.266'sı hayvan, 8.323'ü bitki olmak üzere toplam 15 bin 589 canlı türünün yok olma tehlikesiyle karşı karşıya bulunduğu ifade edilen raporda, 3.330 canlı türünün ise 2003 yılından bu yana ''Kırmızı Liste''de yer aldığı kaydedildi. 
     Raporda, hem karada hem de denizde yaşayabilen türlerin üçte birinin, kaplumbağa türlerinin yarısının, memeli türlerin dörtte birinin, köpek balığı türlerinin beşte birinin ve kuş türlerinin sekizde birinin yok olma riskiyle karşı karşıya olduğuna dikkat çekildi. 
     Raporda soyları tehlikede olan canlı türlerinin toplam sayısının 15 bin 589 olarak zikredilmesine rağmen bu rakamın sadece değerlendirmeye alınan canlılar arasında ortaya çıkmış bir rakam olduğu belirtildi. 
     Canlı türlerinin özellikle Asya ve Afrika'nın büyük bölümünde olduğu gibi, yüksek nüfuslu yoksul bölgelerde tehlikede olduğu kaydedildi. 
     
</TEXT>
</DOC>
