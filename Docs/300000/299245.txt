<DOC>
<DOCNO> 299245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sontur09.html </URL>
<DATE> 2004/12/20/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Muradiye Şelalesi dondu... 
</HEADLINE>
<TEXT>

     Van'ın Muradiye İlçesi'nde bulunan Muradiye Şelalesi, soğuktan dondu. 
     Van'a gelen turistlerin gözde mekanı olan Muradiye Şelalesi, yaz aylarındaki ihtişamlı sularıyla ziyaretçilerini ağırlarken, kış aylarında da donmuş haliyle görenleri büyülüyor. 
     Hava sıcaklığının sıfırın altına düşmesi sonucu sularını buz sarkıtlarına teslim eden şelale, üzerine geçirdiği beyaz örtüyle adeta Pamukkale'yi andırıyor. 
     Soğuk havaya aldırış etmeden şelalenin donmuş sularını görmeye gelen vatandaşlar, yazın olduğu gibi kışın da ortaya çıkan eşsiz manzara karşısında büyülendiklerini söylediler. 
     
     ŞELALEDE DİZİ ÇEKİMİ 
     Muradiye Şelalesi'nin beyazla bütünleştiği bugünlerde, çekim platosu olarak seçilen şelalede ''Lokman Hekim'' isimli dizinin çekimi yapılıyor. 
     Soğuğa aldırış etmeden çekimlerini sürdüren dizi ekibi, odun yakarak ısınmaya çalışırken, şelaleye hayran kaldıklarını dile getirdiler. 
     Şelalenin Muradiye'de olmasının ilçe için büyük bir avantaj olduğunu belirten çekim ekibi, şelalenin tanıtımı iyi yapıldığı takdirde yerli ve yabancı turistlerin vazgeçilmez mekanı olacağına inandıklarını vurguladılar. 
     
</TEXT>
</DOC>
