<DOC>
<DOCNO> 286970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/guncel/gun08.html </URL>
<DATE> 2004/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
17 Kasım'daki Türk aranıyor 
</HEADLINE>
<TEXT>


80'li ve 90'lı yıllarda Yunanistan'da terör estiren 17 Kasım örgütünün bir üyesinin Türk olduğu iddia edildi. Yunan polisi, parmak izini tespit ettiği Türk'ün peşine düştü 

YORGO KIRBAKİ Atina 

Yunan polisinin, 17 Kasım terör örgütünün henüz yakalanmamış bir üyesinin Türk vatandaşı olduğunu saptadığı iddia edildi. Hükümet yanlısı Elefteros Tipos gazetesine göre, Atina'da uzun bir süre önce Patmos sokağında 17 Kasım'ın bir hücreevine yapılan baskında bir broşür üzerinde bulunan parmak izlerinin incelenmesi çalışmalarının tamamlandığını ve izlerin bir Türk'e ait olduğunun belirlendiği ileri sürdü. 

Kimliği gizli tutuluyor 
Kimliği polis tarafından gizli tutulan ve takibe alındığı iddia edilen Türk hakkında, Atina Terörle Mücadele Dairesi yetkililerinin, "17 Kasım'ın h l serbest dolaşan üyelerinden birisinin Türk olduğunu biliyoruz" dediklerini yazan Elefteros Tipos, söz konusu Türk'ün 17 Kasım'ın ikinci nesil üyelerinden olduğunu yazdı. 
Yunan İstihbarat Teşkiatı'nın EYP , sözkonusu Türk'ün Türkiye'deki faaliyetleri hakkında bilgi topladığını öne süren gazete, 17 Kasım ile ilgili bu çok önemli gelişmenin gizli tutulduğunu belirtti. Yazıda, "Düne kadar masal olduğu söyleniyordu. 17 Kasım'ın uluslararası bağlantılarının da bulunduğu ortaya çıkıyor" denildi. 
Müebbet hapis cezasına çarptırılan 17 Kasım üyelerinden Hristoforos Ksiros ifadesinde, örgütün 1980'li yıllarda Apostolis kod adlı Yavuz Öztürk isimli bir üyesi olduğunu, ancak bu kişinin kalp krizi sonucu öldüğünü söylemişti. 17 Kasım örgütü, 80'li ve 90'lı yıllarda Türk diplomatlara ve Amerikan hedeflerine yönelik saldırılarla Yunanistan'da terör estirmişti. 


</TEXT>
</DOC>
