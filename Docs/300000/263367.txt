<DOC>
<DOCNO> 263367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/yazar/kohen.html </URL>
<DATE> 2004/08/14/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Yeni antik Atina... 
</HEADLINE>
<TEXT>


Bütün dünya gibi milyonlarca Türk, dün akşam muhteşem bir törenle açılan Atina Olimpiyatları'nı, TV ekranlarından büyük ilgi ve heyecan ile izleyecek... Terör tehdidini ciddiye alan ulusların bu heyecanına herhalde korku ve endişe de eklenecek. Biz Türkler ise, açıkçası Atina'daki bu büyük olayı biraz da kıskanarak izleyeceğiz... 
Komşumuz gerçekten olimpiyatları en iyi şekilde organize etmek, Atina'nın altyapısını yüksek standartlara ulaştırmak için başarılı bir performans gösterdi. Gerçi başta işler biraz yavaş gitti, hatta aksadı. Ama bir Yunanlının dediği gibi "Yunanlılar bütün işleri sirtaki gibi yaparlar. Yani yavaş bir tempoyla başlarlar, sonra giderek hızlanırlar .." 

Olimpiyatların başarılı geçmesi için ev sahibi ülkenin yerine getirmesi gereken pek çok şart var. Ama son zamanlarda ön plana geçen en önemli şartlardan biri, güvenliğin sağlanmasıdır. 
Yunanistan bu koşulu yerine getirmek için bir yandan bu konuda deneyimli ülke ve örgütlerle ABD, NATO, İsrail sıkı işbirliği yaparken, diğer yandan da kesenin ağzını açmış, Atina'yı teknolojinin en ileri aygıtlarıyla donatmış, 70 bin güvenlik görevlisini de seferber etmiştir. Halen Atina'da "kuş uçurtulmuyor" demek mümkün. Ancak 24 saat boyunca "Awacs" uçakları uçuyor 
Yunan hükümeti bunu başarmak için, güvenlik işlerine tam 1.5 milyar dolar harcamış. Yani Sydney'de harcanan paranın altı katı... 
Yunanistan'ın altyapı ve diğer ihtiyaçları karşılamak için sarf ettiği meblağ gerçekten muazzam Tam 7.2 milyar dolar. Bu yüzden Yunanistan'ın bütçesinde AB standartlarının bir hayli üstünde bir açık var. 
Ama Başbakan Karamanlis, "Bu paraya değer. Çünkü bu şekilde bütün dünya modern Yunanistan'la tanışacaktır" diyor... 

Evet, olimpiyatlar, Yunanistan açısından, son yıllarda kaydettiği büyük gelişmeyi milyarlarca insana yansıtmak için büyük fırsat. 
Olimpiyatların, aslında doğduğu yer olan Yunanistan'a "dönmesi" zaten iyi bir reklam konusu. Ama Yunanlılar bu vesileyle yalnız "antik" ülkeyi değil, 21. yüzyılın "modern" Yunanistan'ını da tanıtmayı umuyorlar. 
Atina "sirtaki misali" başta yavaş giden, sonra hızlanan çalışmalar sonunda, Avrupa basınının deyişiyle, zengin tarihi olan modern bir Avrupa kenti görüntüsünü almıştır. Havasından suyuna, ulaşımdan iletişime kadar çok şey değişmiş, düzelmiştir... 
Yunanlıların elinde "güzel bir imaj" yansıtacak fırsatlar da var Örneğin Belediye Başkanı'nın Dora Bakoyannis ve de Olimpiyat Komitesi Başkanı'nın Gianna Angelopulos kadın olması gibi... Şimdi Yunanlılar bu hanımları tarihteki Atena, Artemis, Afrodit gibi ünlülerin torunları olarak lanse edebilirler .. 

Yunanistan'ın bu noktaya kolay gelmediğini, modernleşme yönünde son yıllarda büyük çaba harcadığını hatırlayalım. Bazı alanlarda yıllar önce Türkiye'nin de benzer durumdayken veya benzer olanakları varken AB üyeliği gibi fırsatları iyi değerlendiremediğini de kabul etmek lazım... 
Şimdi Atina Olimpiyatları'nı bizler, belki öbür uluslardan farklı bir gözle de izleyecek, Hasan Cemal'in dün belirttiği gibi, Yunanlıların başarısını gıpta edeceğiz. 
Olsun, yeter ki Türkiye bu yarışta yılmadan koşsun ve giderek hızlansın... 



</TEXT>
</DOC>
