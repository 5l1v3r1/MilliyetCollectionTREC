<DOC>
<DOCNO> 296752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/spor/ygokce.html </URL>
<DATE> 2004/12/11/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Hava soğuk Beşiktaş sıcak 
</HEADLINE>
<TEXT>



Kayserispor da, Beşiktaş da buzlu zeminde, telaşlı koşuların dışında futbol adına göze hoş gelecek bir etkinlik gösteremediler. Maçın hakemi Cem Deda da talihsiz bir günündeydi. Tıpkı babası gibi Türkiye Ligi'nin en rahat penaltı kararı veren hakemi unvanına yakışan Cem Deda dün Beşiktaş'a pahalıya mal olacak bir yanlışın içine düştü. Oyun 0 - 0 iken Tümer'in kullandığı frikik atışında savunma kalabalığı içinden yükselen Balili, sol eli ile topa smaç yaptı yıllar önce Metin Tokat'ın görmediği, Vansporlu Mevlüt'ün smaçı gibi . Bu smaç bilinçli bir temas... Yani topu elle oynama hareketi. Olay yeri de ceza alanı... Böyle bir durumda kurallar tartışmasız penaltıyı emrediyor. Ama Deda seyrediyor. Biz bunları tartışa duralım Fatih Sonkaya'nın Mehmet Topuz'un atağında biraz da buzda kayıp düşmemek için yaptığı tedirgin müdahale Deda'nın penaltı kararı vermesine neden oluyor. Bu karar doğru... Fatih'in elle müdahalesi söz konusu. Cem Deda için bu kararı vermek doğal. Doğal olmayan ilk karardaki talihsizliği... Bunda elbette bir kasıt aramıyoruz. Futbolcuların yaptığı onca yanlış gibi hakemlerin de böyle yanlışları ve talihsizlikleri var. 
Tümer Metin, oyunun liderliğini üstlenemedi, Pancu, Ahmet Yıldırım ve Ahmed Hassan'la hücum yükünü paylaşmaya çalıştı. Oyunun öyle bir anı geldi ki Dk.55 , yine Tümer Metin güne damgasını vurdu. Pancu'nun ara pasında sol çarprazdan, onca kalabalığın içinde, daracık açıdan skora dengeyi getirdi. 
Tümer'in ateşlemesiyle topyekün hücuma geçtiler. Geride Mustafa Doğan ve Ramazan'ın dışında kimseyi bırakmadan Kayseri yarı alanına yerleştiler. Veysel'in, Ahmed Hassan'ın, Tümer'in, Okan ve Ahmet'in, İbrahim ile Juanfran'ın ablukası Kayserispor'u bunalttı. Ahmet Yıldırım'ın uzun isabetsiz pasları, çok çalışan Okan'ın top kayıpları olmasa Beşiktaş galibiyete çok daha bol golle ulaşabilirdi. Berkant'ın golü Siyah - Beyazlı takıma hak ettiği üç puanı getirdi. Bu skor takımca ortaya konulan gayretlerin ürünüydü. Kazanmak için olabildiğince oynadılar ve kazandılar. Del Bosque ve ekibi şimdi aynı inanç ve dayanışma duygusuyla Parma macerasına gidecek. Bakalım oradaki macera nasıl bitecek 



</TEXT>
</DOC>
