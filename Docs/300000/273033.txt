<DOC>
<DOCNO> 273033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/siyaset/siy01.html </URL>
<DATE> 2004/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis tatilde, TCK 6 Ekim'e yetişmiyor 
</HEADLINE>
<TEXT>


TBMM'nin takvimi, TCK'nın, İlerleme Raporu'nun açıklanacağı 6 Ekim'e kadar çıkmasına izin vermiyor 

ANKARA Milliyet 


AKP, TBMM'yi dün tekrar tatile sokarak, Avrupa Birliği'nin Türkiye İlerleme Raporu'nun açıklanacağı 6 Ekim'e kadar Türk Ceza Kanunu TCK Tasarısı'nı yasalaştırmamaya kararlı olduğunu ortaya koydu. TBMM Başkan Vekili Nevzat Pakdil, dün "Olağanüstü toplantı çağrısında yer alan kanunun görüşme olanağı kalmadığını ve çağrının düştüğünü" açıklayarak Meclis'i tatil etti. 1 Ekim'de toplanacak olan Meclis, İlerleme Raporu'nun açıklanacağı 6 Ekim'de yeni başkanını seçmek için ilk tur seçimini yapıyor olacak. Başkan ve Başkanlık Divanı üyeleri seçildikten sonra partiler komisyon üyeliklerini hemen bildirirse, Adalet Komisyonu'nun da aralarında bulunduğu ihtisas komisyonlarının yeni üyeleri de 13 ya da 14 Ekim'de seçilebilecek. Diğer yasalar beklenmezse, TCK'nın geri çekilen 2 maddesi Genel Kurul'a ancak 19 Ekim'de indirilebilecek. 


</TEXT>
</DOC>
