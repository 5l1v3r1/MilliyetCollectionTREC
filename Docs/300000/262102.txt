<DOC>
<DOCNO> 262102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonspo05.html </URL>
<DATE> 2004/08/10/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Daum'dan Ankaragücü kalecisi Zafer'e veto 
</HEADLINE>
<TEXT>

     Yönetimin anlaştığı A.Gücü kalecisi Zafer’i istemeyen Daum’un gönlündeki isim olan Rüştü için Man. City’nin 1.2 milyon Pound önerdiği öğrenildi 
     
     5 gün rötar yaptı 

     Geçen yıldan bu yana kaleci sorunuyla boğuşan Fenerbahçe’de, konu birkaç günü daha sürecek gibi duruyor. Dün yapılması gereken Yönetim Kurulu toplantısı, Başkan Aziz Yıldırım’ın İsviçre’ye gitmesi nedeniyle cumartesi gününe kalırken, kaleci sorunu da 5 günlüğüne askıya alındı. Daum’a, Ankaragücü kalecisi Zafer’i öneren yöneticiler, düşünmesi için süre tanıdı. Ancak Alman hocanın Zafer’i yeterli bulmadığı ve daha kaliteli bir isim istediği öğrenildi. 
     
     İngilizler ciddi 

     Rüştü’nün geri dönmesi için uğraş veren ancak milli kaleciye Başkan Aziz Yıldırım’ın sıcak bakmaması nedeniyle istediğini yaptıramayan tecrübeli teknik adamın, bu yüzden sıkıntıda olduğu belirlendi. Cumartesi günü kesin kararını açıklayacak olan Daum’un, istediği yapılmazsa, Zafer’e gönülsüz razı olabileceği kaydedildi. Bu arada İngiltere’nin Manchester City kulübünün, teknik direktör Kevin Keagen’ın çok istediği Rüştü’ye yıllık 1.2 milyon Pound önerdiği belirtildi. 

     
</TEXT>
</DOC>
