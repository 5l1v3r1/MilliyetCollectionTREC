<DOC>
<DOCNO> 283986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/yazar/bila.html </URL>
<DATE> 2004/10/28/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
2005 veya civarı 
</HEADLINE>
<TEXT>


Başbakan Erdoğan, jest olsun diye 36 Airbus uçağı satın aldığı Fransa Cumhurbaşkanı Chirac ve Almanya Başbakanı Schröder'le görüşmelerinden ve yaptıkları açıklamalardan memnun. Memnuniyetinin, yüzünün gülmesinden anlaşılması gerektiğini kendisi söyledi... 
Almanya Başbakanı Schröder'in sözleri Türkiye için açık destek niteliğindeydi. Schröder, AB'nin Türkiye'ye 40 yıldır söz verdiğini, Türkiye'nin Kopenhag kriterlerini yerine getirerek sözünü tuttuğunu, şimdi de AB'nin tutması gerektiğini belirtti. Türkiye'ye müzakere tarihi verilmesini ve müzakerelerin 2005'te başlaması için desteğini bir kez daha açıkladı. 
Ancak aynı net tutumu Fransız Cumhurbaşkanı Chirac için söylemek zor. Chirac da Türkiye'yle müzakerelerin başlamasından yana olduğunu söyleyerek, 17 Aralık zirvesinde tarih verilmesine "evet" diyeceğini açıklamış oldu ama tereddüt yaratacak ifadeler kullanmayı da ihmal etmedi. 
Örneğin, "Müzakereler 2005 ve civarında başlayabilir" diyerek yeni bir zaman tanımı getirmiş oldu 2005 civarı... 
2004 olmayacağına göre, geriye 2005'in civarı olarak 2006 kalıyor. Chirac'ın Fransız kamuoyundaki tepkiyi dikkate alarak, "civarı" ifadesini kullandığı, Fransız gazetelerinin yorumu. Fransa'nın müzakerelerin AB Anayasası'nın referanduma sunulacağı 2005 yılı sonlarından sonraya bırakılması eğilimi taşıdığı da bir süredir gündemde canlı tutuluyor. Chirac'ın "2005 civarı" derken bunu kastettiği anlaşılıyor. 
Chirac'ın, "rezerv" sayılabilecek bir ifadesi de, son sözü Fransız halkının söyleyeceğine ilişkindi. Fransa Cumhurbaşkanı'nın daha önce de ifade ettiği gibi, Türkiye'nin AB'ye girip girmeyeceğine Fransa'da yapılacak referandumla karar verileceğine ilişkin yaklaşımı Ankara'yı üzüyor. Daha önce hiçbir AB adayı ülkeye uygulanmayan referandum yönteminin Türkiye için uygulanması tartışma götürmez bir çifte standart oluşturuyor. Hele Fransa'nın önerdiği bu yöntemi diğer AB üyesi ülkelerden bazılarının da uygulamaya kalkışması halinde, Türkiye'nin işinin iyice zorlaşacağı açık. 
Berlin temasları da gösterdi ki, Türkiye'nin müzakerelere başlama tarihi ve üye olmasıyla ilgili olarak ciddi bir Fransa sorunu var. 
Ankara'nın Paris üzerinde yoğunlaşması ve bu çifte standart uygulamasına izin verilmesini önlemesi gerekiyor. 36 Airbus uçağının satın alınması Fransa Cumhurbaşkanı'nın rezervlerini ortadan kaldırmış gibi görünmüyor. 
Türkiye'nin Kopenhag kriterlerini ve özel koşulları yerine getirdiği AB Komisyon Raporu'nda açıkça ifade ediliyor. Başka bir koşul ve özel yöntemin söz konusu olmaması gerekirken, her geçen gün Türkiye'nin önüne yeni engeller konulması, AB'nin ilkelerine açık aykırılık oluşturduğu halde önlenemiyor. 
Müzakerelerin uçunun açık olduğunun her fırsatta vurgulanması, bu sürecin gerekli görüldükçe kesileceğinin anımsatılması, müzakere aşamalarında konuların biri bitmeden ve denetlenmeden, diğerine geçilmeyecek olması gibi ve her aşamada üye ülkelerin tamamının katılımıyla siyasi karar verileceğinin açıklanması, Türkiye'ye özel muamelenin kanıtları... 
17 Aralık korkusuyla Ankara'ya sinmiş olan suskunluk dikkat çekiyor. 
Tarih verilsin de ne olursa olsun yaklaşımı, Türkiye açısından telafisi zor sonuçlar doğurabilir. 
Türkiye, hakkını yüksek sesle dile getirmekten çekinmemelidir. 



</TEXT>
</DOC>
