<DOC>
<DOCNO> 253518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sondun14.html </URL>
<DATE> 2004/07/07/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
KKTC'de olimpiyat ateşine Rum engeli 
</HEADLINE>
<TEXT>

     KKTC Gençlik ve Spor Bakanı Özkan Yorgancıoğlu, Atina Olimpiyat Komitesi'nin, daha önce varılan mutabakatın gerisine gittiğini, bu nedenle olimpiyat meşalesinin KKTC'den geçmeyeceğini bildirdi. 
     Rumların olaya siyaset karıştırdığını kaydeden Yorgancıoğlu, ''Rumlar yaptıklarıyla utansın'' dedi. 
     Özkan Yorgancıoğlu, Lefkoşa Belediye Başkanı Kutlay Erk'le birlikte Mecliste düzenlediği basın toplantısında, dört aydır konuyla ilgilendiğini, Rum Olimpiyat Komitesi Başkanı Kikis Nazarides, Atina Olimpiyat Komitesi ve sponsor firmaların yetkilileriyle temaslar yaptıklarını ve meşalenin KKTC'den geçmesi için bir mutabakata vardıklarını anlattı. 
     Rum yönetimi sözcüsü Kipros Hrisostomidis'in, ''bizim koşullarımız kabul edilirse meşale Kuzey Kıbrıs'a geçecek'' açıklamasının ardından işlerin kötüye gittiğini ve işe Rum kesiminde siyaset karıştırıldığını kaydeden Yorgancıoğlu, Türk tarafında tören yapılmaması, Türk atletlerin yanında Rum atletlerin bulunmaması, Lefkoşa Belediye Başkanı'nın konuşmaması, meşalenin Kuzey Kıbrıs'ta yakılmaması, Güney Kıbrıs'tan yakılarak getirilmesi şartlarının öne sürüldüğünü belirtti. 
     Meşaleyi taşıyacak 10 atletin yanında neden 10 yardımcı atletin bulunmayacağı gerekçesinin ''10 tane tişört yok'' diye açıklandığına işaret eden Özkan Yorgancıoğlu, Güney Kıbrıs'ta uygulanan prosedürün aynısının uygulanması şartıyla olimpiyat meşalesini gururla KKTC'de konuk edeceklerini bildirdi. 
     Varılan mutabakatın gerisine düşüldüğünü ve Rumların bu tavrını kınadıklarını kaydeden Yorgancıoğlu, ''Rumlar yaptıklarıyla utansınlar'' dedi. 
     Lefkoşa Belediye Başkanı Kutlay Erk de, meşalenin KKTC'ye geçmesi için istenilen her şeyi kabul ettiklerini ve sonuca iki gün kala Atina'dan, ''istediğinizi yapamayız'' cevabı geldiğini anlatarak, ''Güney Kıbrıs'ın ırkçı, faşist ve hegemonyacı anlayışının olimpiyat meşalesinin KKTC'ye geçmesine engel olduğunu'' söyledi. 
     Kıbrıs Türkünün barış ve birleşme istediğini, Rum yönetimininse barış istemediğini kaydeden Erk, ''Olimpiyat Meşalesi, Rum yönetiminin ırkçı, faşist, hegemonyacı siyasetine esir düştü'' dedi. 
     Olimpiyat Meşalesi, yarın Güney Kıbrıs'a getirilecek. Meşalenin 9 Temmuz'da da KKTC'ye geçmesi planlanıyordu. 
     
</TEXT>
</DOC>
