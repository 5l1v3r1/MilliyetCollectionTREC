<DOC>
<DOCNO> 271469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sontur22.html </URL>
<DATE> 2004/09/13/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Polis, İstanbul'daki saldırılarda ipuçlarını nasıl değerlendirdi 
</HEADLINE>
<TEXT>

     Kapatılan İstanbul DGM Cumhuriyet Başsavcılığı'nca hazırlanan iddianamede, bombalı intihar saldırılarının faillerine, olay yerlerinde bulunan nüfus cüzdanı, araç ruhsatı, trafik sigorta poliçesi, irsaliyeler, araçların motor ve şasi numaraları ile kablo parçalarının titiz bir şekilde incelenmesiyle ulaşıldığı belirtildi. 
     Beth İsrael Sinagogu'nda meydana gelen patlamadan sonra yapılan incelemelerde, bir cüzdan içinde Metin Ekinci'ye ait nüfus cüzdanı, sürücü belgesi, İpekler Yağ ve Sabun Ticaret Ltd. Şti'ye ait irsaliyeler ele geçirildiği kaydedilen iddianamede, Neve Şalom Sinagogu'ndaki incelemelerde de, bir cüzdan içinde 34 ZR 099 plakalı araca ait ruhsat, trafik sigorta poliçesi, emisyon raporu, Gökhan Elaltuntaş'a ait nüfus cüzdanı, fotoğrafsız sürücü belgesi, yine aynı şirkete ait irsaliyeler bulunduğu anlatıldı. 
     İncelemelerde, irsaliyelerdeki el yazıları ile Üsküdar İlçe Emniyet Müdürlüğü'nce Habib Akdaş adına düzenlenen 6 Nisan 2001 tarihli pasaport istek formundaki yazının tuttuğu vurgulanan iddianamede, şasi ve motor numaralarından Şişli'deki saldırıda kullanılan Isuzu marka 34 UHK 68 plakalı aracın Metin Ekinci, Beyoğlu'ndaki saldırıda kullanılan aynı marka 34 ZR 099 plakalı kamyonetin de Ahmet Uğurlu adına tescilli olduğunun belirlendiği kaydedildi. 
     Olay yerlerinde elde edilen materyallerden de saldırılarda, amonyum nitrat ve nitroselüloz bileşikleri içeren patlayıcı madde karışımı kullanıldığının belirlendiği ifade edilen iddianamede, şu tespitlere yer verildi 
     ''22 Ocak 2004 tarihli ek raporda, olayda kullanılan bombanın, kapalı kasa kamyonetin içerisine ana patlayıcı madde olarak kullanılan amonyum nitrat çuvallarının yerleştirilmesi, menşei tespit edilemeyen güçlü bir patlayıcı madde ile amonyum nitratın yemlenmesi, yine menşei tespit edilemeyen elektrikli bir başlatıcı ile irtibatlandırılması suretiyle hazırlandığı, bağlantı ve nakil kablosu olarak siyah ve kırmızı renkli çok telli bakırdan mamul kabloların kullanıldığı, akım kaynağı olarak muhtemelen aracın aküsünden yararlanıldığı, bağlantı kablolarının aracın şoför mahalline kadar uzatılıp saldırıyı gerçekleştiren kişinin uzanacağı bir noktaya yerleştirilen anahtar ile patlatılacak şekilde hazırlandığı, patlama sonucunda araca yerleştirilen bir kısım amonyum nitratın patlamadan çevreye dağıldığı, kasanın arka kısmına patlayıcı maddeleri gizlemek ve olası kontrollerde güvenlik birimlerini yanıltmak amacıyla içlerine sıvı sabunlar doldurulmuş bidonlar yerleştirildiği belirtilmiştir.'' 
     
     İKİNCİ SALDIRI DELİLLERİ 

     Yine motor ve şasi numaralarından HSBC Genel Müdürlüğü'ne yönelik saldırıda kullanılan 34 UVD 06 plakalı Hino marka aracın Yüksel Çelebi, İngiltere Başkonsolosluğu'na yönelik saldırıda kullanılan 34 VCV 25 plakalı aynı marka kamyonetin de Cahit Öztürk adına tescilli olduklarının belirlendiği kaydedilen iddianamede, ilk kamyoneti satan Murat Aydaş'ın, araç tescil dosyasında Yüksel Çelebi adına düzenlenmiş nüfus cüzdanındaki fotoğraftan Feridun Uğurlu'yu teşhis ettiği, ayrıca aracı satın almaya geldiğinde yanında olan kişinin de İlyas Kuncak'a benzediğini söylediği anlatıldı. 
     İddianamede, diğer kamyonetin trafik işlemlerini yapan Aydın Temizel'in de, işlemler için vekalet aldığını söylediği Cahit Öztürk ile emniyette yüzleştirildiği, ancak teşhis etmediği kaydedildi. 
     Öztürk'ün ise nüfus cüzdanı ve sürücü belgesini telefon hattı alması için ''Yasir'' olarak tanıdığı Feridun Uğurlu'ya verdiğini söylediği ve Uğurlu'yu fotoğrafından teşhis ettiği anlatılan iddianamede, Uğurlu'nun Cahit Öztürk adına aldığı pasaportta da kendi fotoğrafının bulunduğu ifade edildi. 
     İddianamede, Adli Tıp Kurumu'nda yapılan DNA testleri sonucu, Beth İsrael Sinagogu'na yönelik intihar saldırısında ölenin Mesut Çabuk, Neve Şalom Sinagogu'nda ölen eylemcinin Gökhan Elaltuntaş, İngiltere Başkonsolosluğu'na yönelik saldırıyı düzenleyenin Feridun Uğurlu ve HSBC Genel Müdürlüğü'ndeki saldırganın da İlyas Kuncak olduğunun belirlendiği bildirildi. 
     
     EVLERDE BULUNAN DELİLLER 

     Firari Gürcan Baç'ın oturduğu Sultanbeyli'deki evde ele geçirilen kablolar ile olay yerlerinden bulunan kablo parçalarının uyuştuğu anlatılan iddianamede, araştırmalar sırasında, Mehmet Ali Etiz sahte kimliğini kullanan Habib Akdaş'ın Atatürk Havalimanı'ndan uçakla Adana'ya gittiği, buradan Hatay'a geçerek 8 Kasım 2003 tarihinde Cilvegözü Sınır Kapısı'ndan yurtdışına çıktığı, 2 gün sonra geri döndüğü ve eylemlerden 1 gün önce bu kez Kilis Öncüpınar Sınır Kapısı'ndan tekrar yurtdışına çıkış yaptığının tespit edildiği belirtildi. 
     Akdaş'ın, tamir için Mecidiyeköy'deki bir bilgisayar şirketine bıraktığı bilgisayardaki dosyalardan birinde ''Barutlar, karışımlar, dinamit karışımları'' başlıklı patlayıcı maddeler karışımlarını anlatan doküman bulunduğu bildirilen iddianamede, kimyasal maddelerin satın alındığı şirketlerin tespit edilerek, satışın kimlere yapıldığının belirlendiği ifade edildi. 
     İddianamede, örgüt mensuplarının haberleşme sistemi olarak kullandıkları elektronik postaların da ortaya çıkartıldığı vurgulandı. 
     
     SANIKLARIN YAPILANMADAKİ YERLERİ 

     Afganistan'daki örgüt kamplarında siyasi ve askeri eğitim gören sanık Fevzi Yitiz'in, intihar saldırısı eylemlerinde kullanılan patlayıcıların imalinde, düzeneklerin hazırlanmasında ve kamyonetlere yüklenmesinde ve eylemcilere tesliminde bizzat yer aldığı belirtilen iddianamede, Adnan Ersöz'ün de Afganistan'daki örgüt kamplarında sorumlu olarak görev yaptığı, Türkiye'den gelenleri Pakistan'da karşılayarak kamplara yerleştirdiği, El-Kaide'nin askeri kamp sorumlusu Ebul Hafs El Mısri ve örgüt elebaşı Usame Bin Laden ile yapılan görüşmeye katıldığı, Türkiye'de yapılacak eylemler için finans sağladığı bildirildi. 
     Yusuf Polat ve Harun İlhan'ın, eylemlerin organizasyonunda bizzat yer aldıkları ve talimatı verdikleri ifade edilen iddianamede, Osman Eken'in de patlayıcı yüklü kamyonetlerin hazırlanması, gizlenmesi, nakli ve intihar eylemcilerine verilmesi konusunda aktif görev aldığı öne sürüldü. 
     Süleyman Uğurlu'nun, ''canlı bomba'' olan ağabeyi Feridun Uğurlu ile irtibat halinde bulunduğu ifade edilen iddianamede, Metin Ekinci'nin de, eylemleri organize eden kardeşi firari sanık Azat Ekinci ile irtibatlı olduğu vurgulandı. 
     Sanık Seyit Ertul'un da, Konya ve Antalya'da yapılması planlanan eylemlerin birim sorumlusu olduğu öne sürülen iddianamede, Baki Yiğit'in de Türkiye yapılanmasında şura üyesi olduğu, örgüt üyeleriyle irtibatlı bulunduğu, Laden'le yapılan görüşmeye katıldığı ve Türkiye'deki eylemlerin planlanmasında görev aldığı bildirildi. 
     İsmail Duru'nun da ''canlı bomba'' Feridun Uğurlu ile irtibatlı olduğu savunulan iddianamede, diğer sanıklar Mehmet Helvacı, Mustafa Atlıhan, Şükrü Hakan Yiğit, Halil Ökçe, Ahmet Demir, Ramazan Tahta, Nurettin Gündüz, Servet Özcan, Hüseyin Suat Öz, Abdulmenaf Dağaç, Serkan Altay, Ahmet Aslanoğlu, Abdullah Demir, Mehmet Yılmaz, Suat Şarman, Hayrettin Basınlı, Cahit Öztürk, Mediha Yıldırım Baç , Cemile Akdaş, Yusuf Dural, Ziya Çelik, Halil Yaman, Murat İdrak, Ahmet Selami Demir, Muhammed Ül Emin Bastın, Tarkan Kalaycı, Hakan Çalışkan, Ahmet Özaydın, Bülent Tozoğlu, Ahmet Aydoğmuş, Badettin Yıldırım, Seçkin Mandacı, Ümit Bayrak, Enver Hıdıroğlu, İbrahim Yerli, Bülent Yıldız, Ali Üzüm, Niyazi Karadaş, Ufuk Korkmaz, Birol Çoruh, Onur Şengül, Metin Bak, Selami Özdoğan ve İsmail Adıgüzel'in örgütün Türkiye yapılanması içerisinde faaliyet gösterdikleri, Ali Süngü, Hıdır Elibol, İsmet Alçık, Harun Gecu, Memiş Arlı, Mehmet Kuş, Burhan Perk, Kubilay Erdoğdu, Feyzullah Birişik, Seyrani Aktepe, Ufuk Tokat, Yusuf Dural, Hakkı Özgün, İrfan Kavak ve Mehmet Ali Etiz'in de yardım ile yataklık yaptıkları ifade edildi. 
     
     5 MÜEBBET AĞIR HAPİS İSTEMİ 

     İddianamenin sonuç bölümünde, sanıklardan Fevzi Yitiz, Adnan Ersöz, Yusuf Polat, Harun İlhan ve Osman Eken'in, eylemlerine uyan TCK'nın 146 1. maddesi uyarınca ''Türkiye Cumhuriyeti Anayasası'nı değiştirmeye cebren teşebbüs etmek'' suçundan müebbet ağır hapis cezasına çarptırılmaları istendi. 
     İddianamede, diğer sanıkların da ''örgüt üyeliği'' ile ''yardım ve yataklık'' suçlarından dolayı 4.5 ile 22.5 yıl arasında çeşitli ağır hapis cezalarına çarptırılmaları talep edildi. 
     
</TEXT>
</DOC>
