<DOC>
<DOCNO> 250388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/ekonomi/eko01.html </URL>
<DATE> 2004/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücrette 15 milyon liralık artış 
</HEADLINE>
<TEXT>


Asgari ücret yüzde 5 artırılarak 318 milyon lira oldu. Türk - İş'in terk ettiği toplantıda yeni asgari ücret işveren ve hükümetin oylarıyla kabul edildi 

ANKARA Milliyet 

Net asgari ücret yüzde 5 oranında artırılarak 303 milyon liradan 318 milyon liraya yükseltildi. Asgari ücretli önümüzdeki altı ay için net 15 milyon lira daha fazla ücret alacak. Karara muhalefet eden Türk - İş Mali Sekreteri Ergun Atalay, "Bu zammı almasak daha iyiydi. İşverene zam yapılmamasını teklif ettik ama kabul edilmedi. Başbakan'ın bize net 350 milyon sözü vardı. Havada kaldı" dedi. 
Çalışma Genel Müdürü Cengiz Delibaş'ın başkanlığında toplanan Asgari Ücret Tespit Komisyonu, yakın tarihin en hızlı kararını alarak üçüncü toplantıda yeni asgari ücreti belirledi. Buna göre, asgari ücret, 1 Temmuz 2004'ten itibaren 16 yaşından büyükler için brüt 444 milyon 150 bin, net 318 milyon 223 bin 475 lira oldu. Yeni asgari ücret ilk 6 aya göre yüzde 5, Aralık 2003'e göre 40.8 artırıldı. 16 yaşını doldurmamış olan işçiler için de asgari ücret brüt 378 milyon lira, net 270 milyon 837 bin lira oldu. 
"Bu rakamı içimize sindiremiyoruz" diyen Türk - İş temsilcileri toplantıyı terk edip oylamaya katılmadı. Net 318 milyon liralık asgari ücret işveren ve hükümetin oyuyla kabul edildi. Asgari ücret ocakta yüzde 34.1 artırılırken de hükümet ile işçi temsilcileri ittifak sağlamıştı. 
Asgari Ücret Tespit Komisyonu Başkanı Cengiz Delibaş, yasa gereği 1 Temmuz'dan itibaren 549 milyon 630 bin lira olan SSK primine esas kazanç alt sınırı ile asgari ücret arasındaki farkın işçi - işveren sigorta primi ve işsizlik sigortası primi olan 38 milyon 500 bin liranın işveren tarafından karşılanması gerektiğini belirtti. 

İşverene yasa desteği 
Plan ve Bütçe Komisyonu'nda önceki gün kabul edilen tasarıyla sigortalının asgari günlük ücreti ile günlük kazanç alt sınırının eşitlendiğini kaydeden Delibaş, aradaki farkın kaldırılmasının amaçlandığını ifade etti. Delibaş, asgari ücretin işverene maliyetindeki artışın ikinci altı ayda yüzde 26.3'e düşürüleceğini söyledi. Delibaş, 578 milyon 142.5 bin lira olan işverene maliyetin, 539 milyon 642.3 bin liraya çekileceğini bildirdi. 

Babacan Artış dengeyi bozmaz EKONOMİ SERVİSİ 
Devlet Bakanı Ali Babacan, asgari ücrette yüzde 5'lik artışın ekonomik dengeleri bozacak düzeyde olmayacağını ve bütçeye ek yük getirmeyeceğini söyledi. CNBC - e'de soruları yanıtlayan Babacan, emekli maaşlarına vergi getirileceği yönündeki iddialara karşılık, emeklilerin maaşlarının düşürülmesinin söz konusu olmadığını bildirdi. Babacan, savaş ve olağanüstü bir ekonomik durum olmaması halinde emekli maaşlarının düşürülmeyeceğini anlattı. 
IMF ile stand-by bittikten sonra 'program sonrası izleme'ye otomatik olarak gidileceğini söyleyen Babacan, Türkiye'nin IMF'ye borcu 1.4 milyar dolara inene kadar ilişkilerin sürdürüleceğini belirtti. 
Öte yandan edinilen bilgiye göre bürokratlar, program sonrası izleme, ihtiyati stand - by ve normal stand - by'dan oluşan üç seçenekli çalışmayı teslim etti. Mevcut stand-by'ın yerini alacak şekilde alternatifli çalışmanın 18 aylık bir stand - by süresini de içerecek şekilde sürdüğü, ancak son kararı hükümetin vereceği belirtiliyor. 


</TEXT>
</DOC>
