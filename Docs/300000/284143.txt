<DOC>
<DOCNO> 284143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur16.html </URL>
<DATE> 2004/10/28/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Katili hastası çıktı 
</HEADLINE>
<TEXT>

     Hatice ÇETİNKAYA DHA 

ALANYA'da kaybolduktan 5 gün sonra cesedi bulunan Kardioloji uzmanı Dr. Ömer Süha Ekmekçioğlu'nun öldürülmesi olayıyla ilgili tutuklanan bir numaralı katil zanlısı Serdal Balli'nin, Ekmekçioğlu'nun hastası olduğu ortaya çıktı. Polis, zanlıların ifadeleri doğrultusunda cinayeti azmerttirmekle suçlanan doktor arkadaşı Kenan İğdeci'yi ifadesini almak üzere arıyor. Cinayetin, 300 milyarlık ilaç alımı ihalesinden kaynaklanmış olabileceği üzerinde duruyor. 
     Alanya Özel Hayat Hastanesi'nde çalışan Dr. Ömer Süha Ekmekçioğlu, 19 Ekim'de kaybolurken, 5 gün sonra Gazipaşa İlçesi'ndeki ıssız bir alanda kravatıyla boğularak öldürülmüş halde bulundu. Olayla ilgili 22 yaşındaki Serdal Balli ve arkadaşları 33 yaşındaki Ercan Çetin ve 20 yaşındaki Veysel Dal gözaltına alındı. Bir otelde aşçılık yapan Balli, ilk ifadesinde Ekmekçioğlu'nu 1.5 ay önce aynı hastanede sekreter olarak çalışan kız arkadaşına sarkıntılık ettiği gerekçesiyle öldürdüğünü ileri sürdü. 3 zanlıya, olay yerinde tatbikat yaptırıldı. Zanlılardan Veysel Dal, olaydan sonra doktorun BMW marka otomobilini kendisinin kullandığını, benzini bittiği için terk ettiklerini anlattı. 
     Serdal Balli daha sonra ifadesini değiştirdi ve Ömer Süha Ekmekçioğlu'nu, Özel Hayat Hastanesi'nde birlikte çalıştığı arkadaşı pratisyen Dr. Kenan İğdeci'nin öldürdüğünü, kendilerinin sadece yardımcı olduklarını iddia etti. Balli, bir alacak davasından dolayı Ekmekçioğlu ile arası açık olan Dr. Kenan İğdeci'nin kendilerini kiralık katil olarak tuttuğunu, Dr. Süha Ekmekçioğlu'nu Veysel Dal ile birlikte olay günü İğdeci'ye teslim ettiklerini ileri sürdü. Serdar Balli, Gazipaşa'da Ekmekçioğlu'nu Kenan İğdeci'ye teslim ettiklerini, cinayeti işlemediklerini öne sürdü. 
     Adliyeye önceki gün sevk edilen zanlılardan Serdal Balli ve Veysel Dal tutuklandı. Ercan Çetin'in ise, olayla ilgisinin olmadığı anlaşıldı. Serdal Balli'nin patronu Ercan Çetin, "Ben sadece Serdal'ın beni arayarak yolda kaldığını söylemesi üzerine kendisini aracımla Gazipaşa'dan alarak Mahmutlar'a getirdim. Ne olduğundan haberim yok'' diye konuştu. 
     
     İĞDECİ ÖLDÜRDÜ 

     Adliye çıkışında basın mensuplarına suçsuz olduğunu söyleyen Serdar Balli ise, cezaevine götürülürken, "Ekmekçioğlu'nun katili Dr. Kenan İğdeci'dir. Ben doktoru ona götürdüğümde yaşıyordu'' dedi. Tutuklanan Serdal Balli'nin ağabeyi Cevdet Balli ise şunları iddia etti 
     "Dr. Kenan İğdeci, 300 milyarlık hastane ihalesinde itilaf yaşadıklarını söyleyip, doktoru getirmelerini rica etmiş. Onlarda tehdit olmaksızın Ekmekçioğlu'nu Dr. Kenan'a götürmüşler. Sonrasını onlar da bilmiyor.'' 
     
     DOKTORUN HASTASI ÇIKTI 

     Polis, ifadesine başvurmak üzere Dr. Kenan İğdeci'yi aramaya başladı. Dr. İğdeci'nin ifade vermekte kaçındığı ve nerede olduğunun bilinmediği kaydedildi. Özel Hayat Hastanesi yetkilileri olay günü Kenan İğdeci'nin gün boyu hastanede olduğunu kaydetti. Yetkililer, Serdal Balli'nin ölen Dr. Süha Ekmekçioğlu'nun hastası olduğunu, sık sık yanına gelip gittiğini anlattı. Yetkililer, Ekmekçioğlu'nun, maddi durumu iyi olmayan Balli'ye yardımda bulunduğunu da söyledi. 
     
     ARANAN DOKTOR ADLİYEDE 

     Alanya'da öldürülen doktor Ömer Süha Ekmekçioğlu'nun katil zanlılarından Serdal Balli'nin kendilerini azmettirmekle suçladığı pratisyen doktor Kenan İğdeci öğleden sonra Emniyet Müdürlüğü binasına geldi. Polisin, İğdeci'nin üç gündür ortada gözükmemesi ve Balli'nin suçlayıcı yöndeki ifadesi nedeniyle Dr. İğdeci'nin görüşüne başvurduğu belirtildi. Emniyette yaklaşık 2 saat ifade veren Dr. Kenan İğdeci, adliyeye sevk edildi. Alanya Adliyesi'ne getirilen İğdeci'nin sorgusu sürüyor. Alanya Emniyet Müdürü Turgay Çalışkan, İğdeci'nin ifadelerde adı geçtiği için çağrıldığını belirterek, "Olayla doğrudan ilgisi olduğunu düşünmüyoruz. Cinayetin, Ekmekçioğlu'nun hastanede Balli'nin nişanlısı Ümmühan Akçan'a tacizde bulunması nedeniyle işlendiğini düşünüyoruz'' dedi. 
     
</TEXT>
</DOC>
