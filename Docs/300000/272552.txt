<DOC>
<DOCNO> 272552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/spor/spo05.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Monaco rövanşı 
</HEADLINE>
<TEXT>



Elvan piste çıkıyor 
ATİNA Olimpiyatları'nda umduğunu bulamayan Elvan Abeylegesse, bugün Monaco'da piste çıkacak. Grand Prix finaline katılmak üzere bugün antrenörü Ertan Hatipoğlu ile birlikte Monaco'ya gidecek olan Abeylegesse, hafta sonunda yapılacak organizasyonda 5 bin metre yarışında start alacak. Bu yarışta Atina'da şampiyon olan Etyopyalı Meseret Defar da yer alacak. Milli atletimizin pazar günü de 3 bin metrede yarışma ihtimali olduğu öğrenildi. 

Paralimpik başlıyor 
ENGELLİ sporcuların yarıştığı Paralimpik Oyunları Engelliler Olimpiyatı bugün Atina Olimpiyat Stadı'nda yapılacak açılış töreniyle başlayacak. 145 ülkeden 19 spor branşında 4 bin sporcunun mücadele edeceği engellilerin en büyük spor organizasyonunda Türkiye'den de sekiz sporcu yer alacak. Ülkemizi masa tenisinde Neslihan Kavas, atıcılıkta Muhittin Yamaçoğlu, Korhan Yamaç, yüzmede Ali Uzun, İsmet Ayık, atletizmde Ömer Cantay, halterde Turhan Mutlu, Murat Ceylan temsil edecek. 


</TEXT>
</DOC>
