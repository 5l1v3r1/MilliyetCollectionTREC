<DOC>
<DOCNO> 294212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sontur16.html </URL>
<DATE> 2004/12/02/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Annesi 'sigara içme' deyince evi terk etti 
</HEADLINE>
<TEXT>

     Murat KİBRİTOĞLU DHA 

ADANA'da üvey annesi 51 yaşındaki Firdevs Köksal'ın 'Sigara içme' uyarısına kızan 23 yaşındaki Serkan Köksal, evi terk etti. 
     Kendi çocuğu olmadığı için erkek kardeşinin çocuklarından biri olan Serkan'ı üç aylıkken alarak büyüten Firdevs Köksal, yaklaşık iki ay önce günde 2 paket sigara içen üvey oğlunu sigara içmemesi için uyardı. 
     Uyarıları dinlemeyerek sigara içmeyi sürdüren Serkan'a bu nedenle kızdığını anlatan Firdevs Köksal, "Günde iki paket sigara içiyordu. Babası seyyar satıcılıktan çok az para kazanıyor. Kendisinin işi de yok. Her şeyden önce de sağlığına zarar. Ben de kendisine sigarayı bırak, içme ya da biraz azalt' dedim. Bu konuşmadan bir gün sonra sigara almaya gidiyorum' diyerek evden çıktı. Bir daha dönmedi. 2 aydır kayıp. Şimdi böyle söylediğime de pişmanım. Günde 5 paket sigara içmesine de razıyım, yeter ki eve dönsün'' dedi. 
     Üvey anne Köksal, aynı zamanda yeğeni olan kayıp oğlunun bulunması için Cumhuriyet Savcılığı'na da başvurdu. 
     
</TEXT>
</DOC>
