<DOC>
<DOCNO> 295135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sondun38.html </URL>
<DATE> 2004/12/06/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Bush Irak seçimlerinde güvenliği yüzde 100 sağlamamız mümkün değil 
</HEADLINE>
<TEXT>

     ABD Başkanı George Bush, Irak Geçici Devlet Başkanı Gazi El Yaver'i Beyaz Saray'da kabul ederken, bugün Cidde'de Amerikan konsolosluğuna yapılan saldırıyı hatırlatarak, Irak'ta seçimlerin 30 Ocak'ta yapılmasının, teröristleri her yerde durdurmak için önemli olduğunu söyledi. 
     Bush, Beyaz Saray'da Yaver ile görüşmesinin ardından gazetecilerin sorularını yanıtladı. Suudi Arabistan'ın Cidde kentinde Amerikan konsolosluğuna yapılan saldırıya ilişkin soru üzerine Bush, Suudi hükümetine, bu saldırıya çabuk yanıt verdiği için teşekkür etti. Başkan Bush, 5 saldırgandan 3'ünün öldürüldüğünü ve 2'sinin sağ ele geçirildiğini belirterek, bu kişilerin, saldırıları düzenleyenlerin kimliği hakkında bilgi verebileceğini söyledi. 
     Saldırıları terör örgütü El Kaide'nin düzenlediği zannediliyor. 
     George Bush, teröristlerin ABD'yi Suudi Arabistan'da veya Irak'ta istemediğini belirtirken, ''İşte bu yüzden Irak seçimlerinin zamanında yapılması çok önemli'' dedi. Bush, ''Irak'ta seçimlerin 30 Ocak'ta yapılması çağrımız gerçek ve samimidir'' diye konuştu. Afganistan'da da seçimler öncesinde teröristlerin, sandık başına gidecekleri ölümle tehdit ettiğini, ancak seçimin başarıyla yapıldığını hatırlatan Bush, şimdi aynı tehditlerin Irak'ta da ortaya çıktığını kaydetti. 
     Bush, ''Irak halkı, oy kullanmak istiyor. Komutanlarımızın isteğiyle seçimlerin güvenliği için ek asker gönderiyoruz. Güvenlik için elimizden gelen her şeyi yapacağız. Ancak yüzde 100 güvenlik sağlamak mümkün değil'' dedi. Irak'ta başarının, başka yerlerde de başarı getireceğini söyleyen Bush, Irak'ta durumun normale dönmesinin, Filistin devletinin ortaya çıkması için gereken ortamı kolaylaştıracağını kaydetti. 
     Irak Geçici Devlet Başkanı Gazi El Yaver de dün gazetecilere açıklamasında söylediği gibi, Irak'taki isyancıları, ''karanlıklar ordusu'' olarak niteledi ve seçimlerin 30 Ocak'ta yapılmasında kararlılıklarını vurguladı. 
     Irak'taki olayların sorumlularına ''Sünni isyancılar'' demenin yanlış olduğunu söyleyen Yaver, isyancıların karışık gruplar olduğunu, belli bir etnik veya dini ayrım yapmanın güç olduğunu, ortak noktalarının demokrasiden nefret etmek olduğunu kaydetti. 
     Yaver, Irak'ta insanların kaçırılıp farklı farklı çetelere satıldığını ve öldürüldüğünü, belli politik amaçlar için kullanıldığını söyledi ve seçimleri bazı politikacılar dışında kimsenin boykot etmek istemediğini belirtti. 
     Gazi El Yaver, ABD'nin Irak'ta yaptıkları için teşekkür ederken, Bush'a, ''Tanrı sizi korusun'' dedi. 
     
</TEXT>
</DOC>
