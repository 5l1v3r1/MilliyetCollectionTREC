<DOC>
<DOCNO> 294721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sondun25.html </URL>
<DATE> 2004/12/04/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Iraklı esirlere kötü muamele internette... Soruşturma başlatıldı... 
</HEADLINE>
<TEXT>

     Amerikan Associated Press AP haber ajansı, internette Google arama motorundan bulduğu, Irak'ta bazı Amerikan askerlerinin tutuklu Iraklılara muamelesini ortaya koyan bir dizi yeni fotoğrafı yayına verdi. 
     AP muhabirinin internette Google'dan arama vererek ulaştığı www.smugmug.com adresinde, Irak'ta görev yapan bir Amerikan askerinin eşinin yayınladığı bazı fotoğraflar yer alıyor. 
     AP'ye göre, fotoğraflar, onları yayınlayan kadının Irak'taki eşi tarafından ABD'ye getirildi, ancak fotoğrafları kimin çektiği bilinmiyor. Kadının kimliği gizli tutulurken, internet sitesi de bu olayın ortaya çıkmasından sonra siteye parola koydu. AP'nin haberine göre, 40 kadar olan bu fotoğraflarda Mayıs 2003 tarihi bulunuyor. 
     Fotoğraflardan birinde, sırt üstü yatan bir Iraklının boğazında bir Amerikan askeri postalı görülüyor. Bir başkasında, kafasına otomatik silah tutulan, yüzü fotoğrafta sonradan karartılmış, kafasından kanlar akan bir Iraklı görülüyor. AP, bazı fotoğrafları ise yayınlamamayı tercih ettiğini kaydetti. 
     Fotoğraflardaki askerlerin ABD Deniz Kuvvetleri'nin SEAL birimine bağlı olduğunun anlaşılması üzerine Coronado'da bulunan Donanma Özel Savaş Komutanlığı sözcüsü Jeff Bender, ''Bu fotoğraflar, savaş suçluları ve tutuklulara muamele konusunda önemli sorular doğuruyor. Size garanti veririm ki tamamen soruşturulacak'' dedi. 
     AP'nin görüştüğü bazı hukukçulara göre, bu fotoğraflarda yasalara aykırı bir tutum olmayabilir. Ancak sonuç, soruşturmanın ardından ortaya çıkacak. 
     
</TEXT>
</DOC>
