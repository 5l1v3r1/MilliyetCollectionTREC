<DOC>
<DOCNO> 258859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonyas10.html </URL>
<DATE> 2004/07/28/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Kömürü tutkala dönüştürdü... 
</HEADLINE>
<TEXT>

     Düşük kalorili kömürden, mobilya tutkalı üretildiği bildirildi. 
     Erciyes Üniversitesi Fen-Edebiyat Fakültesi Kimya Bölümü Fizikokimya Ana Bilim Dalı Öğretim Üyesi Prof. Dr. Abdullah Çoban, AA muhabirine yaptığı açıklamada, düşük kalorili kömürlerin ısınma ve elektrik üretimi amacıyla kullanılmalarının ekonomik olmadığını söyledi. 
     Kahramanmaraş-Elbistan, Sivas-Kangal, Konya-Ilgın, Bingöl-Karlıova ve Seyitömer'deki kömür madenlerinde 4 milyar tondan fazla düşük kalorili kömür rezervi olduğunu belirten Çoban, bu kömürlerin farklı alanlarda kullanımı konusunda uzun süredir yaptıkları çalışmaların olumlu sonuçlar verdiğini ifade etti. 
     ''2 bin kalorinin altındaki bu kömürlerden 150-200 derece sıcaklıkta çözülmeyen, sunta ve MDF imalatında kullanılan tutkal ürettik'' diyen Çoban, kömürün yüzde 30-40'ını tutkala dönüştürdüklerini ve yaklaşık 8 saatte üretilen tutkalın, kahverengi renk verdiğini kaydetti. 
     Üretilen tutkalın Kastamonu'daki SFC Entegre Orman Ürünleri A.Ş'nin fabrikasında MDF üretiminde kullanıldığını vurgulayan Çoban, ''Gazi Üniversitesi tarafından da 1. Sınıf Yararlı Madde raporu verildi. Piyasadaki diğer tutkallardan da oldukça ucuza mal oluyor'' dedi. 
     Çoban, daha önce de düşük kalorili kömürlerden organik gübre, kağıt fabrikası atığı olan terebentinden kanser tedavisinde kullanılan E vitamini ve benzin, yağ fabrikası atıklarından mazot, meyve atıklarından aromalı mangal kömürü ve cep sobası, iğde ağacının yaprağından boya ve parfüm, katı madenden ise petrol ve buz çözücü üretmişti. 
     
</TEXT>
</DOC>
