<DOC>
<DOCNO> 281865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/soneko45.html </URL>
<DATE> 2004/10/20/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Kooperatife ortak olunurken nelere dikkat etmeli 
</HEADLINE>
<TEXT>

     Kooperatif kontrolörü Yusuf Üstün, kooperatife ortak olunurken aylık aidatların sabit olduğu, 2-3 yılda inşaatların bitirileceği şeklindeki ilanlara kesinlikle inanılmaması gerektiğini söyledi. 
     Sanayi ve Ticaret Bakanlığı Teşkilatlandırma Genel Müdürlüğü Kooperatifler Kontrolörü Yusuf Üstün, Esnaf Sanatkar Odaları Birliği Konferans Salonu'nda düzenlenen ''Kooperatif Ortaklığı'' konulu seminerde, yeni düzenlemeyle bütün tüzel kişilerin kooperatife ortak olmalarının yolunun açıldığını belirtti. 
     Kooperatiflere ortak olurken vatandaşları dikkatli olmaları yönünde uyaran Üstün, ''Kooperatife ortak olurken aylık aidatların sabit olduğu, 2- 3 yılda inşaatların bitirileceği şeklindeki ilanlara kesinlikle inanılmamalı'' dedi. 
     Üstün, ödemelerin kooperatif adına bankada açılmış olan hesaplara yatırılması ya da kooperatif yetkililerine verilmesi halinde kooperatif kaşesini ve ilgililerin imzasını taşıyan makbuz karşılığı yapılmasının daha güvenli olacağını belirterek, yöneticiler adına açılan hesaplara para yatırılmaması gerektiğini ifade etti. 
     Kooperatiflerin mevcut ortaklarının ekonomik, sosyal ve kültürel durumlarının iyi araştırılması gerektiğine dikkati çeken Üstün, ''Arsa alındığı söyleniyorsa, arsanın tapu devri ya da tapuya şerh verilecek bir satış vaadi sözleşmesiyle alınıp alınmadığına, bu arsanın kooperatifin amacına uygun olup olmadığına dikkat edilmelidir'' diye konuştu. 
     Üstün ayrıca, kooperatif ortaklarını, paralarını teslim ettikleri kooperatifin faaliyetlerini sürekli olarak izlemeleri yönünde uyardı. 
     
</TEXT>
</DOC>
