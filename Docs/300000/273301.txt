<DOC>
<DOCNO> 273301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sondun10.html </URL>
<DATE> 2004/09/20/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
ABD, 'açık' toplumdan 'kapalı' topluma yol alıyor 
</HEADLINE>
<TEXT>

     ABD yönetiminin çeşitli organları arasında gizliliğe verilen önemin son birkaç yıldır eskisine göre çok büyük ölçüde arttığı ve ABD'nin hızla ''açık toplum''dan ''kapalı topluma'' doğru yol aldığı iddia edildi. 
     ABD yönetiminin şeffaf olması yönünde faaliyet gösteren ve bu konuda araştırma yapan OpenTheGovernment.org isimli internet koalisyonunun koordinatörü Rick Blum, sadece geçen yıl ABD yönetim organlarının 14 milyon belgeyi ''gizli'' başlığı altında kamuoyundan uzaklaştırdığını kaydetti. 
     ABC televizyonunun haberine göre, koalisyon tarafından yapılan ve son dokuz yılda ''gizli'' kategorisine konulan ya da ''gizli'' kategorisinden çıkarılmış olan belgeleri inceleyen araştırmanın sonuçlarına göre, 1995 mali yılı içerisinde sadece 3,5 milyon belge ''gizli'' kategorisinde yer aldı. Bu rakam 2000 mali yılında 11 milyonu aştı. 
     Blum'a göre, bu dönemde daha rahatsız edici olan ABD'de gizlilik kategorisinden çıkarılan belge sayısındaki büyük düşüş. 2001 yılında 100 milyondan fazla belge kamuoyunun bilgisine sunulurken, 2002 yılında bu rakam 44 milyona geriledi. Geçen mali yılda bu gerileme son 9 yılın en düşük seviyesine indi ve kamuoyunun bilgisine sunulan belge sayısı 43 milyona düştü. 
     Bu kadar çok miktardaki belgenin 'gizli'' kategorisi altında muhafaza edilmesinin maliyetine de dikkat çekilen araştırmada, bu iş için yılda 6,5 milyar dolar harcandığı kaydedildi. Buna göre, bir gizli belgenin güvenliği ve sebep olduğu kırtasiye işleri yüzünden ABD yönetimi 2003 mali yılında 459 dolar harcadı. 
     Blum, devam etmekte olan teröre karşı savaşın bu gizlilik üzerinde büyük etkisi olduğunu ifade ederek, ABD Savunma Bakanlığı yetkililerinin bile Savunma Bakanlığı'nın ''gizli'' damgasıyla korumaya aldığı bilgilerin kabaca yarısının gizli tutulmasına ihtiyaç olmadığını söylediklerini kaydetti. 
     Merkezi Washington'da bulunan OpenTheGovernment.org'un 30 civarında gazeteci, çevreci ve iyi yönetim grubundan oluştuğu kaydedildi. 
     
</TEXT>
</DOC>
