<DOC>
<DOCNO> 263154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonsiy11.html </URL>
<DATE> 2004/08/13/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
AKP'li Torun "Taziye ziyareti kanuna göre suç değil" 
</HEADLINE>
<TEXT>

     AK parti Diyarbakır Milletvekili Avukat Cavit Torun, belediye başkanlarının teröristin taziyesine gitmesiyle ilgili olarak, ''Belediye başkanlarının bu ziyareti kanuna göre suç değildir'' dedi. 
     Partisinin 3. kuruluş yıldönümü nedeniyle basın toplantısı düzenleyen Torun, gazetecilerin, belediye başkanlarının taziye ziyaretiyle ilgili sorularını şöyle yanıtladı 
     ''Türkiye'nin ve Diyarbakır'ın gündemi bu değildir. Türkiye'nin ve bölgenin gündemi iş, aş ve Türkiye'nin AB'ye girmesidir. Fakat bu olaylar gündeme getirilerek hedef saptırıyor. Kimse bu tuzağa düşmesin. Diyarbakır'da öldürülen ve örgüt mensubu olduğu söylenen birinin evine yapılan ziyaretten dolayı Türkiye'nin gündemi saptırılmaya çalışılıyor. Ölümlerle, hükümler biter. Keşke başkanlar her iki tarafı da hoşnut edecek davranışlar içinde bulunsalardı. Belediye başkanlarının bu ziyaret kanuna göre suç değildir.'' 
     
     İRAN-TÜRKİYE OTOYOLU 
     Cavit Torun, basın toplantısında, AK Parti Hükümeti'nin bölgedeki çalışmaları hakkında da bilgi verdi. 
     Ermenistan ve İran sınırlarındaki illerde serbest bölgeler kurulması gerektiğini belirten Torun, şöyle devam etti 
     ''Şanlıurfa'ya kadar gelen otoyolun İran'a kadar olan 600 kilometrelik bölümünün tamamlanması halinde, günde binlerce araç İran'dan Türkiye'ye gelecek. İran, Akdeniz ülkelerine yapacağı ihracatın tamamını Türkiye üzerinden yapacaktır. Bu yıl İran'dan Türkiye'ye şu ana kadar 500 bin turist geldi. Bu yol tamamlanırsa, bu sayı 2 milyona ulaşır.'' 
     
</TEXT>
</DOC>
