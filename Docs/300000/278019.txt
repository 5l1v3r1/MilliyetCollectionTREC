<DOC>
<DOCNO> 278019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sondun29.html </URL>
<DATE> 2004/10/07/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
AB ile müzakereler 31 başlık altında yürütülecek 
</HEADLINE>
<TEXT>

     Türkiye'nin Avrupa Birliği ile müzakerelere başlaması, 31 ayrı konu başlığının ayrı ayrı görüşülmesi anlamına geliyor. Türkiye bu 31 konuda Avrupa Birliği standartlarına uymaya çalışacak. 
     Bu maddelerin tek tek görüşülmesi ve birliğin öngördüğü standartlara uygun düzenlemeler yapılması yıllar sürebilir. 
     Türkiye'nin bu süreçte Avrupa Birliği ile müzakere edeceği konu başlıkları 
     
     Malların serbest dolaşımı 
     Türkiye'nin uymakla yükümlü olduğu konuların başında malların serbest dolaşımı ile ilgili düzenlemeler var. Birlik içinde serbestçe dolaşacak bir ürünün Avrupa standartlarında olması şart. Türkiye'ninbirlik içinde dolaşacak mallarının kalitesini AB standartlarına yükseltmesi gerekiyor. 
     
     Kişilerin serbest dolaşımı 
     Kişilerin serbest dolaşımı hakkı, Türkiye için en önemli başlıklarından biri. Türkiye'den Avrupa'ya yoğun bir göç ihtimali Avrupalıları korkutuyor. 
     İşçilerin serbest dolaşımında sınırlandırmalar, vatandaşlık hakları gibi konularda düzenlemeler bu başlıkta ele alınacak. 
     
     Finansal hareketler 
     Finansal hizmetler, sermaye hareketleri, şirketlerin yönetim sistemi ve rekabet piyasasının korunması başlıklarında AB ülkelerinin standartlarına uyulması bekleniyor. 
     
     Tarım ve balıkçılık 
     Tarım konusu Türkiye'yi en çok zorlayacak başlıklardan biri. Türkiye'nin ürün kalitesinden nitelikli işçiye kadar pazarla ilgili konularda Avrupa Birliği'nin tarım standartlarına uyması bekleniyor. 
     Balıkçılık alanında da Türkiye'nin uluslararası anlaşmalara uyması, pazarlamada AB ile ortak çalışma içinde olması bekleniyor. 
     
     Nakliye, vergilendirme ve istatistik 
     Nakliye, vergilendirme ve istatistik başlıkları da müzakerelerle AB standartlarına uygun hale getirilecek. 
     
     AB ortak para birimi 'euro'nun kullanımı 
     Avrupa Birliği'nin ortak para birimi 'euro'nun kullanımı için de Türkiye'nin yerine getirmesi gereken kriterler var. Ekonomik ve parasal birlik başlığında Merkez Bankası'nın bağımsızlığı gibi konular yer alıyor. 
     
     İstihdam ve sosyal politikalar 
     İstihdam ve sosyal politikalar konusu da önemli müzakere başlıklarından biri. Kadın- erkek eşitliği, sosyal diyalog, işçi hukuku gibi konularda Türkiye'den müzakereler boyunca ilerleme kaydetmesi bekleniyor. 
     
     Enerji 
     Avrupa Birliği'nin dünyanın en büyük enerji ithalatçılarından biri olması ve Türkiye'nin enerji koridoru üzerinde bulunması enerji başlığını önemli kılıyor. Müzakerelerde Türkiye'nin enerji konusunda birlik ile uyum içinde olması bekleniyor. 
     
     Sanayi politikası 
     Üye ülkelerin sanayide rekabeti ve küçük işletmelerin teşviki de müzakere başlıkları arasında yer alıyor. 
     
     Eğitim ve gençlik 
     Eğitim ve gençlik Avrupa Birliği'nin üzerinde durduğu bir konu. Türkiye müzakereler süresince herkese eşit eğitim imkanı sağlayan düzenlemeler yapacak, diğer ülkelerle eğitim alanında işbirliğini geliştirecek. 
     
     Teknolojik araştırmalar 
     Teknolojik araştırmaların teşviki, telekomünikasyon alanında serbestlik, televizyon yayınlarında AB standartlarına uyulması ve tüketicilerin korunması da Türkiye'nin müzakere etmesi gereken başlıklar. 
     
     Bölgesel politikalar ve yapısal araçlar 
     'Bölgesel politika ve yapısal araçlar' başlığı Türkiye'nin konumunda özel önem taşıyor. Birlik için bölgesel politikalarda tek ses önemli. Bunun için aday ülkelerin yasamalarının birlikle uyum içinde olması gerekiyor. 
     
     Çevre politikaları 
     Çevre politikalarında da Türkiye'nin hava kirliliği, kalite koruma gibi konularda Avrupa standarlarına uyması bekleniyor. 
     Türkiye üye olduğu takdirde atık yönetimi, gürültü kirliliği, nükleer güvenlik gibi konularda Avrupa tarafından konulmuş standartlara yakınlaşmış olması gerekiyor. 
     
     Adalet ve içişleri alanında ortak hareket 
     'Adalet ve içişleri alanında ortak hareket' birliğin önemsediği konular arasında yer alıyor. 
     Yasadışı göç, uyuşturucu trafiği, organize suç, polis ve hukuki işbirliği konularında Avrupa Birliği ile Türkiye'nin işbirliği hedefleniyor. 
     
     Gümrük Birliği 
     Gümrük Birliği tarifelerine uyulması ve birlik üyesi olmayan ülkelerle ilişkilerde AB'nin belirlediği şartların dışına çıkılmaması da önemli başlıklardan biri. 
     
     Ortak dış politika ve güvenlik politikası 
     Birliğin 'ortak dış politika ve güvenlik politikası' üzerinde en çok durduğu maddelerden biri.Birliğin toprak bütünlüğü ve güvenliği için Türkiye, Avrupa ile sürekli işbirliği içinde olmak durumunda. TÜrkiye'nin askeri gücü, birliğin güvenliği için kritik önem taşıyor. 
     
     Mali kontrol ve bütçenin kullanımı 
     Mali kontrol ve bütçe kaynaklarının kullanımı da Türkiye'nin yerine getirmesi gereken müzakere konuları. 
     
     Diğer ülkelerle uyum ve işbirliği 
     Türkiye'nin AB'yi oluşturan kuruluşların işlevleri için diğer üye ülkelerle işbirliği ve uyum içinde olması isteniyor. 
     
     AB fonları ile ilişkiler 
     Avrupa Birliği müktesebatında bu 30 maddenin dışında kalan düzenlemeler de ayrı bir başlık altında toplanmış. Avrupa Kalkınma Fonu, Kömür ve Çelik Araştırma Fonu gibi kuruluşlarla ilişkiler 31'inci madde çerçevesinde düzenlenecek. 
     
</TEXT>
</DOC>
