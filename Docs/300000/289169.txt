<DOC>
<DOCNO> 289169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/yazar/akyol.html </URL>
<DATE> 2004/11/16/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Milliyetçilik, Araplar ve Filistin 
</HEADLINE>
<TEXT>


ARAP dünyası tek bir 'millet' midir, yoksa çeşitli Arap milletlerinden oluşan bir 'Arap camiası' mıdır 
"Millet" terimine verdiğiniz manaya göre cevabınız da değişir. Hatta Kuran sayesinde Arap toplumları ortak bir edebi dile sahiptir. Birbirlerinin yayınlarını kolayca anlıyorlar. 
Bu gibi gerekçelerle, radikal Arap milliyetçileri "tek bir Arap milleti"nin olduğunu ama 'sömürgeciler'in yapay sınırlarla bunu böldüğünü söylerler. 
Halbuki, "millet" ya da "ulus" nation terimini sosyolojik olarak ve siyasi hedefler itibariyle birleşmiş toplum diye anlarsak, bütün Arapların bir "millet" olduğu söylenemez. 

KARİZMATİK Mısır lideri Nasır, bütün Arap kitlelerini coşturmuştu ama Suriye ile Mısır'ı birleştirerek 1958'de kurduğu "Birleşik Arap Cumhuriyeti" ancak 1961'e kadar devam edebilmiştir 
Politik ihtilaflardan başka, Suriyeliler kendilerini Mısır yönetimi altında hissetmekten son derecede huzursuz olmuşlardı. 
Kaddafi'nin Tunus ve Mısır'la 'birleşik' bir Arap cumhuriyeti kurma savletleri sadece çatışmalara sebep olmuştu. Bir de Fas ve Ürdün gibi birbirinden çok uzak coğrafyalarda, çok ayrı sorunları olan Arapları düşünün 
Enver Sedat, İsrail altındaki Mısır toprağı Sina'yı geri almak için İsrail'le anlaşma imzalamış ama Filistinliler, hatta Suriyeliler tarafından hain ilan edilmişti 
Arap milletlerinin bugünleri gibi tarihleri de çok farklıdır. Irak için Asuriler ve Abbasiler, Suriye için Emeviler, Mısır için Firavunlar dönemi ve Fatımi devleti 'milli' tarihtir 
Filistin halkı da genel Arap tarihi içinde özel bir milli tarihe sahiptir. En azından son yüzyıl Filistin milliyetçiliğini yaratan olaylarla doludur. 
Özellikle İsrail'in Filistin topraklarında kurdurulması, bütün Arapları ama en çok Filistinli Arapları etkilemiştir. 

SAYGIN 'Arabiyat' alimi Albert Hourani, "Arap Halklarının Tarihi" adlı yeni eserinde, Filistin örgütleri arasında en çok Arafat'ın örgütünün Filistin halkının çok büyük çoğunluğunu temsil ettiğini anlatırken, Arafat'ın ta baştan itibaren "diğer Arap ülkelerinden bağımsız bir Filistin" davası güttüğünü vurgular. A History of The Arab Peoples, sf. 412 
Arafat'ın karizması ne olursa olsun, Filistin halkında genel Araplık'tan farklı bir Filistin kimliği oluşmasaydı, Arafat'ın "Filistin milliyetçiliği"ni halk bu kadar benimsemez, mesela Nasırcılık, Baasçılık gibi bir Arap milliyetçiliği Filistin'de güçlenirdi. 
Aksine Filistin'de ve mülteci olarak başka Arap ülkelerinde yaşayan Filistinlilerde çok güçlü bir "Filistin milliyetçiliği" duygusu vardır. Hatta zaman zaman Arap devletleriyle çok şiddetli bir şekilde çatışmışlardır 
Genel bir Arap dayanışması ve bunun kurumları vardır ama tek değil çeşitli Arap "millet"lerinden bahsetmek daha doğrudur. 
Netice "Uluslaşma"da en önemli faktör etnik özelliklerden ziyade, asıl belirleyici olan "vatan" ülke unsuru ve beraber yaşanan "tarih"in yarattığı kader birliğidir. 
Kurulmasını yürekten dilediğim Filistin devleti de bağımsız olacaktır, herhangi bir Arap devletinin 'eyaleti' değil. 



</TEXT>
</DOC>
