<DOC>
<DOCNO> 283845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sontur06.html </URL>
<DATE> 2004/10/27/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Çarptığı yaşlı kadının başında ağladı Ne olur ölme... 
</HEADLINE>
<TEXT>

     Hatice ÇETİNKAYA ALANYA Antalya , DHA 

ANTALYA'nın Alanya İlçesi'nde yolda karşıdan karşıya geçen 80 yaşındaki Şadiye Yetkin'e otomobiliyle çarpan sürücü, şoka giren yaşlı kadının yerde hareketsiz yattığını görünce, "Ne olur ölme'' diyerek başında ağladı. 
     Kaza önceki gün saat 17.30 sıralarında adliye binası önünde meydana geldi. Şadiye Yetkin, marketten ekmek aldıktan sonra, yolu kontrol etmeden karşıya geçmek istedi. Bu sırada, yoldan geçen 28 yaşındaki Yavuz Çağlar, yönetimindeki 07 N 1633 plakalı otomobille yaşlı kadına çarptı. Aracın ön camına çarparak yere düşen Şadiye Yetkin, "Ben ölüyorum'' dedikten sonra bayıldı. Bu sözleri duyan sürücü Yavuz Çağlar, yaşlı kadının yerde cansız yattığını görünce "Ne olur ölme'' diyerek yalvarıp gözyaşı döktü. 
     Şadiye Yetkin, kısa sürede olay yerine gelen 112 Acil Servis ekibi tarafından Alanya Devlet Hastanesi'ne kaldırıldı. Hastanede kendine gelen Yetkin, bir süre gözetim altında tutulduktan sonra evine gönderildi. Yavuz Çağlar, savcılıkta verdiği ifadenin ardından çıkarıldığı mahkemede serbest bırakıldı. 
     
</TEXT>
</DOC>
