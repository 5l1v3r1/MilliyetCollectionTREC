<DOC>
<DOCNO> 276659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/guncel/agun.html </URL>
<DATE> 2004/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TV'de Kerry kazandı 
</HEADLINE>
<TEXT>


ABD'de başkanlık seçimi öncesi TV'de canlı yayımlanan ilk "kapışmada" Irak savaşını "muazzam hata" diye niteleyen Demokrat aday, anketlere göre Bush'tan başarılıydı 

Yasemin Çongar 

ABD'de başkanlık yarışının son bir ayına, iki adayı dış politika konusunda karşı karşıya getiren ve televizyonlardan canlı yayımlanan bir tartışmayla girildi. Irak konusunun damga vurduğu tartışmayı izleyen seçmenler bazındaki ilk anketler, Demokrat Senatör John Kerry'nin, Başkan George W. Bush'a kıyasla "daha başarılı" görüldüğünü ortaya koydu. Ancak aynı anketler, Kerry'nin bu başarıyı henüz oy avantajına dönüştüremediğini ve Bush'un h l önde göründüğünü de yansıtıyor. 
1.5 saatlik tartışmada, Bush'u Irak Savaşı'na "müttefikleri yanına almadan, diplomatik yolları tüketmeden, Birleşmiş Milletler'e işini tamamlama fırsatı vermeden ve barışı kazanmanın planını yapmadan" gitmekle eleştiren Senatör Kerry, bunu "muazzam bir muhakeme hatası" diye nitelendirdi. Kerry, başkan seçilirse, Irak konusunda uluslararası bir liderler zirvesi yapacağını bildirdi ve Bush'u, ABD'nin dünyadaki güvenilirliğini yıpratmakla suçladı. 

'Saddam değil, Usame' 
Başkan Bush ise, Kerry'nin Irak Savaşı'nı "hata" diye nitelendirmesine tepki göstererek, bunun cephedeki askerlere, Irak'taki geçici yönetime ve müttefiklere yanlış mesaj verdiğini savundu. 
Bush, Irak'tan "terörle savaşın merkezi" diye söz edince Kerry, "Kendisi orayı işgal etmeden önce, Irak merkeze yakın bile değildi" yanıtını verdi. Kerry ayrıca, "Bize 11 Eylül'de saldıran Irak değildi, Usame bin Ladin'di. Ben gözümü asıl hedef olan Bin Ladin'den ayırmayacağım" dedi. 

2 raunt daha var 
Her iki aday da, ABD'nin yüzyüze olduğu en büyük tehdidi "nükleer silahların teröristlerin eline geçmesi" diye nitelendirirken, Kerry, Başkan George W. Bush'u Kuzey Kore ve İran'ın nükleer silahlanması karşısında aciz kalmakla eleştirdi ve Pyongyang ile derhal ikili görüşmelerin başlatılması gerektiğini savundu. 
CNN anketi, Kerry'i "tartışmanın galibi" sayanların yüzde 53, Bush'u daha başarılı bulanların yüzde 37 olduğunu gösterdi. ABC televizyonunun anketinde ise, Kerry yüzde 45, Bush yüzde 36 destek buldu. Adaylar, seçimler öncesinde 2 ayrı tartışmada daha yüzleşecek. 

Bush sinirli ve dalgındı 

2 Kasım seçimlerinin çekişmeli eyaletlerinden Florida'daki tartışma, deneyimli haber sunucusu ve yazar Jim Lehrer'in hazırladığı soruları iki adaya ayrı ayrı yöneltmesi ve birbirlerine tepkilerini alması ile gerçekleşti. Adaylar arasındaki anlaşmanın gereği olan bu tartışma düzeni, Bush ve Kerry'nin birbirlerine soru sormasına olanak vermedi. Yanıtları, 30 - 120 saniye arasında sınırlanan adayların kürsülerinde, kalan zamanı gösteren yeşil, sarı ve kırmızı ışıklar yer aldı. Kerry, bu ışıklara "dikkat dağıtıcı" oldukları gerekçesiyle itiraz etti, ancak söndürülmesini sağlayamadı. İki aday da, sınırlara sadık kalmayı başarınca, sürenin aşıldığını gösteren zil, tartışma boyunca hiç çalmadı. 70 milyona yakın ABD'linin televizyondan izlediği tartışmada, adaylar birbirlerinin yanıtlarını dinlerken kameraların kendilerini görüntülememesinde de anlaştılar. Ancak televizyon kanalları, bu anlaşmayı deldi. Tartışma sonrasında, yakın çekimlerde Bush'u sinirli ve dalgın gösteren karelerin, Başkan için dezavantaj oluşturduğu görüşü ön plana çıktı. 


</TEXT>
</DOC>
