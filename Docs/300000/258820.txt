<DOC>
<DOCNO> 258820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sontur09.html </URL>
<DATE> 2004/07/28/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Çalıntı otomobille polisten kaçan 3 kişi kaza yapınca yakalandı... 
</HEADLINE>
<TEXT>

     Eminönü'nde bir büfeden hırsızlık yaptıkları öne sürülen 4 kişiden 3'ü, çalıntı bir otomobille polisten kaçmaya çalışırken kaza yapınca yakalandı. 
     AA muhabirinin aldığı bilgiye göre, sahilde bulunan bir büfeden hırsızlık yaptıkları belirtilen H.S, G.Ç. ve H.A. ile henüz kimliği belirlenemeyen bir arkadaşları, olay yerine gelen polis ekiplerince fark edildi. 
     Bunun üzerine S,Ç. ve A, çalıntı olduğu anlaşılan 34 NLE 93 plakalı bir otomobille sahil yolundan Unkapanı yönüne doğru, diğer kişi ise yaya olarak ara sokaklara kaçtı. 
     Atatürk Köprüsü girişinden Balat yönüne dönerek kaçışı sürdürmek isteyen 3 kişi, aşırı hız nedeniyle köprü girişindeki virajı alamayarak bir tabela direğine çarptı. Ardından aracı terk ederek yaya halde kaçmaya çalışan 3 kişi, polislerin kısa süren kovalamacası sonucu yakalandı. 
     Gözaltına alınan ve yaşları 18'den küçük olan S,Ç. ve A. daha sonra Eminönü İlçe Emniyet Müdürlüğü'ne götürüldü. 
     Düz kontak yöntemiyle çalınan otomobilde yapılan aramada, çok sayıda çalıntı sigara paketi ile çakmak ele geçirildi. 
     Polis, olay yerinden yaya olarak kaçan zanlıyı da yakalamak amacıyla başlattığı çalışmayı sürdürüyor. 
     
</TEXT>
</DOC>
