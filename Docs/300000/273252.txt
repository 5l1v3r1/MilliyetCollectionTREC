<DOC>
<DOCNO> 273252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/spor/bbas.html </URL>
<DATE> 2004/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Defter kapanmadı 
</HEADLINE>
<TEXT>


A Milli Basketbol Takımı'nın, 2005 Avrupa Şampiyonası'nda seri başı olabilmesi için kalan iki maçını da kazanması gerekiyor 


7. takım aranıyor 
2005 Avrupa Şampiyonası elemelerinde E Grubu'nda dörtte dört yaparak final vizesini alan A Milli Takım, final grubu kuralarında seribaşı olabilmek için gruptaki son iki maçında galibiyet arayacak. 2003'te ilk beşte yer alan Litvanya, İtalya, İspanya, Fransa, Yunanistan ve ev sahibi Sırbistan Karadağ'ın yanısıra, grup maçlarında en başarılı performansı sergileyen bir ülke daha seribaşı statüsü kazanmak için verilecek yarışa dahil olacak. 

Rakip Almanya 
BEŞ grupta dörder maç sonunda E Grubu'nda namağlup lider olan Millilerimiz'in, seribaşı olma yolunda son bileti kapmak için en büyük rakibi C Grubu'nda yine yenilgisiz lider Almanya görülüyor. Milli Takım Menajeri Doğan Hakyemez, kalan iki maçta İbrahim ve Mehmet'in oynamayacağını hatırlatarak, "Yine de galip gelebilecek güce sahibiz. İşimizi şansa bırakmadan kalan iki maçımızı da kazanıp seribaşı olmak istiyoruz" dedi. n GÖKHAN TÜRE 

İbo gitti, Memo izinli 

A MİLLİ Basketbol Takımımız, 2005 Avrupa Şampiyonası Elemeleri'nde 22 Eylül'de Estonya ve 25 Eylül'de Hollanda ile oynayacağı son iki maçın hazırlıklarına bugün yapacağı iki çalışma ile devam edecek. Ay - Yıldızlı takımda NBA'in Seattle Supersonics takımı ile sözleşme imzalamak üzere ABD'ye giden İbrahim Kutluay ile izinli olan Mehmet Okur, Estonya ve Hollanda maçlarında forma giymeyecek. 12 Dev Adam, bu iki maç için yarın sabah Estonya'ya hareket edecek. 


</TEXT>
</DOC>
