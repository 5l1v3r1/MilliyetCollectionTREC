<DOC>
<DOCNO> 263628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sontur01.html </URL>
<DATE> 2004/08/15/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
İstanbul'da polis-travesti kovalamacası... 
</HEADLINE>
<TEXT>

     Beyoğlu'nda bir otomobille ekip aracına çarparak kaçan travestiler, polisin takibi sonucu Eminönü'nde yakalandı. 
     Alınan bilgiye göre, içerisinde travestilerin bulunduğu HH 349 plakalı otomobil, gece saatlerinde Beyoğlu'nda bir polis ekip otomobiline çarptı. 
     Ekip aracının hasar gördüğü kaza sonrası polisin ''dur'' ihtarına rağmen otomobille olay yerinden kaçan travestiler, takibe alındı. 
     Takip sırasında bu ilçeden Unkapanı yönünü kullanarak aynı otomobille Fatih'e geçen travestiler, ardından Yenikapı'dan Sahil Kennedy Caddesi'ne girerek Sirkeci yönüne doğru kaçışlarını sürdürdü. 
     Cadde üzerinden Sirkeci'ye kadar gelen travestiler, daha sonra Ankara Caddesi'nden Cağaloğlu'na ulaşıp buradan da tramvay yolundan Sultanahmet'e geçti. 
     Travestiler, çevrede önlem alan diğer polis ekiplerinin de yardımıyla Sultanahmet Meydanı'ndaki Marmara Üniversitesi Rektörlüğü binası önünde sıkıştırıldı. 
     Bu sırada polisler ile bu kişiler arasında çıkan arbedede yaralanan bir travesti, Haseki Eğitim ve Araştırma Hastanesi'ne kaldırıldı. 
     Polislerce etkisiz hale getirilen diğer travestiler ise gözaltına alındı. Travestilerin üzerlerinde, çantalarında ve kaçtıkları otomobilde yapılan aramalarda da, çok sayıda bıçak ve kesici alet ele geçirildi. 

     
</TEXT>
</DOC>
