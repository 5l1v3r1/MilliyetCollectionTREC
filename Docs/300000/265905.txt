<DOC>
<DOCNO> 265905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/yazar/dundar.html </URL>
<DATE> 2004/08/24/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Sır ve foya 
</HEADLINE>
<TEXT>


Seramikçiler, diyelim bir vazo yaparken, parlaklık vermek amacıyla üzerine saydam bir vernik sürer. 
Bu cilalama işlemi, vazoyu hem güzel gösterir hem de onu dış etkilerden korur. Ancak üzerini kaplayan sır bir kez döküldü mü, vazo çirkinleştiği gibi narinleşir de... 
Devlet vazosunun da "sır"rı dökülüyor bugünlerde... Ve o da çatlayıp çirkinleşiyor. 

Dikkat ettiniz mi, ne zaman devletin kirli çamaşırları ortaya saçılsa devreye aynı sözcük giriyor 
"Devlet sırrı..." 
Bazı kamu görevlilerinin kirli ilişkilerini belgeleyen MİT raporu "devlet sırrı"ydı. 
Tansu Çiller'in, Başbakan iken örtülü ödeneği nereye harcadığı da "devlet sırrı"ydı. 
Susurluk'u ifşa eden Başbakanlık Teftiş Kurulu raporunun bazı sayfaları da "devlet sırrı" gerekçesiyle gizli tutulmuştu. 

Milliyet'in birbiri peşi sıra patlattığı haberler yargı ile yürütme arasındaki çirkin işbirliğini sergiledi. 
Mafya babası Alaattin Çakıcı'nın adamlarına tamir ettirdiği yazlığının müteahhidine Çakıcı'nın tutuklanacağını haber veren Yargıtay Başkanı Eraslan Özkaya, MİT yetkilileriyle yaptığı görüşme için şöyle diyor 
"Çakıcı'nın dışarı gitmesini istemiyorlardı. Cezaevine girmesini de istemiyorlardı". 
MİT, rakip çeteyle dalaştığı için ceza yiyen Çakıcı'nın içeri girmesini istemiyorsa, vardır bir bildiği... 
Ne de olsa Çakıcı, "kendi görevlisi"... 
Neydi görevi 
Bildik şarkıyı söyleme sırası Özkaya'da 
"Görevin çok önemli olduğunu söylediler. Devlet sırrı bana tevdi edildi. Bunu açıklayamam". 

Peki devlet vazosunu koruduğu söylenen bu "sır"rın, gerçekten "devletin çıkarına" olup olmadığını, öyleyse bile bunun "kamunun çıkarı" ile çakışıp çakışmadığını öğrenmek için, Yargıtay Başkanı'nın tadilat işine mi soyunmalıyız 
Ya "Çakıcı operasyonu"nu "devlet sırrı" kapsamına alanlar, istihbarattan yargıya uzanan bir çıkar şebekesinin ortaklarıysa .. 
Çetelerin, "Çok gizli" damgasını kendi günahlarını örtmekte kullandığı, Susurluk'ta apaçık ortaya çıkmadı mı 
Şimdi yine tepede filler tepişiyor. 
Emniyet, telefon kayıtlarını sızdırarak MİT'i sıkıştırıyor. 
MİT, Yargıtay'la atışıyor. 
Yargıtay'da yeni seçilecek başkanın kulisi yapılıyor. 
Basın, tepişen filleri bir yerinden tutup tarif etmeye çalışıyor. 
Ama onların hesaplaşmasından, Susurluk'tan bu yana rafa kaldırılan "çeteleşmiş devlet" iddiaları yeniden geliyor gündeme... 
Tabii "temiz toplum" beklentileri de... 

"Sır"la başladık, "foya" ile bitirelim. 
Mücevhercilikte işlenmiş elması, taş yuvaya mıhlamadan önce, altına madeni bir yaprak koyarlar. Derin olmayan elmasları parlak gösteren bu gümüş yaprağa "foya" denir. Elmas, yuvasından düşerse, kendi başına hiç parlamadığı anlaşılır, yani bildik deyimle "foyası çıkar meydana..." 
Son Yargıtay - MİT skandalı, derin devletin sırrını ortaya dökmüş, foyasını meydana çıkarmıştır. 
Altından çıkan, çatlak bir vazo ve parıltısız bir elmastır. 



</TEXT>
</DOC>
