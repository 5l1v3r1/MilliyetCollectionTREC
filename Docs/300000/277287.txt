<DOC>
<DOCNO> 277287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonyas12.html </URL>
<DATE> 2004/10/04/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Bulut Aras "Yeni jön Kenan İmirzalioğlu" 
</HEADLINE>
<TEXT>

     Türk Sineması'nın ünlü aktörlerinden Bulut Aras, Sinema Oyuncuları Derneği'nin SODER kontenjan sorunu gerekçesiyle 41. Antalya Altın Portakal Film Festivali'ne katılmama kararını eleştirerek, ''Bu bizim için, sinema için yapılan bir festival. Küskünlük, dargınlık olmamalıydı'' dedi. 
     Çağdaş Sinema Oyuncuları Derneği ÇASOD adına Antalya Portakal Film Festivali'ne katılan Bulut Aras, gazetecilerin ''SODER'in Antalya Kültür Sanat Vakfı'nın derneğe üye sanatçılara ayırdığı kontenjanı az bulması gerekçesiyle festivale katılmama kararına'' ilişkin soruları üzerine, şunları söyledi 
     ''Keşke katılabilselerdi. Bu bizim için, sinema için yapılan bir festival. Küskünlük, dargınlık olmamalıydı. Kortej geçişinde insanlar bizim için sokaklardaydı. Bizim de kontenjanımız sınırlıydı ama buradayız. Bu olmamalıydı.'' 
     
     YENİ JÖN KENAN İMİRZALIOĞLU'' 
     Yeni sinemacıları çok iyi bulduğunu ve Türk Sineması'nın sürekli gelişim içerisinde dünyaya açılması gerektiğini vurgulayan Bulut Aras, oyunculuğun da günümüzde daha ciddiye alınması gerektiğini söyledi. 
     Türk Sineması'nda yeni kuşakta jön bulunmadığına ilişkin yorumlarla ilgili soruya da Bulut Aras, yeni isimler arasında Kenan İmirzalıoğlu'nu iyi bir aktör olarak gördüğünü kaydetti. Aras, şöyle konuştu 
     ''Kenan'ı sinemaya çok yakıştırıyorum. Polisiye ve atraksiyon filmlerinden sıyrılarak biraz tarzını değiştirmeli. Kenan İmirzalıoğlu, Türk Sineması için umut vaat ediyor. Kadın oyuncularda ise bana göre öne çıkan biri yok ya da ben bilmiyorum.'' 
     
</TEXT>
</DOC>
