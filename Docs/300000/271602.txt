<DOC>
<DOCNO> 271602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/yazar/dundar.html </URL>
<DATE> 2004/09/14/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Edelman demokrasisi 
</HEADLINE>
<TEXT>


Amerikan Büyükelçisi Mr. Eric Edelman, 11 Eylül saldırılarının 3. yıldönümünde Hürriyet'e bir makale yazdı. 
"Demokrasiye yeni kavuşmuş Irak'a düzen ve refah getirme çabalarımız bu ülkede masum insanları öldürenlerin tehdidi altındadır" dedi. 
Ne tatsız tesadüf 
Aynı gün gazetenin 1. sayfasında "masum insanları öldürenler"in kimler olduğu yazılıydı 
Amerika, Telafer'e "demokrasi götürürken", sivil - milis ayırt etmeden tank, top, uçak ateşi açmış, bu saldırıda 100'den fazla Türkmen ölmüştü. Amerikan askerleri, hastaneye giden sivilleri bile kurşunlamıştı. 
Ankara, ABD yönetimini ilk kez "ayrımsız ve aşırı güç kullanmakla" suçlamış ve "Saldırıyı durdur" uyarısı yapmıştı. 
Gazeteye göre Dışişleri, Mr. Edelman'a şöyle demişti 
"Defalarca talepte bulunmamıza rağmen terör örgütü PKK Kongra - Gel'i bertaraf etmek için hiçbir operasyon yapılmazken Telafer'de sivil Türkmenleri hedef alan güç kullanımını anlayabilmemiz mümkün değil". 

Büyükelçinin yazısına dönelim. 
Diyor ki Mr. Edelman 
"Irak'taki PKK varlığına karşı .. teröristlerin etkisiz hale getirilmesi gayretlerimiz sürmektedir". 
Görüldüğü gibi Ankara'nın kendisine söyledikleriyle, kendisinin Ankara'ya söyledikleri tamamen birbirine zıttır. 
Kaldı ki, Irak'ta PKK'ya yönelik bir askeri harekatın gündemde olmadığını Mr. Edelman daha geçenlerde bizzat açıklamıştı. 
Açıklamadan memnuniyetle gördük ki, Sayın Büyükelçi, Amerikalı yetkililerin Kuzey Irak'ta PKK ile görüştüğüne dair bu sütunda yer alan haberleri unutmamış. Daha önce ekranlardan izleyicilere öfkeyle salladığı o habere, yazısında yeniden atıf yaparken "Bu insafsız imaların Amerikan halkına hakaret teşkil ettiğini, Türk - Amerikan ilişkilerine zarar vermeyi amaçladığını" belirtiyordu. 
Oysa bu görüşmelerin daha sonra PKK kaynaklarınca da doğrulandığını, daha sonra konunun MGK'da ele alındığını, bu konuda Washington'un uyarılmasının kararlaştırıldığını, herhalde iyi biliyordur. 

Mr. Edelman, Amerikan Dışişleri'nin Operasyonlar Dairesi'nde yetişmiş, hep şahinlerle çalışmış bir diplomat. 
Sicili kabarık. Bugüne dek görev yaptığı her yer birbirine girmiş 
Gazze, Moskova, Berlin, Slovakya... 
Muhtemelen Sayın Büyükelçi'nin öfkesi, son durağı Türkiye'yi Irak batağına sokamamış olmasından kaynaklanıyor. 
İşgal dönemindeki kitlesel muhalefet sayesindedir ki Türkiye o cehenneme girmemiştir ve bugün Türk Başbakanı ve Genelkurmay Başkanı bile "İyi ki orada değiliz" diyebilmektedir. 
Mr. Edelman, 3 - 5 Bushperest meslektaşımız yerine, yoldan geçen birkaç vatandaşla konuşsa, durumu daha iyi anlayabilecektir. 
Kitle imha silahları yalanı üzerine inşa edilen Irak işgali ve sonrasındaki barbarlık ve işkence, Amerika'yı sadece Türkiye'de değil, tüm Ortadoğu'da "En nefret edilen ülke" konumuna getirdi. 
Bölgede nesiller boyu sürecek öfke tohumları ekti. 
Başta Amerika olmak üzere dünya bundan daha çok çekecektir. 
Tınmayın işgalin elçilerini 
İnsanlığın çıkarı, Amerika'nın Irak'ta yenilmesinde ve bölgeden çekilmesindedir. 



</TEXT>
</DOC>
