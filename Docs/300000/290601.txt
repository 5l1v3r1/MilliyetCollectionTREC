<DOC>
<DOCNO> 290601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/yazar/civaoglu.html </URL>
<DATE> 2004/11/21/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Sonbaharda Bodrum 
</HEADLINE>
<TEXT>


Geride kalan bayramın ilk günü Bodrum... Güneş sıcacık, deniz pırıl pırıl... Dağın yamacındaki Geriş'ten bakınca, lacivert Ege'de adalar, yüzen gümüş tepsiler gibi... 
Geriş, Ressam Birol, Ferhan Şensoy gibi ünlülerin de mek n tuttukları Bodrum Yalıkavak'a - her anlamda - tepeden bakan dağ köyü... Rumlardan kalan taş evler dokusu - inşallah - bozulmaz. 
Geriş, bir güzellik daha kazanmış "Evgenia" adlı meyhane... 
Köy meydanından inerken hemen sağda... 
Eski bir "ağıl..." Adını "İvgen"den almış. İvgen, 30 yaş sendromunda Nişantaşı'ndan kopmuş genç bir kadın. Frederic Beigbeder'in kopuşuna benzer bir yaşamöyküsü var. Frederic, reklamcılığı bırakıp kitap yazdı. Aşkın Ömrü 3 Yıldır'ı... En çok satanlar listesine girdi. İvgen de reklamcılığı bırakıp Geriş'in yamacında sevgilisi Burak ile ağılı, meyhane Evgenia'ya dönüştürmüş. Anlatayım... 

Atın terkisinde... 
Çokuluslu bir reklam ajansının portföyündeki en büyük firmanın müşteri temsilcisi... Dolarla maaş alıyor... Nişantaşı'nda oturuyor... 100'e yakın ayakkabısı, bir oda dolusu giysisi var... Fakat içi daralmakta. Kafasında Ege'de bir kıyı köyüne yerleşmek var. 
Evgenia'yı birlikte kurdukları Burak ise İTÜ'lü. Bir firmanın İzmir'de Genel Müdür Yardımcısı... Onun da aklında, şık olabileceği bir kızla Ege kıyılarında bir köyde yaşamak var... 
Evrenin mimarı, onları bir partide karşılaştırıyor. Tanışıyorlar. Çarpılıyorlar. Birkaç günlük "düzeyli birliktelik " yaşıyorlar... 
Sonra herkes kendi kentine, işine... 
Bir süre sonra İvgen, Burak'tan "mail" alıyor "Seninle artık Ege'de bir kıyı köyünde ömür boyu yaşamak istiyorum. Lütfen, lütfen, lütfen evet de..." 
İvgen'den cevap "Erkek adam yalvarmaz. Dayanır atıyla sevdiğinin kapısına. Basar boynuna... Atar kızı atının terkisine. Alır götürür." 
Nişantaşılı genç kadın, güler geçer unutur ama bir bakar Burak, bir arkadaşından aldığı otomobille İvgen'i almak üzere dayanmıştır kapıya... İvgen "Dur... İstifa bile etmedim" diyedursun... Kendini otomobilde bulur. 
Anlatırken "Kaburgalarım zedelenmişti" diye dalga geçiyor... 
Evgenia'da Ege'nin enfes mezeleri, balıkları var... Fakat benim damağımda ızgara Kayseri sucuğu ve rakı lezzeti... 
Küçük rakı şişesi denizi yıkayan grup rengine boyanmış... Üzerinde ay ve yıldızlar... Su şişesi üzerinde ise İvgen'den bir el yazısı "H2 O, yani bildiğiniz su." 

Şurup gibi 
Bodrum'da kilolarıma bir diğer "altın" vuruşum da, "ŞURUP". Sahibi ve baş ahçısı da Yavuz. Köftesi, kavurması, dolması, pırasası, gömlekli pilavı, börekleri, kuru fasulyesi, balığı ve tatlılarıyla "bağımlılık" yaratıyor. 
Yunan Sakız Adası'ndan getirilen sakızıyla Yavuz'un "başyapıtı" sakızlı muhallebi..." 

Selahattin Pınar Çiftliği 
Yalıçiftlik yoluna sapın. 1 kilometre sonra adını Türk müziği üstadı Selahattin Pınar'dan alan çiftlik. 
Yeğeni Altın Pınar, bu çiftliğin kurucusu. İtalya'nın Bodrum Fahri Konsolosu. Gözü tutarsa, geleni buyur eder, tutmazsa bilemem... 
Sülün, domuz, leğende alkolü alınmış rakı, ev yapımı roka likörü, grappa... Bunca damak keyfinden sonra Old Cafe Bar... Deniz'e karşı keyif... Adına bakmayın... Nargilenin hası orada... 
Ve... Bodrum'a tepeden bakan El Vino'da evin yapımı organik şarap, sarmısak ve sebzeyle yoğrulmuş evin ekmeği, beğendili hindi ve Bodrum'un belki de en güzel havuzu etrafında küçük bir cennet... 

Kına gecesi 
Caddenin ortasında apartman gibi bir deve... 
İki yanında denkler, bohçalar, Milas kilimleri... 
Deve ağır ağır ilerlerken yanında davul, zurna şenlik... 
Ve de ben diyeyim 100, siz deyin 500 kadın. 
Ellerinde, kurdeleler bağlanmış, içi hediye dolu tepsiler. 
Kına gecesi alayıymış. 
Ne güzel bir töre... 
Bodrum, sonbaharda kına geceleri, düğünleri de şenlikli... 
İşte bayram izlenimleriyle bedroom olmayan Bodrum. 



</TEXT>
</DOC>
