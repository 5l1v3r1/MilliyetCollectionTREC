<DOC>
<DOCNO> 253099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sontur15.html </URL>
<DATE> 2004/07/05/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Halil Paşa Yalısı'nda yangın 
</HEADLINE>
<TEXT>

     Arnavutköy'deki Halil Paşa Yalısı'nın 3. katındaki balkon ve bir odada maddi hasara yol açan yangın, büyümeden söndürüldü. 
     AA muhabirinin aldığı bilgiye göre, emekli büyükelçi Kaya Paşakay'ın ailesinin oturduğu Arnavutköy sahilinde bulunan yalının 3. kat balkonunda, gece saatlerinde henüz belirlenemeyen bir nedenle yangın çıktı. 
     Balkondan bitişikteki odaya da sıçrayan yangına, Beşiktaş ve Beyoğlu itfaiye ekipleri tarafından müdahale edildi. 
     Yangın, çalışmalar sonucu diğer oda ve katlara sıçramadan söndürüldü. 
     Yalı sakinleri ile 3. katta oturduğu bildirilen Kaya Paşakay'ın oğlu Tunç Paşakay'ın, yangının başlamasının hemen ardından binadan tahliye edildikleri öğrenildi. 
     Yangının çıkış nedeninin belirlenmesi amacıyla incelemelerin sürdüğü bildirildi. 
     Bu arada, emekli büyükelçinin kızı olan ve 1995 yılında ''Türkiye Güzellik Yarışması''nda derece alan manken Ahu Paşakay, yalının aynı katında önceki yıl kendini asarak intihar etmişti. 
     
</TEXT>
</DOC>
