<DOC>
<DOCNO> 273771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/ekonomi/eko02.html </URL>
<DATE> 2004/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB moralinizi bozmasın' 
</HEADLINE>
<TEXT>


Milletlerarası Ticaret Odası Şeref Başkanı Richard McCormick, 'AB'den tarih alınmasa da Türkiye yoluna devam etmelidir. Ekonomideki ivme sürer' dedi 

ANKARA Milliyet 

Milletlerarası Ticaret Odası'nın ICC Şeref Başkanı Richard McCormick Türkiye'nin Avrupa Birliği AB üyeliğine alınmaması halinde morallerin bozulmaması gerektiğini söyledi. "Türkiye liberal bir ülkedir, şeffaf ticaret kuralları vardır" diyen McCormick, "Bu yolda devam edilmelidir. AB'den tarih alınamasa bile ivme sürer" diye konuştu. 
Aralarında McCormick'in de bulunduğu ICC heyeti İstanbul'da 2007'de yapılacak 5'inci Dünya Odalar Kongresi'nin hazırlıklarını görmek için Türkiye'ye geldi. 

'Serbest ticaret refahtır' 
McCormick'in AB'yle ilgili "moralinizi bozmayın" sözlerini tekrar eden ICC Başkanvekili Yong Sung Park, ülkesi Güney Kore'yi örnek göstererek, "80 dolar olan kişi başına milli gelir 40 yılda 10 bin dolara çıktı. Güney Kore hiçbir ülke ile ikili bir anlaşmaya girmeden ve destek almadan bunu başardı" diye konuştu. 
Park, ticaretin serbestleştiği ölçüde halkların refahını artırdığını anlatırken, Çin'in gelişimini örnek gösterdi. Park, "Çin 25 yıl önce kapılarını yabancı sermayeye açtı. Bugün dünyanın 3. büyük ekonomisi" dedi. 

Türkiye'ye Türk modeli 
Liberalleşmede tek bir modelin olamayacağını belirten ve gelişmekte olan ülkelerin yeterince hızlı liberalleşemediğini belirten Dünya Odalar Federasyonu Başkanı Avijit Mazumdar ise, "Hindistan Hint modelini, Türkiye Türk modelini esas almalı" diye konuştu. 




</TEXT>
</DOC>
