<DOC>
<DOCNO> 258596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sontur37.html </URL>
<DATE> 2004/07/27/ </DATE>
<TIME> 19.22 </TIME>
<AUTHOR>  </AUTHOR>
<HEADLINE>
İstanbul orman yangınına hazır... 
</HEADLINE>
<TEXT>

     İstanbul Orman Bölge Müdürü Faruk Çebi, orman yangınlarına ilk müdahaleyi hızlı şekilde yaparak, geniş alanlara yayılmadan söndürmeyi amaçladıklarını bildirdi. 
     Şile Kalebayırı Yangın Gözetleme Kulesi'nde basın toplantısı düzenleyen Çebi, İstanbul sınırları içinde 240 bin hektar orman bulunduğunu, bunun yüzde 16'sının, yangına karşı çok hassas çam ormanından oluştuğunu belirterek, bu alanları korumak amacıyla kara ve hava unsurlarıyla 24 saat teyakkuzda olduklarını kaydetti. 
     2004 yangın sezonunda meydana gelen 18 yangında yaklaşık 4 hektarlık alanın yandığını belirten Çebi, yangınlarda az alanın zarar görmesinin, ilk müdahalenin erken yapılmasına bağlı olduğunu vurguladı. Faruk Çebi, şöyle devam etti 
     ''Yangınlara, felakete dönüşmeden önce ilk müdahaleyi hızlı bir şekilde yaparak, 1000-1500 metrekareyi geçmeden söndürmeyi amaçlamaktayız. Tüm organizasyonumuz, ekiplerimiz bu hedef üzerine dizayn edilmiştir. Bölge Müdürlüğümüzde 27 yangın kulemiz var. Bunlardan 17'si İstanbul'da. Bunlar, 24 saat süreyle ormanları izleyerek, çıkabilecek en ufak bir dumanı anında merkeze bildirmektedir'' İhbarın yapılmasının ardından kara ekiplerinin olay yerine varmasının 15 dakikayı geçmediğini belirten Çebi, bu sürede teyakkuz durumundaki hava unsurlarının da ihtiyaç halinde harekete geçtiğini, bu şekilde yangına kısa sürede müdahaleyi sağlamaya çalıştıklarını anlattı. 
     
     TÜM YANGINLAR ALO 177'YE İHBAR EDİLDİ 
     Orman yangınlarının ihbarı için 24 saat açık ve ücretsiz ''ALO 177'' hattı bulunduğunu hatırlatan Bölge Müdürü Çebi, 18 yangının tamamının, vatandaşlarca bu ihbar hattına bildirildiğini söyledi. 
     Bir soru üzerine, geçen yılki yangın sezonunda 200 yangında yaklaşık 200 hektar alan yandığını belirten Çebi, bu rakamda, 6 Ekim 2003'teki olağanüstü hava koşulları nedeniyle büyüyen yangınların etkili olduğunu, sadece 40 hektar alanın Burgazada'daki yangında zarar gördüğünü kaydetti. 
     Çebi, yangınların yüzde 95'inin insan faktörüyle ortaya çıktığını, bunların yaklaşık yüzde 70'inin de ihmalden kaynaklandığını ifade etti. 
     Ormanların korunmasında bilinçli olmanın önemine dikkati çeken Çebi, şunları söyledi 
     ''Devlet ormancılığından millet ormancılığına geçmek istiyoruz. Vatandaşlarımızın ormanlara, devlet ormanı gözüyle bakmasını istemiyoruz. Bu ormanlar milletindir. Çevre ve Orman Bakanımız'ın da talimatları çerçevesinde devlet ormancılığından millet ormancılığına geçişin öncülüğünü yapmaktayız. Bunun için 2 ay önce Başbakanımız'ın katılımıyla Kent Ormanı'nı açtık. İkincisi Kemerburgaz'da açılacak. Bu ormanlar 20 bin dönüm, çok geniş bir saha. Amacımız, vatandaşımıza ormanları yasak koyarak sevdirmek değil. Vatandaşın ormanları, içinde yaşayarak yaşatmasını istiyoruz'' Başka bir soru üzerine de Çebi, 2 yıldır 1 santimetrekare orman alanının işgaline izin vermediklerini, yanan bölgeleri de ağaçlandırdıklarını bildirdi. 
     Çebi'nin açıklamalarından sonra hava ve kara unsurlarının yangına müdahalesi uygulamalı olarak gösterildi. 
     Kara unsuru olarak 2 arazöz, 2 motosiklet, 1 greyder ve 1 dozerin, hava unsuru olarak da 1 helikopter, 1 keşif uçağı ve 4 su atar uçağın katıldığı müdahale sırasında, yakındaki bir tarlada yakılan anız da helikopter tarafından söndürüldü. 
     
</TEXT>
</DOC>
