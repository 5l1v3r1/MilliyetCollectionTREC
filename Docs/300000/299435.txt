<DOC>
<DOCNO> 299435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun32.html </URL>
<DATE> 2004/12/21/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Rumlar rest çekti Takvimi ve hakemliği kabul etmeyeceğiz 
</HEADLINE>
<TEXT>

     Rum Meclisi Başkanı ve AKEL partisi Genel Sekreteri Dimitris Hristofyas, ''Çözüm için temelin Annan planı olduğunun kesin olduğunu, ancak Annan planının göstermelik değişikliklerle değil, Kıbrıs Rum tarafının endişelerinin dikkate alınmasıyla kabul edilebileceğini'' söyledi. 
     Kıbrıs sorununun çözümünde hakemliği yeniden kabul etmeyeceklerini dile getiren Hristofyas, ''Eğer bize '3 ayınız var ve 2 ay 3 hafta içerisinde anlaşmaya varmazsanız Genel Sekreter gelerek sizin adınıza anlaşmaya varacak' derlerse bu kabul edilemez'' dedi. 
     Hristofyas, bir Rum radyosuna yaptığı açıklamada, ''Kıbrıs sorununun, mümkün olan en kısa sürede, ancak baskı altında olmaksızın, Annan planı temelinde, göstermelik değil özlü değişiklikler yapılarak çözülmesi gerektiğini'' ifade ederek, ''Kıbrıs sorunu en kısa sürede çözülmeli, ancak bu çözüm ekspres çözüm olmamalı'' dedi. 
     Hristofyas, ''Bu çerçevede, Kıbrıs Türk tarafıyla temasların yoğunlaştırılması ve istedikleri şeyleri başarmaları için sağlam bir iç cephe oluşturulmasının gerektiğini'' söyledi. 
     ''Boğucu takvimlerin baskısı altında bulunmayı ve hakemliği yeniden kabul etmeyeceklerini'' belirten Hristofyas, ''3 Ekim tarihini başlangıç işareti olarak görenlerle hemfikir olmadığını'' kaydetti. Hristofyas, şöyle konuştu 
     ''Biz mümkün olan en kısa sürede girişimlerin üstlenilmesinden ve bir çözümden yanayız. Ancak yine '3 Ekim'de evet ya da hayır demeliyiz yoksa taksime gideriz' nakaratlarını tekrarlamaya başlamayalım. Bunu söylemekten üzüntü duyuyorum, ancak bunlar yabancıların oyunlarıdır ve kendilerine ortak da bulmuşlardır.'' Hristofyas ayrıca, Rum yönetimi lideri Tasos Papadopulos'u eleştirenleri, ''Bu eleştirilerini, ilk tutumlarını değiştiren diğer 24 AB üyesi ülkenin liderlerine çevirmeye'' çağırdı. Hristofyas, ''17 Aralık tarihinde, iç ve dış baskıları göz önüne alarak mümkün olduğunca şey başardık'' dedi. 
     
</TEXT>
</DOC>
