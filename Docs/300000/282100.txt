<DOC>
<DOCNO> 282100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sondun07.html </URL>
<DATE> 2004/10/21/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Bayan Kerry, Laura Bush'tan özür diledi 
</HEADLINE>
<TEXT>

     ABD'de Demokrat Parti başkan adayı John Kerry'nin eşi Teresa Heinz Kerry, Başkan George Bush'un eşi Laura'ya önce ''gerçek bir iş sahibi değil'' diyerek sataştı, sonra da mesleği öğretmenlik ve kütüphanecilik olan Laura Bush'tan özür dileyen bir açıklama yayınlamak zorunda kaldı. 
     ''Ketçap kraliçesi'' olarak bilinen Teresa Heinz Kerry, ABD'nin en çok satan gazetesi USA Today'da yayınlanan röportajında, kendisiyle Laura Bush arasında ''derin farklılık'' olduğunun altını çizerek, Laura Bush'un gerçek bir işi olup olmadığını bilmediğini kaydetti. 
     Laura Bush, 1968'den Başkan Bush ile evlendiği 1977 yılına kadar Texas'taki devlet okullarında öğretmenlik yapmıştı. USA Today'in, Teresa Heinz Kerry'ye, ''Sizi Laura Bush'tan ayıran nedir '' sorusu üzerine Bayan Kerry, ''Laura Bush'u bilmiyorum. Ancak sakin birisi gibi görünüyor ve gözlerinde parıltı var. Bu da iyi bir şey. Ancak gerçek bir işi oldu mu bilmiyorum. Yani yetişkin olduktan sonra. Bu yüzden tecrübesi başka önemli ancak farklı şeylerden geliyor'' yanıtını verdi. 
     Heinz Kerry, 57 yaşındaki Laura Bush'tan 9 yaş büyük olmasını da kendi adına tecrübesini gösteren olumlu bir fark olarak gördüğünü kaydetti. 
     ABD Başkanı George Bush'un seçim kampanyası danışmanı Karen Hughes, Teresa Kerry'nin sözlerinin ''çok talihsiz'' olduğunu söyledi. Hughes, Heinz Kerry'nin sözlerinin, ''Evde çalışanlar ve ev dışında çalışanlar olarak ikiye ayıran talihsiz bir kafa yapısına sahip olduğunu'' gösterdiğini de savundu. 
     Teresa Heinz Kerry, USA Today'de röportajının çıktığı gün, Laura Bush'tan özür dileyen bir açıklama yayınladı ve ''Bayan Bush'un öğretmen ve kütüphaneci olarak çalıştığını unutmuşum. Çocuklarımıza öğretmenlik yapmaktan daha önemli bir iş olamaz. Ben de tam gün çalışan ve annelik yapan biri olarak hepimizin, kimliğimizi şekillendiren değerli deneyimleri olduğunu biliyorum. Bayan Bush'un, First Lady olarak ülkeye hizmetini takdir ediyorum ve onun geçmişteki önemli işini hatırlamadığım için samimiyetle özür diliyorum'' ifadelerini kullandı. 
     
</TEXT>
</DOC>
