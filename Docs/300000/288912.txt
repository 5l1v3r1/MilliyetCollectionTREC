<DOC>
<DOCNO> 288912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun02.html </URL>
<DATE> 2004/11/15/ </DATE>
<TIME> 00.25 </TIME>
<AUTHOR>  </AUTHOR>
<HEADLINE>
Hollanda Başbakanı, Türk camisini ziyaret etti 
</HEADLINE>
<TEXT>

     Hollanda'da Müslümanlara ait yapılara yönelik saldırılar üzerine Hollanda Başbakanı Jan Peter Balkenende Eindhoven kentindeki bir Türk camisini ziyaret etti. 
     Eindhoven kentindeki Fatih Camii'ni Müslümanlarla dayanışma içinde olduğunu göstermek amacıyla ziyaret eden Balkenende camide yaptığı konuşmada okul çocuklarına yönelik saldırılardan üzüntü duyduğunu söyledi. 
     Film yapımcısı Theo van Gogh'un 2 Kasım'da aşırı dinci bir Müslüman tarafından öldürüldüğü iddiaları üzerine tüm Hollanda'da Müslüman ve Hıristiyanlara ait dini yapıları hedef alan toplam 20 saldırı düzenlenmişti. Ülkenin güneyindeki Eindhoven kentinde 8 Kasım'da Müslümanlara ait bir ilkokul bombalanmış ve 2 cami de yakılarak yıkılmıştı. Söz konusu saldırılarda ölen ya da yaralanan olmamıştı. 
     
</TEXT>
</DOC>
