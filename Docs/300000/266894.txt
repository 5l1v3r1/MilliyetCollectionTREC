<DOC>
<DOCNO> 266894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonsiy07.html </URL>
<DATE> 2004/08/27/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
CHP'li Kart'tan "müslüman izci kampı" sorusu... 
</HEADLINE>
<TEXT>

     CHP Konya Milletvekili Atilla Kart, Konya Meram Belediye Başkanlığı'nın ev sahipliğinde 18-25 Ağustos tarihleri arasında sadece Müslüman izcilerin katılabildiğini iddia ettiği bir kamp düzenlenmesini TBMM gündemine getirdi. 
     Kart, İçişleri Bakanı Abdülkadir Aksu tarafından yanıtlanması istemiyle TBMM Başkanlığı'na sunduğu soru önergesinde, bu kamp ile izciliğin evrensel ilkelerinin ihlal edildiğini, kurumların asli görev alanları dışında siyasi amaçlarla ve araç olarak kullanıldığını kaydetti. Resmi ve yasal kurumların politize edilerek ''Arka bahçe'' olarak kullanılmak istendiğini ifade eden Kart, ''Sorgulanması, sorumlularının tespit edilmesi ve haklarında idari ve adli sürecin uygulanması gereken bir olayla karşı karşıyayız'' dedi. 
     CHP'li Atilla Kart, Bakan Aksu'dan kampın kim tarafından düzenlendiği, belediye başkanlığı ile Türkiye İzcilik Federasyonu'nun nasıl bir işbirliği içinde hareket ettiği, bu organizasyon için Dünya İzcilik Teşkilatı'ndan izin alınıp alınmadığı sorularını yanıtlamasını istedi. Kampa davet edilen öğrencilerin tamamının Müslüman olmasının nasıl bir gerekçe ile açıklanabileceğini soran Kart, ''Uluslararası nitelikte olan bir organizasyon ve yapılanmada böyle bir ayrımcılık yapılması izcilik kavramıyla ne ölçüde bağdaşır '' dedi. 
     Soru önergesinde 30 öğrencinin umreye götürüldüğü iddialarına da yer veren Kart, böyle bir faaliyetin İzcilik Federasyonu'nun ilkeleri, görev ve yetkileri ile bağdaşıp bağdaşmadığının açıklanmasını istedi. 
     
</TEXT>
</DOC>
