<DOC>
<DOCNO> 265440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/yazar/theper.html </URL>
<DATE> 2004/08/22/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
İstenilince oluyor 
</HEADLINE>
<TEXT>


Biliyorsunuz idam cezası birden fazla kişileri öldürenlere, canavarca his zevki veya işkence ile adam öldürenlere, teamüden adam öldürenlere, kan davası nedeni ile öldürenlere veya bunun gibi konularda sayılı ağır suçları işleyenlere verilen ceza idi. Bir gün birileri idam cezasını kaldırın dedi ve idam cezası kalktı. İdam cezasının uygulaması sırasında, yukarıda saydığım suçlarla benzeri yasada sayılı suçları işleyenler asılarak idam olunur. Bundan murat toplumun böyle tehlikeli kişilikten arınmasıdır. Ancak düşünceler dönem dönem değişir. Bugün kanunun dahi bir kimsenin hayatını sonlandıramayacağı görüşü hakim olduğundan öldürme cezası kaldırıldı. Bunun yerine ağırlaştırılmış müebbet hapis cezası konuldu. Bu cezanın esasları belli olmadan toplumun algıladığı şuydu Ağırlaştırılmış müebbet hapis cezasına çarptırılanlar idam cezasının öldürme fiiline tabi olmayacaklar ama toplumdan da ömür boyu arındırılacaklar. 
Bu düşüncede olanlar haklıydı, topluma karşı ağır bir suç işlendi ise suçu işleyen bir daha toplum içine girmemeli, aksi halde zaten yasalarımızda müebbet hapis diye bir hapis türü var. Buna çarptırılanlar bir gün Ecevit affına mazhar olmasalar bile meşruten tahliye imkanlarından yararlanıyorlardı. O zaman meşruten tahliye imkanlarından yararlanmayan daha ağır suç işlemiş kesim eskinin idamına denk gelen bir cezayı hak ediyordu ki, bu da ağırlaştırılmış müebbet hapisti. Ancak öyle olmadı. Ağırlaştırılmış müebbet hapis cezasına çarptırılanlar da cezaevinde 25 yıl kaldıktan sonra tahliye olunacaklar, toplum içine salınacaklar. Artık kanaat sahibi oldum ki, mağdurları korumak için yapılacak çalışma fuzuli addediliyor, korunması gerekenler ise suçlular. 



</TEXT>
</DOC>
