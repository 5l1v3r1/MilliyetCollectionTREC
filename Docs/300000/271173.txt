<DOC>
<DOCNO> 271173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sonsiy03.html </URL>
<DATE> 2004/09/12/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Erdoğan İnanıyorum ki kurduğumuz hayaller gerçeğe dönüşecek 
</HEADLINE>
<TEXT>

     Tarkan Demir AA 

Başbakan Recep Tayyip Erdoğan, ''Bu ülkeye bu toprakların bereketine bu milletin yüreğinde silinmez yer etmiş medeniyet aşkına inancımızı asla yitirmedik, yitirmeyeceğiz'' dedi. 
     Erdoğan, 723'üncü Ertuğrul Gazi'yi Anma ve Söğüt Şenlikleri'ndeki konuşmasında, Türkiye'nin kendi insanın, kendi kültür ve medeniyetinin kıymetini bilerek anlayarak, kendi yaşadıklarının muhasebesini yaparak ve elbette insanoğlunun kazanımlarından da yararlanarak yarınlarını kazanacağını söyledi. 
     ''Bu ülkeye olan inançlarını asla yitirmediklerini ifade eden Başbakan Erdoğan, şöyle konuştu 
     ''O inanç ki bugün insani değerlerle bağı zayıflamış gücün egemenliğindeki bir dünyaya karşı başımızı dik, umutlarımızı taze tutuyor. O inanç ki yüce sağduyuyu, fazileti, adaleti telkin ediyor. Ve yine o inanç ki bugün, bu kargaşa çağında milletimizi yine hakkaniyete sımsıkı bir bağla bağlı tutuyor. Sahip olduğumuz bu miras inanıyoruz ki bir milletin ulaşabileceği en büyük güç ve feyz kaynağıdır.'' Başbakan Erdoğan, bu aydınlığa, bu medeniyet ışığına, bu insanlık şuuruna asırlar boyunca nasıl sahip çıkılmışsa yine aynı sadakatle sahip çıkılacağını belirterek, suların bulanıklaştığı bu zor zamanlarda millete özgü bu insani berraklıktan dünyanın alacağı pek çok dersin bulunduğunu kaydetti. 
     
     ''MEDENİYET TARİHİNİN HATIRASI...'' 
     Her yıl bu medeniyet ocağında sadece Ertuğrul Gazi'yi anmak için değil, asırlara uzanan medeniyet tarihinin hatırasını tazelemek için toplandıklarını bildiren Başbakan Erdoğan, şöyle devam etti. 
     ''Bu vesileyledir ki bir kere daha, her birimizin can evlerinde Osman Gazi'lerin, Fatih Sultan Mehmet'lerin, Hz. Mevlanaların, Hacı Bektaş Velilerin, Yunus Emrelerin, Karacaoğlanların, Dede Efendilerin ve daha nicelerinin yaktığı kandiller ışıldıyor. Hepimiz bir kere daha anlıyoruz ki çirkinlikler, kötülükler, sıkıntılar bu topraklardan tez zamanda gelip geçecek, iyilikler, güzellikler, faziletler tarihin sonuna kadar nesilden nesle yaşamaya devam edecektir. Bu ülkeyi yöneten yöneticiler olarak bizim görevimiz bu yüce millete ve bu zengin medeniyete, bir ibadet aşkıyla gece gündüz canı gönülden hizmet etmektir. Diliyor ve inanıyorum ki bu ülke için kurduğumuz güzel hayaller yakında birer birer gerçeğe dönüşecektir.'' Bilecik Valisi Ayhan Çevik de bu törenlerin milli birlik ve beraberliğin kaynaşmasında önemli rol oynadığını söyledi. 
     Konuşmaların ardından Bilecik Valisi Ayhan Çevik Başbakan Erdoğan'a kentin simgelerinin yer aldığı porselen tabak sundu. 
     
</TEXT>
</DOC>
