<DOC>
<DOCNO> 373876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur08.html </URL>
<DATE> 2005/08/29/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Kapkaççı kovalayan polis yanlışlıkla 2 kişiyi vurdu 
</HEADLINE>
<TEXT>

     Mustafa İNSAN MERSİN, DHA 

      MERSİN'de, içerisinde aranan kapkaççıların bulunduğu otomobili kovalayan polis, aracı durdurabilmek için silahla ateş etti. Ancak kurşunlar, başka bir otomobil içerisindeki Esen Yayan ile kayınvalidesi Züheyla Yayan'a isabet etti. Otomobili bırakarak kaçmak isteyen 5 kapkaççı, kısa sürede yakalanırken, hastaneye götürülen gelin ve kayınvalidenin sağlık durumunun ise iyi olduğu belirtildi. 
     
     SEKEN KURŞUNLARLA YARALANDILAR 
     Bahçelievler Mahallesi'nde, trafik kontrolü yapan trafik polisleri daha önce yaşanan bir kapkaç olayı nedeniyle aranan 33 FF 436 plakalı otomobili gördü. Polis, içerisinde 5 kişi bulunan otomobilin sürücüsüne Dur’ ihtarında bulundu. Ancak, polisin uyarısını dinlemeyen araç sürücüsü kontrol noktasından çıkarak kaçmaya başladı. Aracı takip eden polisler, Cumhuriyet Mahallesi yakınlarında silahla ateş etti. Polislerin silahından çıkan kurşunlar, alışverişteki akrabalarını bekleyen, park halindeki 33 AH 288 plakalı otomobilin içindeki 25 yaşındaki Esen Yayan ve kayınvalidesi 60 yaşındaki Züheyla Yayan'a isabet etti. Esen Yayan, karın ve sağ elinden, Züheyla Yayan ise bacağından yaralandı. Ambulansla Mersin Devlet Hastanesi'ne götürülen gelin ve kayınvalidenin hayati tehlikesinin olmadığı belirtildi. 
     Bu arada otomobili bırakarak ara sokaklara doğru kaçmaya çalışan Mustafa Coşar T., Müslüm K, Doğan Ş, Suzan A. ve Kürşat E. de kısa sürede yakalandı. 
     Olayla ilgili soruşturmanın sürdürüldüğü belirtildi. 
     
</TEXT>
</DOC>
