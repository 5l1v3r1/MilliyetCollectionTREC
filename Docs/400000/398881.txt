<DOC>
<DOCNO> 398881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sondun01.html </URL>
<DATE> 2005/11/29/ </DATE>
<TIME> 03.40 </TIME>
<AUTHOR>  </AUTHOR>
<HEADLINE>
Rice, Avrupa ziyaretine çıkıyor 
</HEADLINE>
<TEXT>

     ABD Dışişleri Bakanı Condoleezza Rice ve ABD Dışişleri Bakan yardımcısı Robert Zoellick, gelecek hafta Avrupa ziyaretine çıkıyor. 
     Bu ziyaret çerçevesinde Rice ve Zoellick ayrı ayrı, yeni Almanya Başbakanı Angela Merkel ile görüşme fırsatı bulacak. 
     ABD Dışişleri Bakanlığı sözcüsü Sean McCormack, Rice'ın 5-9 Aralık tarihleri arasında Almanya, Romanya, Ukrayna, Belçika'yı ziyaret edeceğini duyurdu. McCormack, Zoellick'in ise gelecek hafta çarşamba ve perşembe günleri Almanya'yı ziyaret edeceğini belirtti. 
     Sen McCormack, Rice'ın ziyaretinin trans-Atlantik ilişkilerin ve Avrupa ile ABD'nin, global meselelere ortak yaklaşım çabalarının öneminin altını çizeceğini söyledi. McCormack, Rice'ın Almanya ziyaretinde yeni Başbakan Merkel ve koalisyon hükümetinin yeni üyeleriyle bir araya geleceğini ve ''uzun dönemli bir dostluk kurmanın yollarını görüşeceğini'' kaydetti. 
     Sözcü McCormack Rice'ın Romanya'da da bir dizi konuyu ele alacağını, Ukrayna'da siyasi ve ekonomik reformlara desteğin altını çizeceğini ve Belçika'da NATO bakanlar toplantısına katılacağını anlattı. 
     Zoellick de Almanya ziyaretinde, Merkel ve diğer üst düzey Alman yetkililerle görüşmenin yanı sıra Alman düşünce kuruluşu temsilcileriyle yuvarlak masa toplantıları gerçekleştirecek. 
     McCormack, Zoellick'in, bu liderlerin, Almanya'nın Avrupa ve dünyadaki rolü, ekonomik büyüme ve refah ile Dünya Ticaret Örgütü konusundaki görüşlerini dinleyeceğini kaydetti. 
     Almanya ile ABD arasındaki ilişkiler, bir önceki Başbakan Gerhard Schröder döneminde, ABD'nin Irak operasyonu dolayısıyla gerilmişti. Merkel, Washington yönetimiyle daha yakın ilişkiler kurmak istediğini her fırsatta dile getirmişti. Amerikalı yetkililer de, Almanya'nın yeni lideri Merkel ile iyi bir başlangıç yapma istekliliğini vurgulayarak, görevi almasından sonra Merkel ile hemen yüz yüze görüşmenin yollarını arayacaklarını ifade etmişlerdi. 
     
</TEXT>
</DOC>
