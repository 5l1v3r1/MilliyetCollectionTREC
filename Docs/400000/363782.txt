<DOC>
<DOCNO> 363782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/siyaset/asiy.html </URL>
<DATE> 2005/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Politikacılar dikkat 
</HEADLINE>
<TEXT>


Yerel seçim öncesi iş vaat ederek oy toplamak istediği öne sürülen CHP'li Hüseyin Aksu, hapis, para ve memuriyetten men cezalarına çarptırıldı 

YALÇIN ATA Aydın DHA 


Yargı, seçim meydanlarında vaat yağdıran siyasetçileri yakından ilgilendiren bir karar aldı. Aydın'da yerel seçim öncesi iş vaadiyle oy toplamaya çalıştığı iddia edilen CHP'nin belediye başkan adayı Hüseyin Aksu hapis, para ve memuriyetten men cezalarına çarptırıldı. 

500 fabrika sözü 
Aksu, 3 Kasım 2002 seçimlerinde bağımsız aday olmak için Aydın Belediye Başkanlığı ve eski partisi ANAP'tan istifa etti. Milletvekili seçilemeyen Aksu, 28 Mart 2004 yerel seçimlerinde CHP'den başkanlığa soyundu. 
Partisinin Acarlar beldesinde düzenlediği toplantıda konuşan Aksu, işsizliği önleyeceğini, 500'e yakın fabrika kuracağını, seçilmesi halinde, hazırlattığı iş talep formlarına göre seçmenlerden müracaat alacağını açıkladı. 
Formların kendisinden temin edilebileceğini de söyleyen Hüseyin Aksu'nun açıklamaları, eşi ile kendilerine ait AY-TV'nin ana haber bülteninde yayımlandı. 

İyi hal indirimi 
Belediye Başkanlığı'nı kazanan AKP'li İlhami Ortekin, seçimlerden sonra Aksu hakkında, suç duyurusunda bulundu. Savcılık, "Seçimlerin Temel Hükümleri ve Seçmen Kütükleri Hakkında Kanun'a STHK aykırı vaatlerde bulunmak" suçlamasıyla Aksu hakkında dava açtı. 
Davada, mahkeme önce 1 yıl hapis cezası verdiği Aksu için, iyi halini dikkate alarak 6'da 1 oranında indirim yaptı ve 10 aylık mahk miyeti para cezasına çevirdi. Mahkeme ayrıca Aksu'ya 5 bin 166 YTL ağır para cezası ve 7 ay 15 gün memuriyetten men cezası verdi. 

'Projelerimi anlattım' 
Aksu da, "Kimseye oy karşılığı iş vaadinde de bulunmadım. İleriye dönük projelerimi anlattım" diye konuştu. 
Davayı açan AKP'li başkan İlhami Ortekin ise, "Seçim suçu işlenmişti. Bu kararla haklılığım ortaya çıktı" dedi. 

Hükümde 3 yıl hapis cezası var 

Aksu'nun ihlal ettiği kararına varılan STHK'nın "Haksız oy temini" başlıklı 152 1 maddesindeki hüküm şöyle "Her kim kendisine veya başkasına oy veya tercih işareti verilmesi veya verilmemesi için bir veya birkaç seçmene menfaat, sair kıymetler teklif ve vaatler verir yahut resmi, umumi vazifeler veya hususi hizmet ve menfaatler vaat veya temin ederse, 1 yıldan 3 yıla kadar hapis cezası ile cezalandırılır, verilen vaat veya temin edilen menfaatler seçmenin seyahat, yemek, içki, ve nakil masrafları veya hizmetlerinin mukabili gösterilirse dahi hüküm aynıdır." 

Türk Olay fiili teşebbüste kalmış 

Eski Adalet Bakanı Hikmet Sami Türk, belediye başkan adayı Hüseyin Aksu'ya haksız oy temin ettiği gerekçesiyle verilen hapis cezasının, henüz kesinleşmediğini söyledi. Türk, kararı, "Siyasi parti adayları seçimlerde çeşitli vaatlerde bulunuyorlar. Bu suçu, siyasi cezayı gerektiren bir fiil olarak kabul etsek bile, başkan seçilememiş. Öldürmek için ateş ediyorsunuz fiil teşebbüste kalıyor. Burada da haksız yoldan vaatlerle seçilme fiili, teşebbüste kalmış. Siyasi etik açıdan değerlendirilmesi gerekir" diye değerlendirdi. 


</TEXT>
</DOC>
