<DOC>
<DOCNO> 395333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/spor/axspo03.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Şaş üzdü 
</HEADLINE>
<TEXT>


Belindeki ağrılar nedeniyle milli takımdan çıkarılan Galatasaraylı futbolcunun, Çaykur Rizespor maçına yetişmesinin çok zor olduğu açıklandı. Bu haber, Teknik Direktör Gerets'in canını sıktı 

ERHAN TELLİ 


A Milli Takımı ile birlikte İsviçre'ye giden, ancak belindeki ağrılar nedeniyle takımdan ayrı kalan Hasan Şaş'ın durumunun ciddi olduğu belirtildi. Ay - yıldızlı ekibin Teknik Direktörü Fatih Terim tarafından Milano'ya gönderilen ve burada muayene edilen oyuncu, milli takımdan çıkarıldı, dün de MR'ı çekildi. 
Galatasaray kulüp doktorlarının gözetimine giren ve tedavisine devam edilen Hasan Şaş'ın, hafta sonu oynanacak Çaykur Rizespor karşılaşmasında büyük ihtimalle görev alamayacağı açıklandı. Kulüp doktoru Murat Çevik yıldız oyuncuya yoğun tedavi uyguladıklarını söyledi. 
Hasan Şaş'tan gelen bu haber, Teknik Direktör Eric Gerets'in de canını sıktı. Belçikalı çalıştırıcı, diğer millilerin kayıpsız dönmesi için dua ediyor. 

Aslan fitness yaptı 

Çaykur Rizespor maçının hazırlıklarını sürdüren Galatasaray, dün sabah kondisyon ağırlıklı bir çalışma programı uyguladı. Florya'da yapılan antrenmanda, futbolcular 20 dakikalık koşunun ardından fitness salonuna geçti. Antrenör Erdal Keser yönetiminde gerçekleştirilen çalışmada Arda, Zafer ve Cafer Can takımdan ayrı koşu yaptı. Bu üç futbolcu sarı-kırmızılıların akşamki idmanına katılmadı. 


</TEXT>
</DOC>
