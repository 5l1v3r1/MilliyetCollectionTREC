<DOC>
<DOCNO> 367943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/spor/spo30.html </URL>
<DATE> 2005/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Fenerbahçe ikiye katladı 

SAPANCA Gölü'nde gerçekleştirilen Türkiye Büyük Erkekler Kürek Birinciliği müsabakalarına Fenerbahçe damgasını vurdu. Ezeli rakiplerine ezici bir üstünlük kuran Sarı - Lacivertli kulüp 6, Galatasaray 3, Beşiktaş ve Şişecam Çayırova da birer birincilik elde etti. Kano yarışmaları ise olumsuz hava koşulları nedeniyle ertelendi. 

Dördüncü etap tamam 

TÜRKİYE Karting Şampiyonası dördüncü ayak yarışları Tuzla Karting Pisti'nde gerçekleştirildi. Yedi ayaktan oluşan şampiyonanın İstanbul'daki son etabında şu isimler zirveye çıktı Mini Kategori Emre Şentürk, Formula A Kategorisi Mahmut Sarıbıcak, Jıca Kategorisi Murat Can Akdoğan. Yarışların son iki ayağı Bursa'da organize edilecek. 

Milliler ikinci 

MİLLİ sporcu Caner Erdoğru anısına düzenlenen Uluslararası Ümitler Sutopu Turnuvası dün sona ererken, Türkiye son maçında Fransa'ya 14-3 yenilerek ikincilikte kaldı. ENKA Sadi Gülçelik Spor Sitesi'ndeki turnuvanın diğer maçlarında ise Romanya, Makedonya'yı 24-1, Gürcistan da Ukrayna'yı 14-9 yendi. Genel sıralamada Fransa birinci, Romanya da üçüncü oldu. 

Nuri tarihe geçti 

AVRUPA Şampiyonu 17 Yaşaltı Türk Milli Takımı'nın yıldızı Nuri Şahin, Alman Birinci Ligi Bundesliga tarihine adını yazdırdı. Borussia Dortmund forması giyen yıldız futbolcu, Wolfsburg'la deplasmanda 2-2 berabere kaldıkları lig maçında ilk 11'de sahaya çıkıp, 90 dakika görev yaptı. Henüz 17 yaşına bile girmeyen 16 yaş 335 gün Nuri, Bundesliga'da top koşturan en genç futbolcu unvanını ele geçirdi. 

CNNTÜRK randevusu 

BARIŞ Kuyucu haftanın futbol gündeminde, Can Bartu ve güçlü kalem Osman Şenher'i CNNTÜRK'te buluşturacak. Bartu, Şenher ve Kuyucu bugünden itibaren her Pazartesi 20.05'te farklı bir programla Süper Lig'in değerlendirmesini yaparak yeni haftaya ışık tutacak, futbolun entellektüel boyutu tartışılacak. 

Halil'in golü puana yetmedi 

ALMAN Ligi'nin ilk haftasında Altıntop kardeşler karşı karşıya geldi, Hamit'in takımı Schalke 04, Halil'in ekibi Kaiserslautern'i 2-1 yendi. 33. dakikada Halil, takımını öne geçirdi, 45. dakikada da ayağındaki sakatlık nedeniyle oyundan çıktı. 

Carew'in boşu yok 

BEŞİKTAŞ'IN sezon sonunda Lyon'a sattığı John Carew, takımını sırtamaya devam ediyor. Hazırlık maçlarındaki başarılı performansını Fransa Ligi'nde de sürdüren Carew, dün takımının Strasbourg'u 1-0 yendiği maçın tek golüne imzasını attı. Norveçli golcü, 26. dakikada attığı golle Lyon'u üç puana taşıdı. 


</TEXT>
</DOC>
