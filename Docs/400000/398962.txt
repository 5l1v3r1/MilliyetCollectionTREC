<DOC>
<DOCNO> 398962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/soneko28.html </URL>
<DATE> 2005/11/29/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Maliye Kurumlar vergisinde 20'lik oran 2006'da uygulanacak 
</HEADLINE>
<TEXT>

     Kurumlar Vergisi'ndeki yüzde 20'lik yeni oran, ilk olarak 2006 yılı kazançlarına uygulanacak. 
     Konuya ilişkin olarak gazetecilere açıklamalarda bulunan Maliye Bakanlığı bir üst düzey yetkilisi, Kurumlar Vergisi'nde yüzde 30'luk oranın, 2006 yılından itibaren yüzde 20'ye ineceğini, bu oranın da 2006 yılı kazançlarının vergilendirilmesi sırasında devreye gireceğini bildirdi. 
     Kurumlar Vergisi'ndeki geçici vergi oranının da yüzde 30'dan yüzde 20'ye ineceğini kaydeden Maliye yetkilisi, gelir vergisi tarifelerinin de yüzde 15, 20, 27 ve 35 olarak yeniden düzenlendiğini vurguladı. 
     Aynı yetkili, vergi indirimlerinin vergide bir fedakarlığı da beraberinde getireceğini ifade ederek, ''bunun hesabı yapılmış ve bütçede gerekli tedbirler alınmıştır. Buradaki cüz-i kayıp bütçe içinde telafi edilecektir'' dedi. 
     
     YATIRIM İNDİRİMİ TERCİHİ 

     Öte yandan Gelir ve Kurumlar vergilerinde değişiklik yapan yeni düzenlemeler ile halen yatırım indiriminden faydalananlar 2006'da Kurumlar Vergisi ya da yatırım indiriminden birini tercih edecek. 
     Maliye yetkililerinden alınan bilgiye göre, yeni vergi düzenlemelerinde, yatırım indiriminde müktesep hakkı olanlar için ayrı bir madde yer alacak. 
     Bu çerçevede, halen yatırım indirimnden faydalanan yatırımcılar önümüzdeki yıl ya Kurumlar Vergisi'ndeki indirimi tercih ederek yüzde 30 yerine yüzde 20'lik Kurumlar Vergisi'ne tabi olacak ya da bu yatırımcılar için Kurumlar Vergisi indirimi olmayacak, bu mükellefler yatırım indiriminden yararlanmaya devam edecek. 
     
</TEXT>
</DOC>
