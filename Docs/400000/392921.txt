<DOC>
<DOCNO> 392921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/ekonomi/eko13.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan bankaları Türk bankalarını yakından izliyor 
</HEADLINE>
<TEXT>



Türkiye Bankalar Birliği TBB Başkanı Ersin Özince, yöredeki güçlü gelişme potansiyeli ve yöre ülkelerinin süratle serbest piyasa ekonomisine intibak çabalarının bütün banka ve iş çevrelerinin imkanlarını giderek artırdığını belirterek, "İşbirliğinin artacağı konusunda hiçbir tereddüdüm yok" dedi. 
Özince, TBB ile Yunanistan Bankalar Birliği Yönetim Kurulu üyelerinin katılımıyla gerçekleştirilen II. Ortak Yönetim Kurulu toplantısına ilişkin düzenlenen basın toplantısında soruları yanıtladı. 
Özince, 10 yıl sonra Yunanistan Bankalar Birliği ile yılda iki toplantı gerçekleştirildiğine dikkat çekilmesi üzerine, ticari hayatta bir araya gelmek için bir zorunluluk bulunmadığını belirterek, "Zorunluluk aslında rekabete ayak uydurmak" dedi. 
Yunanistan Bankalar Birliği Başkanı Takis Arapoglou da Türkiye'de sektörün büyüme potansiyeline değinerek Yunanlılar'ın Türk bankalarını yakından izlediğini söyledi. Özince, TBB'nin 10 yıllık geçmişine bakıldığında liberalleşmesinin de yeni bir olay olduğuna işaret etti. 


</TEXT>
</DOC>
