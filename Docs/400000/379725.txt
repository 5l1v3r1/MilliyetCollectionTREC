<DOC>
<DOCNO> 379725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonspo24.html </URL>
<DATE> 2005/09/19/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Vali Güler Maçlarda organize tahrik ortamı yaratmak isteyenlere izin yok 
</HEADLINE>
<TEXT>

     İstanbul Valisi Muammer Güler, bir gazetecinin "İnönü Stadı’nda dün oynanan maçta yaşanan olaylardan sonra güvenlik tedbirleri artırılacak mı " şeklindeki sorusu üzerine İstanbul İl Spor Güvenlik Kurulu’nun aldığı ve FB, GS ve BJK gibi spor kulüplerini kendilerine tanınan yüzde 5’lik misafir takım kontenjanını karşılıklı olarak kullanmayacakları yolunda bir karar olduğunu hatırlatarak, bu karar doğrultusunda dünkü maçta Fenerbahçe taraftarları için özel bir yer ayrılmadığını söyledi. 
     Ancak Biletix’ten bilet alan ve deniz tarafındaki tribüne Beşiktaşlı taraftar gibi girip, maç başladıktan sonra farklı tezahürat yapmak isteyen grubun, yaratacağı tahrik ortamını gidermek için verdikleri talimatla polis tarafından saha dışına alındıklarını anlatan Vali Güler, bu uygulamanın yine derbi maçlarda devam edeceğini kaydetti. Bu uygulamayı delme amaçlı, provokatif amaçlı girişimler olabileceğine işaret eden Güler, bunlara imkan vermeyeceklerini kaydetti. Güler, şöyle devam etti 
     "5149 sayılı Sporda Şiddet ve Düzensizliğin Önlenmesine Dair Kanun hükümleri gereğince dünkü maçta bu şekildeki tahrike sebep olan 65 kişi hakkında İl Spor Güvenlik Kurulu, gerekli idari ve cezai yaptırımları uygulayacaktır. Kulüplerin kendi verdikleri bir karardır, Spor Güvenlik Kurulu bunu karara bağlamıştır. Ben destekliyorum. En iyi şekilde devam edeceğine inanıyorum. Polis de görevini yerine getirmiştir. 
     Bu hiç kimse maça gitmeyecek anlamında değil. Taraftar gider, biletini alır, gelir maçı seyreder o konuda bir kısıtlama yoktur. Dün de çok sayıda taraftar gelip maçı izlemiştir. Özlenen ve amaçlanan da budur. Ama organize hareketle tahrik ortamı yaratmak isteyenlere izin verilmeyecektir." 
     
</TEXT>
</DOC>
