<DOC>
<DOCNO> 393456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonsiy28.html </URL>
<DATE> 2005/11/09/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Pepe 2006'da meşhur 2B tartışması da bitecek 
</HEADLINE>
<TEXT>

     Çevre ve Orman Bakanı Osman Pepe, orman kadastrosu çalışmalarının 2006’da tamamlanacağını belirterek, bu konudaki çalışmaların sona ermesiyle 2B konusunun da biteceğini belirtti. 
     Orman Genel Müdürlüğü’nün 2006 yılı bütçesinin görüşülmesi amacıyla Asya Termal Tesisleri’nde düzenlenen toplantıya katılan Pepe, genel müdürlüğün çalışmaları hakkında bilgi verdi. 
     Pepe, AK Parti hükümeti olarak göreve geldiklerinde, devletin iyi bir işletmeci olmadığını ve devlete ait sosyal tesislerin satılacağını söylediklerini anımsatarak, "En çok sosyal tesisi olan bakanlık bizdik. Sosyal tesislerin tamamını elden çıkaran tek bakanlık da biziz" dedi. 
     Türkiye’nin yüzde 27’sinin orman olduğunu, bu ormanların da korunması için orman köylüsünün bilinçlendirilmesi gerektiğinin altını çizdi. 
     Pepe, ormandan başka geçim kaynağı olmayan orman köylüsünün OR-KÖY projesiyle desteklenmeye çalışıldığını, ancak orman köylüsüne verilen paranın yeterli olmadığını söyledi. 
     Türkiye’ye yılda 5 milyon hektar yeni orman kazandırılmasının zorunlu olduğunu vurgulayan Pepe, bu amaçla gelecek yıl yurt genelinde 350 bin fidan dikeceklerini, ayrıca Toroslara da 10 milyon sedir 
     tohumu ekileceğini bildirdi. Pepe, toplantıya katılan bölge müdürlerinden bu konudaki çalışmalara hız kazandırmalarını istedi. Orman kadastrosunu "kronikleşmiş bir sorun" olarak nitelendiren Pepe, şöyle devam etti "Orman kadastrosu işini Tapu ve Kadastro’ya verdik. Onlara ihtiyaç duydukları eleman desteğini sağlayacağımızı söyledik. Bu kapsamda 2004 yılında 1 milyon, 2005’te 2 milyon hektar kadastro çalışması yaptık. Kadastro meselesi 2006’da bitecek. Bu iş bitince meşhur 2B tartışması da bitecek. 2B son günlerde kamuoyunda tartışılan bir mesele. Bu konuya tekrar girmeyeceğim. Yeni 2B’lerin olmaması gerekir. Bir koyundan sadece 1 post çıkar. 2B’nin bir de A’sı vardır. 2A da orman köylüsünün izole hayattan kurtarılıp medeni hayata adım atmasının sağlanmasıdır. 2A’lar için de 1 milyon dolar lazım. " Bakan Pepe, seyahatleri sırasında, "ormanların betonlaştığı" yönünde şikayetler aldığını belirterek, bu konuda vali, kaymakam, belediye başkanları ve orman müdürlerine büyük sorumluluk düştüğüne dikkati çekti. Orman içinde yapılaşma yaşanan yerlerin meralar olduğuna işaret eden Pepe, "Açıkça söylüyorum, 75 milyonun hakkı olan ormanlara, meralara ev yapanların evlerini başlarına yıkın. Suç duyurusunda bulunun, kimsenin gözünün yaşına bakmayın" diye konuştu. Pepe, Türkiye’deki orman yangınlarının önüne geçilmesi için de yoğun çaba sarf ettiklerini, Türkiye’de 2005 yılında 2 bin 700 orman yangını yaşanırken, Portekiz’de yıllık 150 bin, İspanya’da 90 bin yangın olduğunu, bu rakamın diğer Avrupa ülkelerinde daha da arttığını sözlerine ekledi. Toplantının ardından, Soğuksu Milli Parkı’nı gezen Pepe, buradaki yetkililerden kara akbabayla ilgili çalışmalar hakkında bilgi aldı. Pepe, gazetecilerin 2B konusunda soru yöneltmeleri üzerine, "2B’yle ilgili yeni bir şey yok. Birileri boş kalınca eski şeyleri araştırıyor herhalde. Bu konuda söyleyeceklerimizi söyledik" dedi. "Bu konu ilerleyen günlerde yeniden gündeme gelecek mi " sorusunu da Pepe, "Basının bu konuda yorum yapma hakkına nasıl müdahale ederim" diye yanıtladı. 
     
</TEXT>
</DOC>
