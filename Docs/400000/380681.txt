<DOC>
<DOCNO> 380681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sontur35.html </URL>
<DATE> 2005/09/22/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Alanya'da adam kaçırma iddiasıyla 7 gözaltı... 
</HEADLINE>
<TEXT>

     Antalya’nın Alanya İlçesi’nde, butik işleten bir kişiyi kaçırdıkları iddia edilen 7 kişi gözaltına alındı. 
     K.İ. 31 , H.B. 19 , M.B. 27 , K.B. 23 , A.K. 18 , Y.G. 22 
     ve U.S. 19 adındaki kişilerin, Alanya’nın Atatürk Caddesi’nde butik işleten bir kişiyi zorla araca bindirerek kaçırdıkları iddia edildi. Bu kişilerin, Oba Beldesi’nde bir otomotiv dükkanına götürdükleri butik sahibini döverek, butik malzemelerini koyduğu deponun yerini öğrenmek istedikleri kaydedildi. Söz konusu kişilerin, deponun yerini öğrenemedikleri ve kaçırdıkları butikçiyi Konya üzerinden Malatya’ya götürmeye çalıştıkları belirtildi. Butik sahibinin, Akseki kavşağındaki bir benzinlikte, tuvalete gitme bahanesiyle kişilerin yanlarından ayrılarak, durumu güvenlik görevlilerine bildirdiği, bunun üzerine diğer kişilerin kaçtığı kaydedildi. Güvenlik kamerasından belirlenen kişiler, Alanya, Konya ve Seydişehir emniyet müdürlüklerinin ortak çalışmasıyla yakalandı. Gözaltına alınan gaspçıların evlerindeki aramalarda, 1.5 kilo esrar, 1 tabanca ve tabancaya ait mermiler ele geçirildi. Zanlıların Alanya Kaçakçılık ve Organize Suçlar Grup Amirliği’ndeki sorgularının sürdüğü bildirildi. 
     
</TEXT>
</DOC>
