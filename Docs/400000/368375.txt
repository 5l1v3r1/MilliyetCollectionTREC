<DOC>
<DOCNO> 368375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonsiy08.html </URL>
<DATE> 2005/08/09/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Aksu 2004-2005 öğretim yılında üniversitelerde 460 öğrenci olayı yaşandı 
</HEADLINE>
<TEXT>

     İçişleri Bakanı Abdülkadir Aksu, 2004-2005 eğitim-öğretim yılında üniversitelerde 460 öğrenci olayı 
     meydana geldiğini bildirdi. 
     CHP Ankara Milletvekili Zekeriya Akıncı’nın yazılı soru önergesini yanıtlayan Aksu, üniversitelerdeki olayların çoğunluğunun afiş yapıştırma, bildiri dağıtma, pankart asma, basın açıklaması yapma ve döviz yapıştırma şeklinde gerçekleştiğini ifade ederek, olaylarda meydana gelen fiziki ve maddi zararın boyutuyla ilgili herhangi bir kayıt tutulmadığını kaydetti. 
     Aksu, öğrenci olaylarında 30 vatandaş ile 45 güvenlik görevlisinin yaralandığını, 668 kişinin gözaltına alındığını, hayatını kaybeden öğrenci olmadığını belirtti. 
     İçişleri Bakanı Aksu, açıklamasında şu bilgileri verdi 
     "Üniversitelerimizin güvenliği, özel güvenlik kurumlarınca sağlanmakta olup, önergeye konu edilen problemlerin giderilmesi amacıyla üniversite yöneticileri ile valiliklerimiz sürekli koordineli çalışmalar yürütmektedir. 
     Üniversitelerimiz, gençlerimizin kendilerini çağdaş demokratik bir ortamda ifade edebilecekleri, düşünce özgürlüğünün bulunduğu özerk kuruluşlardır. Böyle bir ortamda her düşünce sahibi kendini ifade etme adına çeşitli faaliyetlerde bulunabilmektedir. 
     Başkalarının haklarını ihlal etmemek kaydıyla olumlu hatta gerekli olan bu tür faaliyetler, kişilerin can ve mal güvenliklerini tehdit eder bir konuma geldiğinde vahim olaylara neden olabilmektedir. 
     Yapılan incelemeler neticesinde sözü edilen türde vahim olayları başlatan ya da tahrik eden kişilerin çoğunlukla illegal gruplarla beraber hareket ettikleri müşahede edilmiştir. Üniversitelerimizde vahim olaylara meydan verilmemesi amacıyla, bakanlığımca ilgili kurum ve kuruluşlarla koordine kurulmak suretiyle gerekli çalışmalar yürütülmektedir." 
     
</TEXT>
</DOC>
