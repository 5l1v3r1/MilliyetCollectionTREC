<DOC>
<DOCNO> 393276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/yasam/axyas02.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç şehir zorbasından öğretmene işkence 
</HEADLINE>
<TEXT>


Parkta gezmeye çıkan İngilizce öğretmeni Mehmet Ali Aksoy, 3 kişi tarafından 'sert baktığı' için burnu kesilerek 15 yerinden bıçaklandı 

HALUK ATALAY İstanbul 

Tarabya'da yürüyüş parkurunda gezen İngilizce öğretmeni Mehmet Ali Aksoy, 3 şehir zorbası tarafından, "sert baktığı" gerekçesiyle bıçakla kanlar içerisinde bırakıldı. Aksoy'un burnunu kesen saldırganlar, 15 yerinde de derin yaralar açtı. Yakalanan saldırganlardan ikisi tutuklandı. 
İddiaya göre, özel bir okulda öğretmenlik yapan ODTÜ mezunu Aksoy, pazar günü Büyükdere Caddesi'ndeki yürüyüş parkurunda gezerken, Mehmet Güven, Semih Dalkıran ve kimliği açıklanmayan arkadaşları ile göz göze geldi. Üç kişi, "Niçin ters bakıyorsun " diyerek Aksoy'un üzerine yürüdü. Aksoy'u yere yatıran şehir zorbaları, ellerindeki bıçakları rasgele saplamaya başladılar. 
Aksoy'u vücudunun 15 yerinden bıçaklayan zorbalar, yaya olarak kaçtılar. Saldırıyı gören bir vatandaşın ihbarı üzerine olay yerine gelen polis, Aksoy'u kanlar içerisinde buldu. Ambulansla Şişli Etfal Hastanesi'ne kaldırılan Aksoy, yoğun bakım ünitesine alındı. 
Görgü tanıklarının ifadesi doğrultusunda zanlıların peşine düşen polis, Mehmet Güven ile Semih Dalkıran'ı yakalandı. İki zanlı çıkarıldıkları mahkemece tutuklandı. 




</TEXT>
</DOC>
