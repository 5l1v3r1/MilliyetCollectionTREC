<DOC>
<DOCNO> 397579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sondun20.html </URL>
<DATE> 2005/11/24/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Matsakis'e yanıt ''Ada'yı terketmiyoruz'' 
</HEADLINE>
<TEXT>

     Türkiye-AB Karma Parlamento Komisyonu’nun KPK bugünkü toplantısında gündemi büyük ölçüde, daha önce de Kıbrıs’taki ara bölgeyi ihlal ederek KKTC toprağına giren ve boş bir kulübedeki Türk bayrağını çalan Avrupa Parlamentosu AP üyesi Marios Matsakis’in provokasyonları işgal etti. Matsakis'e net yanıtı Başmüzakereci Ali Babacan verdi. 
     Brüksel’de bugün sona eren Türkiye-AB KPK toplantısının son oturumunda söz alarak dün başlattığı provokasyonlarını sürdüren Matsakis, "AB’ye katılmaya hazırlanan Türkiye’de olup bitenlerin makyajdan ibaret olduğunu" savunarak, "Kıbrıs’ta terörist PKK kampları olduğunu iddia ediyorsunuz. Gelin size her metrekaresini gezdireyim. Tek bir terörist bulursunuz. O da kuzeyi işgal eden Türk ordusu" diye konuştu. 
     Bu sözlere, Türkiye’nin AB Daimi Temsilcisi Büyükelçi Oğuz Demiralp, "Terörist başı Abdullah Öcalan yakalandığında üzerinde Kıbrıs Rum kesimi pasaportu olduğunu size hatırlatırım" diye yanıt verdi. 
     Matsakis’in sözleri üzerine Türk milletvekilleri de sıralara vurarak tepkilerini ortaya koyarken, "provokasyon" yapıldığını söylediler. 
     Bunun üzerine konuşmasını sürdüren Matsakis, "Burası TBMM değil, Avupa Parlementosu. İfade özgürlüğü var" diyerek istediği şekilde konuşabileceğini söyledi. 
     Bu arada, KPK Eşbaşkan Yardımcısı Onur Öymen, Matsakis’in "Türk ordusuna ve Türk milletine hakaret içeren sözlerini geri almaması durumunda salonu terk edeceğini" söyleyerek, dışarı çıktı. 
     Salonda gerilimin artması üzerine Matsakis’i "saldırgan uslubü" nedeniyle sert şekilde uyaran Türkiye-AB KPK Eş Başkanı Joost Lagendijk, "Provokasyon yapma rolünüzü iyi oynuyorsunuz. Bu şekilde devam etmemenizi istiyorum. Parlamento başkanına bir mektup yazarak sizi buradan ihraç ettireceğim. Bundan sonra da size söz vermeyeceğim" diye konuştu. 
     Lagendijk’in uyarısına rağmen ısrarcı tavrını sürdüren Matsakis, "belgelere dayalı konuştuğunu" iddia ederek, "Dün AİHM bir karar aldı, bu yalan mı Burada Türk ordusunun masum insanları öldürdüğü belirtiliyor. Türk işgali bitmeden bölgeye barış gelmez, bölgesel sorular çözülmez" dedi. 
     Tepkiler karşısında bir süre sonra salondan ayrılan Matsakis, toplantının sonlarında tekrar içeri girse de sadece konuşmaları dinlemekle yetindi. 
     
     CEVABI BABACAN VERDİ 

     Matsakis ile Başmüzakereci Ali Babacan arasında da şu dialog gerçekleşti 
     Matsakis Askerleriniz ülkemden çıkmak zorunda. 
     Babacan Nihai çözüme kadar askerlerimiz Ada'dan çıkmayacak. 
     Bu diyaloğun ardından Rum Milletvekili Matsakis sinirlenerek Babacan'ın yanından ayrıldı. 
     Marios Matsakis, Karma Parlamento Komisyonu Üyesi ve AKP Milletvekili Necdet Budak'tan da tepki aldı. Budak, Matsakis'e 'bir Avrupalı gibi davranmasını' tavsiye etti. 
     Marios Matsakis, 9 kasımda Güney Kıbrıs'taki partisinden kovulmuş, hakkında tarihi eser kaçakçılığından soruşturma açılmış ve Avrupa Parlamentosu'nda dokunulmazlığı kaldırılmıştı. 
     Matsakis, daha önce de KKTC sınırını geçmeye çalışırken ve İngiliz üslerinin tellerinde asılı kalarak gündeme gelmişti. 
     Matsakis, geçtiğimiz yıl iktidardaki Papadopulos'un partisi DİKO'dan Avrupa Parlamentosu milletvekili seçilmişti. 
     
</TEXT>
</DOC>
