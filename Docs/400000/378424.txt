<DOC>
<DOCNO> 378424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonspo27.html </URL>
<DATE> 2005/09/14/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Carlos Tevez Kadınlarda hakemlik yapacak kapasite yok 
</HEADLINE>
<TEXT>

     Brezilya'nın 1. lig takımı Corinthians'da top koşturan Arjantinli yıldız Carlos Tevez'in, ''kadınların kapasiteleri olmadığı için futbol hakemliği yapmamaları gerektiğini'' söylemesi başına iş açtı. 
     Tevez'in takımının geçen hafta Sao Paulo karşısında 3-2 yenildiği ve yan hakemliklerini kadınların yaptığı karşılaşmanın ardından bu açıklamasıyla şimşekleri üzerine çeken Tevez hakkında kovuşturma başlatılması da gündeme geldi. 
     Polis yetkilileri, Tevez'in bu kişisel görüşleri hakkında soruşturma açılabileceğini belirterek, savcılığın açıklamalarda suç unsuru bulunup bulunmadığını incelediğini, suç unsuru bulunması ve yargıya aksetmesi durumunda, futbolcunun 6 bin 650 real yaklaşık 4 bin YTL para cezasına çarptırılabileceğini kaydettiler. 
     ''Apaçi'' lakaplı Tevez, takımının geçen hafta yenilgisinden sonra basına yaptığı açıklamada, kadınların futbol hakemliği yapmaması gerektiğini, bunun bir ''kapasite'' meselesi olduğunu söylemişti. 
     Öte yandan Corinthians kulübü, Tevez'in basına demeci sırasında İngiliz Manchester United takımının formasını giymesinden ötürü kendisinden 80 bin avro yaklaşık 140 bin YTL kesilmesini kararlaştırdı. 
     
</TEXT>
</DOC>
