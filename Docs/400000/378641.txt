<DOC>
<DOCNO> 378641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/soneko16.html </URL>
<DATE> 2005/09/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Telsim'den basın mensuplarına özel tarife... 
</HEADLINE>
<TEXT>

     Telsim, her medya mensubuyla dört yakınına, birbirleriyle ücretsiz konuşma ve veri iletişimi yapma imkanı veren tarife hazırladı. 
     Faturalı ve faturasız hat tercihinin yapılabildiği yeni tarifede, kullanıcılara avantajlı hizmetler sunuluyor. Faturalı hattı tercih edenler, ayda 8.9 YTL sabit ücret karşılığında 300 dakika ücretsiz grup içi görüşme imkanının sahibi oluyor. 
     Faturalı hattı seçen basın mensuplarına SIM kartları ücretsiz olarak hediye ediliyor. Ayrıca, 22 YTL değerindeki ilk abonelik Özel İletişim Vergisi de Telsim tarafından karşılanıyor. Kontörlü hatları seçenler ise her ay ilk 250 kontör yüklemelerinden sonra bir kereye mahsus grup içinde 200 dakika ücretsiz konuşabiliyorlar. 
     Telsim'in yeni tarifesinde ayrıca, medya şirketlerine ve sarı basın kartı sahiplerine açılan hatlar için ilk 6 ay sınırsız ve ücretsiz yurtiçi GPRS servisi sunuluyor. 
     Gazetecilere, kurumlarıyla aralarındaki mobil veri iletişimini hızlı ve konforlu bir şekilde gerçekleştirme fırsatı sunan GPRS'in ilk 6 aydan sonraki kullanımında ise kademeli tarife üzerinden yüzde 30 indirim uygulanacak. 
     Tarifeden yararlanmak isteyen medya çalışanlarının, nüfus cüzdanları ve GSM aboneliği tesis talebini içeren antetli kağıda imzalı, kaşeli yazıyla, Türkiye genelindeki 700 CepShop'tan herhangi birine başvurmaları yeterli olacak. 
     Medya çalışanlarının yakınları ise son iki döneme ait sabit fatura veya alternatifleri ile medya şirketinde çalışan yakınına ait sarı basın kartı veya kurum kimliği ile medya mensuplarına özel tarifeden faydalanabilecek. 
     
</TEXT>
</DOC>
