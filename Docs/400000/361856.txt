<DOC>
<DOCNO> 361856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/yazar/uras.html </URL>
<DATE> 2005/07/17/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Sabancı Müzesi'nde "Turquerie" 
</HEADLINE>
<TEXT>


"Turquerie" deyimi Avrupa'da, "Türk hayatı ve Türklerden esinlenerek yapılmış eserler" için kullanılan bir deyim. 
Avrupalılar Türkleri, Osmanlı döneminde tanımaya başladı. Türklerin Avrupa içlerine kadar yürümesinden korktu. Bu korku, merak getirdi. Merak hayranlık ve özlem ile karıştı. 
Türkler ve yaşamları Avrupalının ilgisini bu kadar çekince, Osmanlı topraklarına gelen gidenler, Türkleri ve yaşamlarını yazı ve çizgi ile anlatmaya başladı. Bu yazılara ve çizgilere dayalı olarak, Avrupa'da "yarı gerçek, yarı hayal" bir Türk imajı oluştu. 
İstanbul'da Sabancı Müzesi'ndeki, "17'nci Yüzyıl Avrupası'nda Türk İmajı" adı ile düzenlenen sergide, bundan 300-400 yıl önce yapılmış yağlıboya tablolar sergileniyor. Bunlar eski Habsburg topraklarındaki, Slovenya ve Hırvatistan'daki çeşitli müze ve koleksiyonlardan getirilmiş. 

400 yıllık tablolar 
Bu tabloları, bulmak, bir araya getirmek, iki yıl önce Türk ve İslam Eserleri Müzesi müdürlüğünden ayrıldıktan sonra Sabancı Müzesi'nin yönetimini üstlenen Dr. Nazan Ölçer'in başarısı. Tabloların getirilmesinde Dışişleri Bakanlığı Yurtdışı Tanıtım Kültür Genel Müdürü Büyükelçi Şule Soysal başta olmak üzere bakanlık çalışanlarının yardımları olmuş. Serginin düzenlemesinde Dr. Filiz Çağman ve Selmin Kangal, Dr. Nazan Ölçer ile birlikte çalışmış. 
Rahmetli Sakıp Sabancı'nın "Atlı Köşk"ünde açılan müzenin şimdi 6.500 metrekarelik çağdaş sergi salonları var. 6 milyon dolar harcama ile 9 ayda bitirilen yeni sergi salonlarında bundan sonra dünya müzelerinden gelen eserleri izlemek mümkün olacak. 

Yeni müze binası 
Sabancı Müzesi, Sabancı ailesinin maddi ve manevi desteği ile yaşıyor. Sabancı Üniversitesi'ne bağlı. Rektör Prof. Dr. Tosun Terzioğlu'nun himayesinde. Fakat en önemli kişi, Sakıp Sabancı ile projeyi başlatan, sonra sahiplenerek müzenin gelişmesi için büyük çaba gösteren Güler Sabancı. 
En iyisi siz Sabancı Müzesi'ni geziniz. Giriş öğrencilere 1 YTL, halka 6 YTL. Pazar günleri kahvaltı, caz konseri ve müze gezisi paket programı uygulanıyor. Kişi başı 45 YTL. 
İmk nınız var ise, 65 YTL'ye satılan 312 sayfalık sergi kataloğunu satın alınız. Şimdiye kadar gördüğüm en güzel sergi kataloglarından biri. 112 sayfasında Osmanlı Türkleri, yaşamları, Avrupa'da Türkler ile ilgili bilgi var. Katalog denilen şeyin, sayfalara resim dizmek olmadığını, sergi hazırlamanın bir kültür işi olduğunu, sergideki tabloları bir araya getirmenin bir deneyim ve bilgi gerektirdiğini, sergilenen tabloların derinliğine inerek ve gerisini bilerek halka anlatmanın ne olduğunu katalogta görüyorsunuz. 



</TEXT>
</DOC>
