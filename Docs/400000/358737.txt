<DOC>
<DOCNO> 358737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sontur21.html </URL>
<DATE> 2005/07/06/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Afşin - Elbistan'da elektrik üretimi durabilir iddiası... 
</HEADLINE>
<TEXT>

     Türkiye Maden İşçileri Sendikası Genel Mali Sekreteri İsmail Aslan, Afşin-Elbistan Termik Santrali’nde kömür üretiminin kısa süre içinde artırılmaması halinde, elektrik üretiminin kömürsüzlükten bir kaç ay içinde durabileceğini belirtti. 
     Aslan, yaptığı yazılı açıklamada, Afşin-Elbistan’da yeni santraller yapıldığını, ancak kömür üretimini artırmak için herhangi bir projenin uygulanmadığını ifade etti. 
     Afşin-Elbistan linyit havzasının 4.3 milyar ton linyit kömür rezervi ile Türkiye’nin toplam linyit rezervinin yüzde 40’ına sahip olduğunu hatırlatan Aslan, şunları kaydetti 
     "Afşin-Elbistan Termik Santrali’nde elektriğin kilovatsaati ortalama 2 sente mal olmaktadır. Devletin, özel doğalgaz santrallerinde kilovatsaatini 10-11 cente kadar satın aldığı elektriği, kendi işlettiği santrallerde kilovatsaatini 4 sente mal ettiği göz önüne alınırsa, bu santralin kömür ile çalışan diğer santrallere göre önemi bir kat daha artmaktadır." 
     
     B TERMİNALİNE KÖMÜR VERİLİRSE 
     Bu anlayışla Afşin-Elbistan havzasında mevcut 344 MW gücünde 4 üniteye sahip A termik santralinin yanı sıra toplam 8050 MW gücünde yeni santrallerin kurulması planlandığını belirten İsmail Aslan, şu görüşlere yer verdi 
     "Santralin kömür ihtiyacını karşılayacak kömür rezervi mevcut. 
     Ancak, sorun kömür üretiminde. B terminalinin yıllık kömür ihtiyacı 19 milyon 200 bin ton, bu terminalin kömür ihtiyacı A terminalinden karşılanıyor. A terminalinin kömür ihtiyacını karşılayan Kışlaköy İşletmesi’nde halen üzeri açılmamış 10 milyon ton kömür mevcuttur. Bu sahadan sadece A terminaline kömür verilse bile 6 aylık ihtiyacı karşılayabilecektir. Bu sahadan B terminaline de kömür verilmektedir. 
     B terminaline bu sahadan kömür verilmeye devam edilirse 4 ay içinde kömür bitecek ve her iki santrale de kömür verilemeyecek, dolayısıyla üretim duracaktır." 
     
     "ÜRETİM İÇİN İŞÇİ SAYISI ARTIRILMALI" 
     Santralin B terminali için öngörülen maden sahasının üretime geçirilmesinin sağlanması gereğine dikkati çeken Aslan, bunun için üretimin artırılması, üretimin artırılması için de işçi sayısının artırılması gerektiğini kaydetti. 
     Aslan, 2005 yılında üretim hedefinin bir önceki yıla göre 2.5 kat artırıldığını, ancak 4 bin 150 olan işçi sayısının bin 730’a düşürüldüğünü ifade ederek, santrallerin, üretim hedefinin arttığını ama işçi sayısının düşürüldüğünü, bunun da bir çelişki olduğunu kaydetti. 
     
</TEXT>
</DOC>
