<DOC>
<DOCNO> 377039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/soneko15.html </URL>
<DATE> 2005/09/09/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Kemal Derviş Bütün haklarımızı koruyarak AB'ye girmek istiyoruz 
</HEADLINE>
<TEXT>

     Kenan Gürbüz AA 

Yuvarlak Masa toplantısı nedeniyle Göcek'te bulunan Birleşmiş Milletler BM Kalkınma Programı Başkanı Kemal Derviş, ''biz Türkiye olarak güçlü biçimde, bütün haklarımızla, kendi çıkarlarımızı koruyarak AB'ye girmek istiyoruz'' dedi. 
     Derviş bu noktada kamuoyunu kazanmak ve Türkiye'nin Avrupa'ya neler katabileceğini anlatabilmek, ''Avrupa'daki yandaşlarımızla, dostlarımızla'' sıkı ittifak kurmak ve bu ittifak çerçevesinde çalışmanın, Türk toplumu için çok önemli olduğunu bildirdi. 
     Ekonomi ve Dış Politika Forumu EDP ile Türkiye Sanayici ve İşadamları Derneği TÜSİAD tarafından Göcek'te düzenlenen ''AB'nin geleceği ve Türkiye-AB ilişkileri'' konulu yuvarlak masa toplantısı, 14 farklı Avrupa ülkesinden 30 yabancı ve 20 Türk katılımcının iştirakiyle basına kapalı sürüyor. 
     
     ''VATANDAŞ DERVİŞ OLARAK KATILIYORUM'' 
     Toplantıya verilen arada Anadolu Ajansı muhabirinin sorularını yanıtlayan Kemal Derviş, toplantıya görevinden izin alarak, ''vatandaş Kemal Derviş'' olarak katıldığı bildirdi. 
     Derviş toplantıyı değerlendirirken, bu toplantının önemli bir boyutunun, ''Avrupa'nın kendi geleceğini Türkiye'de tartışması'' olduğunu vurguladı. 
     Derviş bu konuda, ''bu toplantının Türkiye ve Avrupa için çok önemli bir boyutu var ama bir kere, Avrupalıların kendilerinin ne yapmak istediklerini, nasıl yapmak istediklerini tartışması gerekir. Bu tartışmaları Türkiye'de yapmaları çok anlamlı'' dedi. 
     
     AB SÜRECİNDE TÜRKİYE 
     AA muhabirinin, ''bu toplantının Türkiye'nin AB sürecine bir katkısı olacak mı'' şeklindeki sorusuna karşılık Derviş, şunları söyledi 
     ''Toplantıda çok eski başkanlar var. İki eski AB komiseri var, sivil toplum öncüleri, önemli araştırmacılar, önemli araştırma kurumlarının başkanları yaklaşık 40 yabancı katılımcı var. Türk katılımcılarla birlikte güzel bir topluluk. Çoğu Türkiye'ye daha sıcak bakıyor. Türkiye'yi seven insanlar biraz çoğunlukta açıkçası ama dengeyi de sağlamak için, karşı görüşlerin ortaya çıkmaları ve ikna olmaları için... sıcak bakmayanlar da var. Yani karışık bir grup.'' Bu grubun, dünyanın ve Türkiye'nin en güzel köşelerinden birinde Göcek Avrupa'nın geleceğini tartışacağına işaret eden Derviş, devamla şöyle dedi 
     ''Bu tür toplantılar çok faydalı ama bir toplantıyla bir şey yapmak kolay değil. Ancak biz Türkiye olarak güçlü biçimde, bütün haklarımızla, bütün kendi çıkarlarımızı koruyarak AB'ye girmek istiyoruz. Eğer olmayacaksa Türk katılımcılar bunu uygulayacak. Burada kamuoyunu kazanmak ve Türkiye'nin de Avrupa'ya neler katabileceğini anlatabilmek, Avrupa'daki yandaşlarımızla dostlarımızla sıkı bir ittifak kurmak ve bu ittifak çerçevesinde çalışmak Türk toplumu için çok önemli.'' Kemal Derviş, Türkiye'de son günlerde yaşanan iç gelişmelerin, ''AB sürecine olumlu veya olumsuz bir etkisi olur mu'' şeklindeki soru üzerine, Göcek'teki toplantıya görevinden izin alarak katıldığına işaret ederek, ''Ben bu toplantıya bir vatandaş, kısacası Kemal Derviş olarak katılıyorum. Türk siyaseti üzerine yorum yapmak istemiyorum bu konuda bir şey söylemeyeceğim'' dedi. 
     
     YABANCI MİSAFİRLER TÜRK DÜĞÜNÜNDE 
     Bu arada toplantıya katılan yabancı misafirler, dün gece kaldıkları SWISS Otel Göcek'ten ayrılarak, Göcek Koyu'nda yapılan bir düğüne katıldılar. 
     Katılımcılar, gelir ve damatla birlikte eğlenip hatıra fotoğrafı çektirdiler. TÜSİAD AB Temsilcisi Bahadır Kaleağası da, kendisine ait kamerayla düğünü görüntüledi. 
     Basına kapalı toplantıda ise ''AB'nin yönetişimi, Avrupa ekonomisi, AB'nin rolü, AB ve küresel güvenlik, Avrupa kamuoyu ve genişleme'' gibi konular, katılımcıların yaptıkları sunumlarla ele alınıp tartışılıyor. 
     
</TEXT>
</DOC>
