<DOC>
<DOCNO> 393934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/ekonomi/eko07.html </URL>
<DATE> 2005/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsun - Ceyhan'da Çalık ve ENI ortaklığı 
</HEADLINE>
<TEXT>


İSTANBUL AA 

Boğazların petrol trafiğinin azaltılması ve Hazar petrollerinin Türkiye üzerinden dünya piyasalarına sunulmasını amaçlayan Samsun - Ceyhan Hampetrol Boru Hattı'nın yapımı için Çalık Enerji ve İtalyan enerji şirketi ENI, işbirliği kararı aldı. İki firma yetkilileri dün İtalya'nın başkenti Roma'da konuyla ilgili bir anlaşma imzaladı. 
Orta Asya ve Hazar Havzası hampetrol kaynaklarının Türkiye üzerinden dünya pazarlarına açılmasına olanak sağlayacak Samsun - Ceyhan Boru Hattı'nın ortak yapımı için Türkiye'den Çalık Enerji ile İtalyan enerji şirketi ENI mutabakata vardı. Çalık Grubu'nun önerdiği rota Kayseri üzerinden geçiyor ve Kayseri civarından Kırıkkale'ye ek bir hat veriyor. Ekinciler Holding'in Samsun - Ceyhan boru hattı projesi ise Sivas üzerinden geçiyor ve BTC boru hattı ile paralel hareket ediyor. 

İki yıl hazırlanıldı 
Çalık Grubu İcra Kurulu Başkanı Erdal Çelik, Samsun - Ceyhan Boru Hattı için iki yılı aşkın süredir hazırlık yaptıklarını belirterek, "ENI ile yaptığımız işbirliği, Samsun - Ceyhan Petrol Boru Hattı'nın kapasitesinin kullanımı için ihtiyaç duyulacak hampetrolün teminini de önemli ölçüde garanti altına alıyor" dedi. 



</TEXT>
</DOC>
