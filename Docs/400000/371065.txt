<DOC>
<DOCNO> 371065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/siyaset/siy03.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a kıyamadı 
</HEADLINE>
<TEXT>


AKP Muğla Milletvekili Seyfi Terzibaşıoğlu, getirilen pastanın üzerinde Erdoğan'ın resmini görünce, "Ne Tayyip Bey'i, ne AKP'yi keseriz" diyerek kesmekten vazgeçti 

KAAN KAYA Muğla DHA 


AKP Muğla Milletvekili Seyfi Terzibaşıoğlu, Marmaris'te partinin 4. kuruluş yıldönümü nedeniyle düzenlenen törende, üzerinde parti amblemi ve Başbakan Recep Tayyip Erdoğan'ın resmi bulunan doğum günü pastasını kesmeyi reddetti. 
14 Ağustos 2001'de kurulan AKP'nin 17 Ağustos depreminin yıldönümünde yapılan kutlamasına Terzibaşıoğlu, İl Başkanı Mehmet Nil Hıdır ve partililer katıldı. Kutlama töreninin sonunda üzerlerinde AKP amblemi ve Erdoğan'ın fotoğrafı bulunan 2 pasta salona getirildi. Partililerin kendisinden kesmesini istedikleri pastayı uzun uzun inceleyen Terzibaşıoğlu, "Bir tarafında halkın, fakir fukaranın babası, halk adamı Tayyip Bey'in resmi, bir tarafında AKP var. Biz ne Tayyip Bey'i keseriz, ne de AKP'yi. Ben şöyle göstermelik keseyim" diyerek, pastanın köşesinden küçük bir parça aldı. 





</TEXT>
</DOC>
