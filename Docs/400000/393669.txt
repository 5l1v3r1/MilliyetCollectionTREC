<DOC>
<DOCNO> 393669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/yazar/sazak.html </URL>
<DATE> 2005/11/10/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Solun yazgısı 
</HEADLINE>
<TEXT>


Transferler ve dokunulmazlık Bu Meclis'in iki büyük ayıbı. Bekir Coşkun Hürriyet'te, 'sosyal demokrat' 2 milletvekilinin daha CHP'den AKP'ye geçişini eleştiren dünkü yazısına 'Zavallı sol' diye başlık atmıştı. 
Sosyal demokrat gibi gözüken ama 'sol' olmayan kişiler. 
Aşiret reisi, NATO müteahhidi, IMF'ci 'sosyal demokratlar ' 
CHP, 3 Kasım 2002 seçimlerine 'iktidar umudu'yla girdi. Baykal, 'Anadolu solu' sloganıyla partiyi sağa açtı. Türbanlıların da oyunu istedi. 
Seçimi AKP kazandı, CHP ana muhalefet oldu. Önce Baykal'ın 'A takımı' dağıldı. 
Kemal Derviş, Yaşar Nuri Öztürk, Zülfü Livaneli gitti. 
Kopma sırası, 'sağdan devşirme' parlamenterlere geldi. 
CHP Meclis'e 177 kişiyle geldi. İstifalarla bu sayı 154'e düştü. 
Aslan sosyal demokratlardan 7'si 'İslami kimliği'yle CHP'ye ters gelen AKP'ye geçti. 9 CHP'li ise ANAP'a geçerek Erkan Mumcu'ya grup kurdurdu. 
Bekir Coşkun, 'Nasıl oluyor, anlayamıyorum' diye sormuş "CHP'li seçmenlerin oyları ile milletvekili olmak, sonra gidip AKP'de oturmak nasıl bir şey " 
Etik yönden haklı bir soru. 
Seçmen CHP'ye oy veriyor. Halk bu milletvekillerini oy verdiği partide, 'CHP sıralarında' otursunlar diye Meclis'e gönderiyor, Naci Aslan'ın Muharrem Eskiyapan'ın kimi demeçlerine yansıyan şekilde muhalefette iken iktidarı eleştiren üyeler, 'törenle' AKP'ye katılıyorlar. 
AKP'den kopanları da 'öteki' partiler alıyor. Seçmen iradesi bu şekilde 'iğfal edilmiş' oluyor. 
Sevgili Coşkun buraya kadar haklı. Ancak haksız olduğu bir taraf var. 
'Zavallı Türk solu' diyerek faturayı sola çıkarmış olması. 
CHP'den kopanlardan yola çıkarak bugünkü manzaraya 'solun yazgısı' diye üzülebiliriz. Ancak bazı ayırımları yapmak kaydıyla... Örneğin sosyal demokrat-sosyalist sol farkını koyarak. CHP'nin artık ne kadar 'sol'da olduğunu tartışarak. Deniz Baykal'ın CHP'sinin Meclis'e taşıdığı insanların çoğunun gerçekte 'sosyal demokrat' bile olmadığını görerek. 
CHP politbürosunun listelerinde siyasi kaygıların dışında başka çıkarlar sağlayıp sağlamadığını sorgulayarak. Bugün AKP'ye ve ANAP'a gidenler, ön seçim yoluyla CHP örgütlerinden gelmedi. 
Çoğu aday 'sıfır kilometre-pırıl pırıl' diye genel merkezden atandı. Sola kapanmak, CHP yönetiminin tercihiydi. 'Sağdan devşirilenler' partiden kopuyor. 
Türk solunun yazgısı bu olamaz 
Olmamalı. 



</TEXT>
</DOC>
