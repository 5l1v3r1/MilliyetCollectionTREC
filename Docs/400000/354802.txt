<DOC>
<DOCNO> 354802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonspo06.html </URL>
<DATE> 2005/06/23/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Gerets ve adamları işbaşı yapıyor 
</HEADLINE>
<TEXT>

     Aslan'ın teknik kurmayları beklendiği gibi Bülent Ünder, Erdal Keser ve Stumpf oldu. İlk buluşma cumartesi günü 
     
     Boloğlu devam edecek 
     Teknik direktör Eric Gerets’in ardından yeni sezonda Galatasaray’da görev yapacak olan teknik ekip de resmen açıklandı. Kulüpten yapılan bildiride Bülent Ünder, Erdal Keser ve Reinhard Stumpf’un teknik kadroda çeşitli görevler alacakları duyuruldu. Ünder’in teknik danışman’ olması beklenirken, Keser ve Stumpf’un, antrenör sıfatıyla Gerets’in yardımcılıklarını yapacakları öğrenildi. Kaleci antrenörü Nezihi Boloğlu da görevine devam edecek. 
     
     Ünder 5 yıl sonra 
     Gerets ve ekibinin ilk buluşması ise cumartesi günü gerçekleşecek. Belçikalı teknik adamın, Erdal Keser ve eski kulübü Wolfsburg’da yardımcılığını yapan Stumpf’la Almanya’da sürekli görüştüğü, ancak Bülent Ünder’le ilk kez tanışacağı kaydedildi. 1999-2000 sezonunun sonunda Fatih Terim’in Fiorentina’ya gitmesinin ardından Cim Bom’la yolları ayrılan Bülent Ünder, tam beş yıllık ayrılığın ardından Galatasaray’da işbaşı yapacak. 
     
</TEXT>
</DOC>
