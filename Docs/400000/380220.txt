<DOC>
<DOCNO> 380220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun35.html </URL>
<DATE> 2005/09/21/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Rusya Kırgızistan'da uzun süre kalacağız 
</HEADLINE>
<TEXT>

     Rusya Savunma Bakanı Sergey İvanov, ülkesinin Kırgızistan'da uzun süreli kalacağını söyledi. 
     Kırgızistan Devlet Başkanı Bakiyev, ''yardımlarından dolayı Rusya'ya minnettarım'' dedi. 
     Resmi ziyaret için Kırgızistan'da bulunan Rusya Savunma Bakanı İvanov, Kırgız lider Bakiyev ile birlikte başkent Bişkek'e yaklaşık 60 kilometre uzaklıktaki Rus askeri hava üssünü ziyaret etti. 
     Ziyaret sırasında Rusya'nın Kırgızistan Savunma Bakanlığı'na yapacağı askeri teknik yardımların bir kısmı da Kırgız tarafına teslim edildi. 
     Akipress'in haberine göre Kırgız lider Bakiyev, ülkesinin bu tür askeri yardımlara ihtiyacı olduğunu ifade ederek, kendisinin Rusya ziyareti sırasında Rus lider Vladimir Putin ile görüşmesinde bu konuyu gündeme getirdiğini hatırlattı. Bakiyev, ''yardım ricamın bu kadar kısa sürede yerine getirilmesinden dolayı Rusya'ya minnettarım'' diye konuştu. 
     Kurmanbek Bakiyev, ''Kırgız askerlerinin, Rus askerleriyle birlikte Orta Asya'da barış ve güvenliği sağlamaya çalışacaklarını'' dile getirirken, ''Kırgızistan-Rusya ilişkilerinin, Şanghay İşbirliği Örgütü ŞİÖ ve Bağımsız Devletler Topluluğu Ortak Güvenlik Örgütü çerçevesinde daha da ileri gideceğinden şüphem yok'' dedi. 
     Rusya Savunma Bakanı İvanov ise konuşmasında, Kırgızistan'da uzun süreli kalmayı planladıklarını belirterek, bu yüzden hava üssüne milyonlarca ruble tutarında yatırım yapılacağını söyledi. 
     Rus askeri hava üssünün modern bir hale getirilmesi için de gereken harcamayı yapacaklarını ifade eden İvanov, Kırgız tarafına, yaklaşımlarından dolayı teşekkür etti. 
     Hava üssünün ziyaretinin ardından Rusya Savunma Bakanı Sergey İvanov, Tacikistan'a gitmek üzere Kırgızistan'dan ayrıldı. 
     
</TEXT>
</DOC>
