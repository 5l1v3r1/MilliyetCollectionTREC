<DOC>
<DOCNO> 361882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/soneko07.html </URL>
<DATE> 2005/07/17/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Hazine, YTL cinsinden bono ihalesi düzenleyecek... 
</HEADLINE>
<TEXT>

     Hazine, bu hafta 91 gün vadeli, YTL cinsinden iskontolu referans bono ihalesi düzenleyecek. 
     Hazine, 19 Temmuz Salı günü, değişken faiz ödemeli senetlerin kupon faizlerinin belirlenmesi amacıyla 91 gün vadeli YTL cinsinden iskontolu referans bono ihalesi yapacak. 
     Düzenlenecek ihalede satılacak kağıtlar 20 Temmuz Çarşamba günü ihraç edilirken, geri ödeme tarihi 19 Ekim 2005 olarak belirlendi. 
     Söz konusu ihalede net 2 milyar 304 milyon YTL tutarında ihraç yapılacak olup bu miktar Temmuz ayında piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarı toplamının yüzde 15'i kadar olacak. 
     Bu ihalede ROT ve ihale sonrası teklif yoluyla satış yapılmayacak. 
     
     SON DURUM 
     Hazine en son 12 Temmuz tarihinde düzenlediği, 3 yıl vadeli, 6 ayda bir kupon ödemeli, değişken faizli dolar cinsinden devlet tahvili ihalesinde bileşik faiz yüzde 5.70 olmuştu. 
     Dolar cinsinden devlet tahvili ihalesine toplam nominal 430.3 milyon dolar teklif gelirken, nominal 218.4 milyon dolar, net ise 217.4 milyon dolar satış yapılmıştı. İhalede basit faiz yüzde 5.62 olmuştu. 
     Bu arada ihalede, kamu kuruluşları ve piyasa yapıcı bankalara da toplam 585.5 milyon dolar net rot satışı yapılmıştı. 
     Böylece ihalede kamu kuruluşları ve piyasa yapıcı bankalara satışlarla birlikte toplam 802.9 milyon dolar net borçlanma gerçekleştirilmişti. 
     Hazine, bu hafta tamamı YTL cinsinden olmak üzere toplam 3 milyar 783 milyon YTL iç borç ödemesini gerçekleştirecek. 
     
</TEXT>
</DOC>
