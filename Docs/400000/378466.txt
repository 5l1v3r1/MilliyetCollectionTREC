<DOC>
<DOCNO> 378466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sontur23.html </URL>
<DATE> 2005/09/14/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Herşey eksik bir porsiyon cips yüzünden... 
</HEADLINE>
<TEXT>

     Samsun’da işletmeciliğini yaptığı lokantada müşteriye eksik verilen bir porsiyon cips yüzünden tartıştığı aşçı ile kendilerini ayırmak isteyen ağabeyini bıçakla yaralayan sanık, 12 yıl 7 ay hapse mahkum edildi. 
     Samsun 1. Ağır Ceza Mahkemesi’ndeki duruşmada, yaklaşık 9 ay önce Kale Mahallesi’nde meydana gelen olayda, işletmeciliğini yaptığı babasına ait lokantada müşteriye eksik verilen bir porsiyon cips nedeniyle çıkan tartışmada aşçı Kadir Akpınar 28 ile kendilerini ayırmak isteyen ağabeyi Erol Katırcıoğlu’nu 33 bıçakla yaraladığı gerekçesiyle tutuklanan Yunus Emre Katırcıoğlu’nun 29 yargılanmasına devam edildi. 
     Daha önce söz konusu suçtan 13 yıl 5 ay hapis cezasına çarptırılan, ancak Yargıtay’ın bozma kararı sonrasında yeni TCK hükümlerine göre yeniden hakim karşısına çıkan sanık, olaydan pişman olduğunu söyledi. 
     Müşteriye eksik verilen bir porsiyon cips yüzünden aşçı ile tartıştıklarını belirten sanık, "Amacım kimseyi yaralamak değildi, olay bir anda gelişti. Yaptıklarımdan pişmanım" diye kendini savundu. 
     İfadenin ardından kararını açıklayan mahkeme heyeti, 24 yıl ağır hapis cezasıyla yargılanan sanığı, aşçının yaralanması suçundan 9 yıl, ağabeyinin yaralanması suçundan da 3 yıl 7 ay olmak üzere toplam 12 yıl 7 ay hapse mahkum etti. 
     
</TEXT>
</DOC>
