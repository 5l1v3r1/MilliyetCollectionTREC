<DOC>
<DOCNO> 373184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sontur32.html </URL>
<DATE> 2005/08/26/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İzmir'in 8 bin yıllık tarihi kazılıyor 
</HEADLINE>
<TEXT>

     İzmir'in, bilinenin aksine 5 bin değil, 8 bin yıllık bir kent olduğunu ortaya koyan bulguların çıkarıldığı Yeşilova Höyüğü'nde kazılar başladı. 
     İzmir Büyükşehir Belediye Başkanı Aziz Kocaoğlu ve Ege Üniversitesi EÜ Rektörü Prof. Dr. Ülkü Bayındır, Yeşilova Höyüğü'nde düzenledikleri basın toplantısında, kazılarla ilgili bilgi verdi. 
     Kocaoğlu, İzmir'in 5 bin değil, 8 bin yıllık kent olduğunu dair zaman zaman varsayımların dile getirildiğini, kazılarla bunun ortaya konulduğunu söyledi. Geçen hafta biten UNIVERSIADE 2005'te İzmir'i 5 bin yıllık kent olarak tanıttıklarını dile getiren Kocaoğlu, elde edilen bulgularla kentin 8 bin yıllık olduğunun müjdesini aldıklarını ifade etti. 
     EÜ Rektörü Prof. Dr. Ülkü Bayındır, İzmir'in tarihinin 8 bin yıllık olduğunun ortaya çıkmasıyla, kentin tarihinin değiştiğini kaydetti. Bayındır, 8 bin yıl önce burada yaşayan halkın İzmir'i şekillendirdiğini dile getirdi. 
     EÜ Edebiyat-Fakültesi Arkeoloji Bölümü öğretim üyesi ve kazı Başkanı Yrd. Doç. Dr. Zafer Derin, İzmir'in hep gelip geçici kültürlerin geçiş noktası olarak tanıtıldığını, bunun böyle olmadığının kazılar sonucunda ortaya çıktığını söyledi. Derin, 8 bin yıl önce bölgede akarsuların, meyve ağaçlarının bulunduğunu, toprağın verimli olduğunu ve hayvanların yaşadığını belirterek, toprağın altında nehirlerin taşıdığı alüvyonlarla kapatılmış bir höyük olduğunu anlattı. 
     Kocaoğlu ve Bayındır, toplantıdan sonra kazı alanını gezerek, Zafer Derin'den bilgi aldı. 
     
</TEXT>
</DOC>
