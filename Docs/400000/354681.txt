<DOC>
<DOCNO> 354681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sondun11.html </URL>
<DATE> 2005/06/23/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Barroso, 'Türkiye' söylemini düzeltti 
</HEADLINE>
<TEXT>

     Avrupa Komisyonu Başkanı Jose Manuel Barroso, ''Türkiye'nin üyeliği birlik içinde açıkça tartışılmalı'' sözlerine açıklık getirdi. Barroso, ''açıklamam, Türkiye'nin üyeliği engellenmeli şeklinde algılanmamalı'' dedi. 
     ABHaber internet sitesine konuşan Barroso, 'AB'de Türkiye'nin tartışılması görüşünün, Türkiye'nin müzakere sürecini engelleme veya geciktirme anlamında kullanmadığının' altını çizdi. 
     Barroso, ''referandumlardan sonra Avrupa'da Türkiye konusunda herkes bir şeyler söylüyor. Kafalar Türkiye konusunda karışık. Türkiye devamlı gündeme getiriliyor. Ben işte buradan yola çıkarak Türkiye'yi tartışalım dedim'' diye konuştu. 
     Türkiye'yle müzakerelerin 3 ekimde mutlaka başlayacağını söyleyen Komisyon Başkanı Barroso, Türkiye-AB sürecindeki yanlış anlaşılmaların giderilmesi gerektiğini söyledi. 
     
     Barroso'nun dünkü açıklamaları 
     Barroso, dün yaptığı açıklamada "Hollanda ve Fransa'daki seçmenlerin Türkiye ile ilgili gönderdikleri işaretin ardından, bu ülkeyle ilişkilerin geleceğini ciddi olarak tartışmalıyız" ifadesini kullanmıştı. 
     AB'nin felç riski taşıdığını belirten Barroso, bütçe konusunda anlaşma sağlanamaması halinde, bunun acısını önce birliğe yeni katılan Avrupa ülkelerinin çekeceğini söylemişti. 
     AB Komisyonu Başkanı, gelecekteki genişleme sürecinin 'üye ülkeler tarafından çok iyi anlaşılacak şekilde' yapılması gerektiğini de vurgulamıştı. 
     
     Prodi'den yalanlama 
     İtalya'daki merkez-sol muhalefetin lideri ve Avrupa Komisyonu'nun eski Başkanı Romano Prodi ise, Türkiye'nin AB üyeliğine karşı olduğu yönündeki haberleri yalanlamıştı. 
     'Il Gazzettino' gazetesinde geçtiğimiz salı günü yer alan sözlerinin İtalya basınında da geniş biçimde yer almasından rahatsız olan Prodi, dün yazılı bir açıklama yaparak, basında yer alan haberlerin aksine, Türkiye ile müzakerelerin başlatılmasından yana olduğunu söylemişti. 
     Romano Prodi'nin basın bürosunun yaptığı resmi açıklamada ''Başkan Romano Prodi, kendisini 'Türkiye'nin AB'ye girişine karşı' biçiminde tanımlayan gazete başlıkları ve yazıları karşısında, bahse konu türden bir tutum içerisinde olmadığını kesin bir dille yalanlamaktadır" ifadeleri kullanılmıştı. 
     Açıklamada, Prodi'nin Türkiye'nin üyeliği için müzakerelerin başlatılmasından yana olduğu bir kez daha teyit edilmiş ve Prodi'nin Fransa ve Hollanda'daki referandumlarda AB Anayasası'na hayır denilmiş olmasının genişleme sürecini yavaşlatabileceğinden kaygı duyduğu belirtilmişti. 
     
</TEXT>
</DOC>
