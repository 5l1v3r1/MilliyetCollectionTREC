<DOC>
<DOCNO> 379358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/spor/spo10.html </URL>
<DATE> 2005/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Halil boş geçti 
</HEADLINE>
<TEXT>



Alman Ligi'nde bu sezon en çok gol atan oyuncu olan Halil Altıntop ilk kez rakip fileleri havalandıramadı. Milli yıldız, Kaiserslautern'in deplasmanda Armania Bielefeld ile 0-0 berabere kaldığı karşılaşmada 90 dakika görev aldı ama gol atamadı. Halil 5. hafta sonunda 7 golle zirvedeki yerini korudu. Alpay'ın 11'de başladığı karşılaşmada Köln evinde M.Gladbach'ı 2-1'lik skorla devirdi. Podolski ve Schilcke'nin gollerine Neuville cevap verdi. 
Lider Bayern Münih evinde Hannover'i Demichelles'in golüyle geçip, 5'te 5 yaptı. Takipçisi Werder Bremen sahasında B.Dortmund'u 3-2 yenerek, 13 puanla ikinci sıradaki yerini korudu. Mainz'i deplasmanda 2-1 mağlup eden Stuttgart Trapattoni yönetiminde bu sezonki ilk galibiyetini elde etti. Diğer sonuçlar Hamburg - Frankfurt 1-1, Wolfsburg - Nürnberg 1-1. 
Bu arada Serhat Akın'ın son 35 dakika formasını giydiği Anderlecht ise deplasmanda FC Brussels ile 1-1 berabere kaldı. 


</TEXT>
</DOC>
