<DOC>
<DOCNO> 351757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun19.html </URL>
<DATE> 2005/06/14/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İsveç AB Anayasası'nın onaylanması için süre uzatılmalı 
</HEADLINE>
<TEXT>

     İsveç Başbakanı Göran Persson, AB'ye üye ülkelerin yeni anayasayı onaylaması için öngörülen sürenin uzatılması gerektiğini söyledi. 
     Persson, İsveç parlamentosunun AB ile ilişkiler komitesinde yaptığı konuşmada, AB anayasasının Fransa ve Hollanda'da reddedilmesinden sonra bu sürenin ertelenmesi gereğinin ortaya çıktığını söyledi. 
     ''Onaylama takvimi uzatılmalı, mevcut anlaşmanın Ekim 2006'ya kadar onaylanması neredeyse mümkün görünmüyor'' diyen Persson, şu anda yeni bir takvim belirlenmemesi, buna karşın liderlerin meseleyi bir yıl içinde yeniden ele alması gerektiğini belirtti. 
     Persson, ülkesinin, perşembe günü başlayacak AB zirvesinde, onaylama sürecinin nasıl ilerleyeceğine açıklık getirilmesini istediğini de kaydetti. 
     İsveç, zirvede bu konuya açıklık getirilmezse, anayasa için aralık ayında parlamentoda yapılması öngörülen oylamayı erteleyebileceğini bildiriyor. 
     
</TEXT>
</DOC>
