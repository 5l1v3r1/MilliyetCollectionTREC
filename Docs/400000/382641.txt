<DOC>
<DOCNO> 382641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sontur01.html </URL>
<DATE> 2005/09/29/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Kadıköy'de olaylı yıkım 
</HEADLINE>
<TEXT>

     Kadıköy’de belediye arazisi üzerine yapıldığı belirtilen yaklaşık 40 gecekondunun yıkımı sırasında zabıta ekipleriyle tartışan bir avukat ile görevlilere saldıran bazı kişiler polislerce gözaltına alındı. 
     İçerenköy Koşuyolu Caddesi kenarında bulunan ve belediye arazisi üzerine yapıldıkları öne sürülen yaklaşık 40 gecekondu ve işyerinin yıkılması için İstanbul Büyükşehir Belediyesi’ne bağlı zabıta ekipleri, iş makinesi ve kamyonlar ile panzer destekli Çevik Kuvvet Şube Müdürlüğü’ne bağlı polisler nezaretinde yıkım bölgesine geldi. 
     Çalışmalara başlayan belediye ekipleri, öncelikle boşaltılmayan yapılardaki eşyayı tahliye ederek kamyonlara yükledi. Bu sırada bazı gecekonduların da sahipleri tarafından boşaltıldığı görüldü. 
     Bu çalışmanın ardından iş makineleri de kullanılarak binaların yıkımına geçildi. 
     Yıkım çalışmaları sırasında olay yerine gelen avukat Ercüment Uslu, zabıta yetkilileri ile "yıkımın yapılabilmesi için mahkeme kararı olması gerektiği" konusunda tartışmaya başladı. Mahkeme kararı olmadığı takdirde yıkımın derhal durdurulmasını isteyen Uslu, varsa kararın kendisine gösterilmesini talep etti. 
     Zabıta yetkilileri de Uslu’ya, tapu tahsis belgesi olan ev sahiplerine daire verildiğini, olmayanlara ise enkaz bedeli ödendiğini, ayrıca yıkım yapılan alanın belediyeye ait olduğunu anlatarak, vatandaşların mağdur edilmediğini söylediler. 
     Tartışmanın ardından zabıta ekipleri ile bazı vatandaşlar arasında arbede çıktı. Polisin müdahalesiyle kısa sürede kontrol altına alınan arbedeye ilişkin bazı vatandaşlar ile kalabalık arasındaki avukat Uslu gözaltına alındı. 
     Belediye ekipleri, bölgede kontrolün sağlanmasından sonra yıkım çalışmalarına devam etti. 
     Bu arada, Zeytinburnu Yenidoğan Mahallesi’ndeki 7 ayrı gecekondu da, belediye ekiplerince yıkıldı. 
     
</TEXT>
</DOC>
