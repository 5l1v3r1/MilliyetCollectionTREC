<DOC>
<DOCNO> 380513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sondun20.html </URL>
<DATE> 2005/09/22/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Avrupa Parlamentosu'nda Ermeni konferansı 
</HEADLINE>
<TEXT>

     Avrupa Ermeni Federasyonu, Brüksel'deki Avrupa Parlamentosu AP binasında ''Türkiye değişti mi '' adı altında bir konferans düzenledi. 
     AP Hıristiyan Demokrat Grubu EPP ve AP Başkan Yardımcısı Ingo Friedrich'in desteğiyle düzenlendiği belirtilen konferansa bazı parlamento üyelerinin yanı sıra Batı Avrupa'daki Ermeni lobisinin önde gelen isimleri katıldı. 
     Alman Hıristiyan Demokrat Ingo Friedrich, yaptığı açılış konuşmasında, konferansın ''tam zamanında'' düzenlendiğini, bir kriz yaşayan AB'nin Türkiye gibi büyük ülkeleri bünyesine alamayacağını, bunun bir tehlike oluşturacağını söyledi. AB'nin Hıristiyanlık temelleri üzerine kurulduğunu belirten Friedrich, ''imtiyazlı ortaklık'' formülüne destek verdi. 
     Friedrich, kendi ülkesi Almanya'nın Yahudi soykırımını tanıdığını anlattı ve Türkiye'nin de sözde Ermeni soykırımını tanıması gerektiğini ima etti. 
     İtalyan parlamenter Francesco Enrico Speroni de, konuşmasında, ''Türkiye'nin değişmediğini, insan ve azınlık haklarını ihlal ettiğini'' öne sürdü. Kıbrıs konusuna değinirken de, ''Türkiye'nin AB topraklarını işgal ettiği'' görüşünü savunan Speroni, Türkiye'nin AB üyeliğinin ''büyük bir hata'' olacağını iddia etti. 
     Sosyalist Grup üyesi ve TBMM-Avrupa Parlamentosu Karma Parlamento Komisyonu üyesi Yunan Panagiotis Beglitis ise ''geriye değil, ileriye bakılması'' gereği üzerinde durduğu konuşmasında, Türkiye'de siyasi ve sosyal alanlarda büyük değişimler yaşandığını, bunların AB lehine olduğunu ve Yunanistan'ın Türkiye'nin AB üyeliğini desteklediğini anlattı. Beglitis, Türkiye'nin Kıbrıs Rum yönetimini tanınmasını istedi. 
     AB'nin ''Hıristiyan kulübü'' olmadığını söyleyen Beglitis, Ermenilere yönelik mesajında, geçmişin unutulması ve ''tarihe rehin düşülmemesi'' gerektiğini ifade etti. 
     
</TEXT>
</DOC>
