<DOC>
<DOCNO> 359024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonsiy19.html </URL>
<DATE> 2005/07/07/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Bakan Koç İstanbul'a 6 milyonun üzerinde turist bekliyoruz 
</HEADLINE>
<TEXT>

     Kültür ve Turizm Bakanı Atilla Koç, İstanbul’da bu yıl 6 milyonun üzerinde turist beklediklerini, ancak kentin konaklama tesisleriyle turizme hazır olmadığını belirterek, "Bu nedenle vatandaşlarımızdan evlerinin birer odasını turizme kazandırması ve turistlere kiralaması için İstanbul Ticaret Odası İTO ile bir çalışmanın içinde olacağız" dedi. 
     Bakan Koç, İstanbul Valisi Muammer Güler ile İTO’da düzenlediği basın toplantısında, İstanbul’daki tarihi eserlerin restorasyonu konusunda bakanlığı ve İl Özel İdaresi’nin yatırımları hakkında bilgi verdi. 
     Türkiye’nin her yerinde tarihi ve kültürel mirasın korunması, kollanması, kullanılması ve gelecek kuşaklara taşınmasına yönelik büyük bir seferberlik başlatıldığını anlatan Koç, bu çerçevede İstanbul’un kendileri açısından büyük önem ve öncelik arz ettiğini vurguladı. 
     
     "TARİHİ DOKUNUN KORUNMASI İÇİN HUKUKİ ALTYAPI HAZIR" 

     Koç, göç, modern yapılaşma, toplu üretime geçiş, karmaşık teknolojiler gerektiren çağdaş fonksiyonlar gibi unsurların gelişmekte olan bütün ülkelerde olduğu gibi İstanbul’daki tarihi dokuyu da tehdit ettiğini dile getirdi. 
     Gerek küreselleşme, gerekse kentleşme olgularından kaynaklanan bu tehditleri asgari düzeye çekmek amacıyla bakanlık, yerel yönetimler, sivil toplum kuruluşları ve ilgili diğer kuruluşlarla işbirliği içinde mevzuat, altyapı ve uygulama projeleri ekseninde yoğun faaliyet sürdürdüklerini anlatan Bakan Koç, bu faaliyetlerin başında İstanbul’daki tarihi dokunun korunması, tahribata uğramış alanların restore edilerek yeni fonksiyonlarla topluma kazandırılmasının geldiğini söyledi. 
     Atilla Koç, bu amaç doğrultusunda gerekli hukuki altyapının 4 Temmuz’da yürürlüğe giren "Yıpranan Tarihi ve Kültürel Taşınmaz Varlıkların Yenilenerek Korunması ve Yaşatılarak Kullanılması Hakkında Kanun" ile tesis edildiğini, böylece belediye ve il özel idarelerine de yetki verildiğini belirterek, şunları kaydetti 
     "Benzer bir amaçla İstanbul’da yaşayanların yaşadıkları kente sahip çıkmalarını sağlamak yoluyla zengin kültürel mirasın gelecek kuşaklara aktarılmasını, İstanbul’un kültürel mirasının toplumun her kesimi için erişilebilir kılınmasını, bu mirasın toplumun eğitimi için bir araç olarak kullanılmasını, İstanbul’un dünya başkenti haline getirilmesini sağlamak üzere ’İstanbul Müze Kent Projesi’ yürütülmektedir. Kültür ve Turizm Bakanlığı, Vakıflar Genel Müdürlüğü, İstanbul Büyükşehir Belediye Başkanlığı ve İstanbul Valiliği arasında imzalanan bir protokolle projenin etkin bir şekilde hayata geçirilmesi için gerekli eşgüdüm sağlanmış ve çalışmalar ilk etapta pilot bölge olarak düşünülen Süleymaniye civarında yoğunluk kazanmıştır." 
     
     "DÜNYA BANKASI’NDAN 750 BİN DOLARLIK KAYNAK" 

     Kültür ve Turizm Bakanı Koç, İstanbul’da sismik risk altında bulunan tarihi ve kültürel varlıkların depreme ve diğer afetlere karşı dayanıklılığının artırılmasının bakanlığın öncelikleri arasında yer aldığını ifade ederek, bu çerçevede İstanbul’daki tarihi ve kültürel değerlerin bir envanterinin çıkarılması, sismik hareketlere karşı hassasiyetlerinin tespit edilmesi ve bu konuda alınabilecek önlemlere ilişkin büyük ölçekli bir proje geliştirilmesine ihtiyaç bulunduğunu kaydetti. 
     Koç, bu ihtiyaca cevap vermek üzere Dünya Bankası ile yürütülen "Marmara Depremi Acil Yardım ve Yeniden Yapılandırma Projesi" kapsamında Türkiye’ye verilen kredinin 750 bin dolarlık bölümünün "İstanbul’da Sismik Riskin Azaltılması ve Acil Durum Hazırlığı Projesi"nde kullanılması konusunda, Başbakanlık Proje Uygulama Birimi ile bakanlığı arasında hazırlanan protokolün imza aşamasına geldiğini söyledi. 
     Unesco’nun "dünya mirası" listesi içinde yer alan, ancak "tehlike altındaki miras" listesine girme riski taşıyan İstanbul’un bozulmuş tarihi ve kültürel dokusunun yeniden tesis edilmesi amacıyla koruma amaçlı imar planlarının hazırlanarak onaylandığını anlatan Bakan Koç, İstanbul’daki kültür varlıklarının restorasyonu için İl Özel İdaresi ile işbirliği içinde yürütülen toplam 45 trilyon lira tutarındaki projeler için 2 trilyon liranın bakanlık bütçesinden aktarıldığını, 20 trilyon lira da ilave kaynak ayrıldığını söyledi. 
     Koç, bu çerçevede Arkeoloji Müzesi, Çinili Köşk, Fatih Sultan Mehmet Türbesi ve çevre düzenlemesi, Bakırköy Rıfat Ilgaz İlçe Halk Kütüphanesi, Çeliktepe Halk Kütüphanesi, Bab-ıali çeşmeleri, Simkeşhaneyi Amire Düzenlemesi, Mimar Sinan Türbesi ve Topkapı Sarayı Bab-ı Hümayun Kapısı gibi önem arz eden restorasyon çalışmalarının tamamlandığını kaydederek, tarihi dokuya sahip birçok yapıya ilişkin proje, ihale ve uygulama çalışmalarının da süratle devam ettiğini bildirdi. 
     Müzelerin güvenliğiyle ilgili de çalışmalar yapıldığını hatırlatan Koç, İstanbul’daki müzeler için özel güvenlik hizmeti satın alma yoluna gidildiğini ve 1.3 trilyonluk kaynak karşılığında Ayasofya Müzesi, İstanbul Arkeoloji Müzesi, Türk İslam Eserleri Müzesi, hisarlar ve Yıldız Sarayı’na kurulan güvenlik sistemlerinin yanı sıra Kariye Müzesi, Fethiye Müzesi, Mozaik Müzesi, İmrahor Anıtı ve Ay İrini Müzesi’nin de toplam 195 özel personelle çağdaş bir güvenlik anlayışıyla korunmalarının sağlandığını vurguladı. 
     
     "İSTANBUL HALKININ DA TURİZME HAZIRLANMASI İYİ OLACAK" 

     Bakan Koç, İstanbul’a yapacaklarının bunlarla kalmayacağını belirterek, sözlerini şöyle sürdürdü 
     "Bu yıl yapacağımız yatırım 65 trilyonu biraz geçecek. Ama gelecek seneler daha fazla yapacağız. 
     İstanbul’da ufuk görünmüştür. Bu sene kötü bir hadise olmazsa İstanbul turizm açısından tarihi rekorunu kırıyor. Bu sene 6 milyonun üzerinde turist bekliyoruz. İstanbul, turizme ve turiste tarihi, eserleri, güzelliği ve gizemi ile hazırdır. Ama İstanbul, konaklama tesisleri ile daha hazır değildir. Konaklama tesislerimiz hususunda da çok hızlı bir yatırım, turizm sektörünün öncüleri tarafından yapılmaktadır. Ama o aşamaya kadar turistlerimizi konaklatabilecek imkanları sağlamamız da, çıkardığımız kanunlarla mümkün olacaktır. Bu nedenle çıkardığımız kanunlara da güvenerek, vatandaşlarımızdan evlerinin birer odasını turizme kazandırması ve turistlere kiralaması için İTO ile birlikte bir çalışmanın içinde olacağız. Değil 6 milyon, 20 milyonlara yakın, hatta daha aşkın turist beklediğimiz İstanbul’da, yalnız bizlerin, sizlerin değil, bütün İstanbul halkının da hazırlanması iyi olacaktır." Kültür ve Turizm Bakanı Atilla Koç, Formula 1 için İstanbul’a umudun ötesinde misafir beklendiğini belirterek, "İstanbul konaklama ve yatak sayısı açısından daha hazır değil, hele Formula’ya hiç hazır değil" dedi. 
     Bakan Koç, Vali Güler ile birlikte düzenlediği basın toplantısında, çeşitli konulardaki soruları da yanıtladı. 
     Evlerin bir odasının turistlere açılması konusundaki önerisiyle ilgili bir soru üzerine Koç, şunları söyledi 
     "Formula 1 için İstanbul’a umudumuzun üstünde bir misafir bekliyoruz. İstanbul konaklama ve yatak sayısı açısından daha hazır değil, hele Formula’ya hiç hazır değil. Turizm müteşebbisleri, otelcilerimiz hızla inşaatlarına devam etmektedirler. Getirdiğimiz tedbir, sadece Formula 1 için geçici bir tedbirdir. Bunun detayını İstanbul Valiliği ve İTO beraber organize edecekler." Koç, "bunun dışında daha geniş bir tedbir olarak ikinci evler yönetmeliği çıktığını ve vatandaşların özellikle sayfiye evlerini turizmde kullanabileceklerini" kaydetti. 
     "Özel güvenlik kurulan müzeler arasında Topkapı Sarayı’nın bulunmadığı ve sarayda yaşanan hırsızlık olayıyla ilgili gelişme olup olmadığı" yolundaki soru üzerine de Koç, saraya Prof. Dr. İlber Ortaylı’nın müdür olarak tayip edildiğini ve onun vereceği raporlara göre her türlü tedbiri alacaklarını söyledi. 
     Koç, ayrıca soruşturmanın devam ettiğini ve sonuçlarına ilişkin kamuoyuna bilgi vereceklerini bildirdi. 
     
     "TOPKAPI SARAYI’NIN TANITIMI İÇİN ULUSLARARASI İHALE" 

     Topkapı Sarayı’nda da koruma çalışmaları yapılacağını, ancak bunun ötesinde sarayın tanıtılması açısından yakında uluslararası ihaleye çıkmalarının söz konusu olabileceğini anlatan Bakan Koç, şunları kaydetti 
     "İstanbul’a 65 trilyon lira değil, bunun 10 katı da harcansa, kentin bazı meseleleri yılların değil, asırların meselesi. İstanbul bu konumuyla bir Paris, Roma kadar değilse bile ki, değer olarak onlardan hiç aşağı kalmaz. 15 milyon turist çeken bir Prag kadar hiç olmazsa turist çekebilmeli. Ben bu rakamları bile küçümsüyorum. Bütün yaptığımız iş, bütün çalışmalarımız buna ait, bunu öngörüyor." Kültür ve Turizm Bakanı Atilla Koç, kentte turizm için biri Ayasofya Müzesi diğeri Topkapı Sarayı olmak üzere 2 destinasyonları olduğunu, bunları en kısa zamanda tatbikata koymak mecburiyetinde bulunduklarını bildirdi. 
     Tarihi yarımadadan sonra ikinci büyük projeyi Başbakan Recep Tayyip Erdoğan’ın emri üzerine başlattığını da vurgulayan Koç, bunun Haliç ve Karaköy’ün yenilenmesi olduğunu, ancak tarihi yarımada gibi bunun altyapısının henüz kurulmadığını söyledi. 
     
     İSTANBUL’A 15 MİLYON TURİST 

     Koç, Haydarpaşa bölgesini yenileme ve restorasyonunu da yapacaklarını anlatarak, "İstanbul’u ilk etapta 15 milyon turiste, daha sonra daha yüksek rakamlardaki turiste hazır bir kent haline getirmek istiyoruz. Bu, Kültür ve Turizm Bakanlığımızın, hükümetimizin ve devletimizin en başta gelen görevidir. Bunu yerine getireceğiz" diye konuştu. 
     Turizm alanında hamle yapmak için kanuni altyapının hazırlandığını kaydeden Koç, turizmin böyle gitmesi halinde cari açıkların karşılanmasında çok büyük katkısı olacağını sözlerine ekledi. 
     
</TEXT>
</DOC>
