<DOC>
<DOCNO> 380718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/ekonomi/eko02.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TEB, BNP Paribas ile İslami bankacı oluyor 
</HEADLINE>
<TEXT>


Bir süre önce Fransız bankası BNP Paribas ile ortak olan TEB'in Yönetim Kurulu Başkanı Yavuz Canevi, bankanın İslami bankacılık alanında ürün sunmaya başlayacağını söyledi 

Kadife Şahin - Konya 

BNP Paribas ile ortak olan Türk Ekonomi Bankası TEB , Türk bankacılık sektöründe bir ilki başlatarak İslami k r payı usulüyle faizsiz çalışan bankacılığa giriyor. 
Türkiye'de sadece özel finans kurumlarının ÖFK faizsiz mevduat ve kredi alanlarında hizmet ve ürün sunduğu İslami bankacılıkta ilk kez yabancı ortaklı olan bir Türk bankası, Ortadoğu ülkeleri üzerinden hizmet sunmaya başlayacak. 
Türkiye'de özel bankaların da zaman zaman eleştiri konusu yaptığı faizsiz bankacılık alanında Türk bankalarının da hizmet vermesini mümkün kılan mevduat düzenlemelerinin yapılmaması nedeniyle Citibank ve HSBC gibi yabancı bankaların hizmet vermesi tartışmalara yol açmıştı. 

Amaç rekabet 
Sorularımızı yanıtlayan TEB Yönetim Kurulu Başkanı Yavuz Canevi, bankanın en geç yıl sonunda hizmet vermeye başlayacağı İslami bankacılık ürünlerine ilişkin olarak, şöyle dedi 
"Bu tamamen bankacılık sektöründe yaşanan rekabetin gerisinde kalmama stratejisidir." 
Ortakları BNP Paribas'ın Citibank ve HSBC'nin de faaliyet gösterdiği Bahreyn, Birleşik Arap Emirlikleri gibi Ortadoğu ülkelerinde etkin olduğunu belirten Canevi, "Ortağımızın bu bölgelerde önemli operasyonları ve bilgi birikimi var. Bundan yararlanmak istiyoruz" şeklinde konuştu. Canevi, şöyle devam etti 
"Şu anda bankacılık sektöründe rekabet unsuru birinci planda gidiyor. Bir HSBC, bir Citibank yeni ürün getiriyorsa biz de bu ürünü verebiliyor muyuz veya başka ülkelerde vermiş miyiz, buna bakıyoruz. Eğer vermişsek bunu derhal Türkiye'ye adapte ediyoruz. Böyle bir rekabetçi yapı var. Avrupa'nın bir numaralı bankasının da bütün bu ürünlerde tecrübesi var. Citibank ve HSBC İslami bankacılık ürünlerini Ortadoğu üzerinden sunuyorlar. BNP Paribas'nın da aynı şekilde Bahreyn ve Birleşik Arap Emirlikleri'nde büyük operasyonları var." 

'Biz de varız' 
İslami bankacılık ürünleriyle ne kadar kaynak kullandıracaklarının henüz belli olmadığını belirten Canevi, şunları söyledi 
"Ama bilgi tecrübemizi kullanacağız. İslami bankacılık sadece ÖFK'ların ihtisas alanı değildir. Biz de bu oyunda varız diyoruz." 

'Önce kaynak kullandırılacak' İşletmelerinin büyük çoğunluğunun küçük ve orta ölçekli firmalardan KOBİ oluşan Konya ve çevresinde faizsiz bankacılık ön planda tutuluyor. KOBİ'lere ilişkin ürün tanıtımında Konyalı işadamlarına bilgi veren TEB Ticari Bankacılık Genel Müdür Yardımcısı Turgut Boz, İslami bankacılık hizmetlerine ilişkin bankanın içinde özel bir birim oluşturulduğunu belirtti. İslami bankacılık hizmetlerinin en geç yıl sonunda başlayacağını söyleyen Boz, öncelikle bu alanda tasarruf toplama anlamında değil kaynak kullandırımı kredi sağlama faaliyeti başlatacaklarını bildirdi. Boz, "Sanırım bu ürünlerden sonra da faizsiz mevduata ilişkin gelişmeler olacaktır" dedi. 


</TEXT>
</DOC>
