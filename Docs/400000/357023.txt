<DOC>
<DOCNO> 357023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/soneko52.html </URL>
<DATE> 2005/06/30/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Türkiye-Tunus serbest ticaret anlaşması, yarın yürürlüğe girecek... 
</HEADLINE>
<TEXT>

     Türkiye ile Tunus arasında 25 Kasım 2004 tarihinde imzalanan Serbest Ticaret Alanı Ortaklık Anlaşması’nın yarın yürürlüğe gireceği bildirildi. 
     Dış Ticaret Müsteşarlığı’ndan yapılan yazılı açıklamada, Türkiye ile Tunus’un "iç onay işlemlerini tamamladıklarına dair bildirimleri içeren nota teatisinin tamamlanması sonucu" anlaşmanın, uygulamaya hazır hale geldiği belirtildi. 
     Tercihli ticaretin yanı sıra, devlet tekelleri, rekabet ve devlet yardımları, fikri, sınai ve ticari mülkiyet hakları, kamu alımları ile ekonomik ve teknik işbirliğine dair ayrıntılı hükümleri barındıran Ortaklık Anlaşması kapsamında, iki ülke arasında 9 yıllık bir geçiş döneminin sonucunda serbest ticaret alanı oluşturulması öngörülüyor. 
     Anlaşmayla ayrıca, iki ülke arasındaki ekonomik ve teknik işbirliğinin artırılması, uygun rekabet koşullarının oluşturulması ve karşılıklı yatırımların teşvik edilmesi hedefleniyor. 
     Bu arada, Türkiye ile Tunus arasındaki ikili ticaretin, 2004 yılında yüzde 12 artışla 355 milyon dolar olduğu kaydedildi. Bu yılın ilk 4 ayında ise yüzde 21 artan ikili ticaret hacmi, 113 milyon dolar olarak gerçekleşti. 
     
</TEXT>
</DOC>
