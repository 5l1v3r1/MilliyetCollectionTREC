<DOC>
<DOCNO> 350505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/ekonomi/aeko.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütçe, mayısta rekor fazla verdi 
</HEADLINE>
<TEXT>


Maliye Bakanı Unakıtan, mayısta bütçenin 1.7 milyar YTL fazla verdiğini, faiz harcamaları hariç fazlanın ise 5.9 milyar YTL olduğunu açıkladı. 5.9 milyar YTL'lik fazla rekor düzeyi ifade ediyor 

ANKARA Milliyet 

Mayıs ayında, hem bütçe altı ay aradan sonra yeniden fazla verdi hem de faiz dışı bütçe fazlasında rekor kırıldı. 
Maliye Bakanı Kemal Unakıtan, mayıs ayı bütçe sonuçlarını açıkladı. Unakıtan'ın yaptığı açıklamaya göre, konsolide bütçe mayısta 1.7 milyar YTL ile fazla verirken, faiz dışı bütçe fazlası ise 5.9 milyar YTL ile aylık bazda rekor kırdı. Geçici gelir ve kurumlar vergisi tahsilatının yapıldığı mayıs ayında bütçe gelirleri yüzde 30.6 oranında artarken, harcamalardaki artış yüzde 3.3 düzeyinde kaldı. 
Mayısta 12 milyar 186 milyon YTL bütçe harcaması yapılırken, konsolide bütçe gelirleri 13 milyar 867 milyon YTL'ye kadar yükseldi. Böylece 1 milyar 861 milyon YTL fazla verildi. 

Mayıs tılsımı 
Bu yıl mayıs ayında verilen 5.9 milyar YTL'lik 5 katrilyon 9 trilyon TL faiz dışı bütçe fazlasına en yakın fazla rakamı Ağustos 2003'te, 5 milyar YTL ile verilmişti. Bu yılın mayıs ayında verilen 5.9 milyar YTL'lik fazla, aynı zamanda son 10 yıl bütçe rakamları itibariyle bir rekor oldu. 
Türkiye'nin bütçesi uzun zamandır, her yıl sonu itibariyle açık vermesine karşın, yıl içinde bazı aylarda fazla verebiliyor. 2000 yılı eylül ve kasım aylarında, 2001 yılı mart ayında, 2003 yılı ağustos ayında ve son olarak da Kasım 2004'te bütçe fazla vermişti. Ancak bu yıl mayıs ayında verilen 1.7 milyar YTL'lik 1 katrilyon 700 trilyon TL fazla, son beş ay itibariyle aylık bazda verilen en yüksek bütçe fazlası oldu. 
Faiz dışı bütçe fazlası açısından bakıldığında ise mayıs ayı faktörü ortaya çıkıyor. Son 10 yılın beşinde, en yüksek faiz dışı bütçesi fazlası mayıs aylarında verilmiş. Bunun nedeni ise geçici gelir vergisi ve kurumlar vergisi tahsilatının bu aya rastlaması. 
Bakan Unakıtan, bütçe fazlasının mayıs ayına özgü olduğunu ve her zaman böyle fazla verilecek anlamına gelmediğini vurguladı. Unakıtan, bu fazlanın kendilerini rehavete sürüklemeyeceğini belirterek, "Biz yıl sonu hedeflerine kilitlendik" dedi. 
Ocak - mayıs dönemi bütçe giderleri 54 milyar 855 milyon YTL, faiz hariç bütçe giderleri 34 milyar 448 milyon YTL, konsolide bütçe gelirleri ise 51 milyar 64 milyon YTL oldu. 
Sonuçta beş ayda bütçe açığı 3 milyar 791 milyon YTL olurken, faiz dışı fazla 16 milyar 615 milyon YTL olarak gerçekleşti. Geçen yılın aynı dönemine göre bütçe açığı nominal bazda yüzde 66.8 oranında düşüş gösterdi. 

'Sıcak paraya sınır olmaz' Son dönemlerde "sıcak-soğuk para" tartışması yapıldığını hatırlatan Unakıtan şöyle dedi "Ne sıcak ne soğuk paradan korkun. Gelişmiş ülkelerde 'Eyvah bize şu kadar sıcak para girdi diye hayıflanan var mı Neden korkmuyorlar, ekonomileri sağlam da ondan korkmuyorlar. Sıcak paraya vergi mergi koymayacağız. Senin faizlerin yüksekse, mama dağıtıyorsan, gelecek onlar da gagalayacak." 

'IMF bedava denetçimiz' Türkiye'nin mevcut politikaları kendisi için uyguladığını ifade eden Unakıtan, "IMF istedi öyle yaptık' şeklindeki değerlendirmeler yanlış. Bunları yapma mecburiyetimiz var. IMF gelmiş, bir de rapor yazıyorlar. 'Gözden geçirme tamamlandı. Türkiye iyi yolda' diyorlar. En büyük propoganda bu. Ben bile bunu bu kadar yapamam. Bedava audit mali denetim yani" dedi. 

'Sigortalı, nüfustan fazla' Unakıtan, "SSK ve Bağ - Kur borçlarının yeniden yapılandırılması konusunda şöyle dedi 
"Birikmiş borçların bir şekilde halledilmesi, gerekiyor. Adam Bağ - Kurlu olmuş haberi yok. Dünyasını değiştirmiş, Bağ - Kur alacağını istiyor. 'Sosyal güvenlik şemsiyesi altındaki vatandaşları nüfusumuzdan fazla çıkıyor. Üzerinde çalışıyoruz." 

'Çaycı üzerine hesap var' Kayıtdışının en fazla başkasının üzerine açılan hesaplarla gerçekleştiğini anlatan Unakıtan, "Çaycısının, çorbacısının üzerine hesap açılıyor. 80 yaşını aşmış dayısının üzerine hesap açılıyor. Elimizle koymuş gibi buluyoruz. Beni arıyorlar, 'Hesap uzmanlarını üzerimizden çek, bizi duman ediyorlar. Böyle yaparlarsa işyerleri kapanır...' Kapansın..." 

'İstihdam vergisine bakıyoruz' İstihdam üzerindeki vergi yükünü incelemeye aldıklarını söyleyen Unakıtan, "İstihdam üzerindeki vergi yükünü incelemeye aldık. Bununla ilgili ileride bazı önlemler almayı düşünüyoruz. Devleti bir çiftlik gibi gören zihniyete son verdik" dedi. 

'Yabancı hafif hafif üzülüyor' Unakıtan, "Yabancı yatırımcılardan hafif hafif üzülenler var. Yıllarca yabancı sermaye gelmemesinden yakındık. Şimdi yabancı sermayeden rahatsız olmanın anlamı var mı Bu ne çelişki. 'Efendim, falan yeri yabancılar alacak.' Alacak tabi. Sırtına götürüp gitmiyor ki. Villa alıyor. Alacak tabi. Gelip güzel güzel oturacak. İngiliz Didim'den villa alırken kötü mü oluyor Sen de alıyorsun ya. En kalıcı yabancı sermaye benim sattığım villalardır. İspanya 1 milyar dolar değil, 30 milyar dolarlık satıyor." 


</TEXT>
</DOC>
