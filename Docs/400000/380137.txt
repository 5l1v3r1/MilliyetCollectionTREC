<DOC>
<DOCNO> 380137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/magazin/axmag01.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
En büyük yardım Türklerden 
</HEADLINE>
<TEXT>


New York Başkonsolosu Ömer Önhon, "Türkler felaketten doğan acıyı bilir" diyerek, Katrina mağdurları için düzenlenen konserde Türk toplumu adına 500 bin dolar bağışladı 

CAN KAMİLOĞLU DHA 

De Niro davet etti 
KATRİNA kasırgasından etkilenenlere yardım amacıyla New York'taki Home of Jazz at Lincoln Center'da düzenlenen konserde en büyük bağış, 500 bin dolar ile ABD'deki Türk toplumundan geldi. Organizasyonda Türkleri temsil eden New York Başkonsolosu Ömer Önhon'u, sahneye Robert De Niro davet etti. 

'Acınızı paylaşıyoruz' 
TÜRKİYE'DE 1999'daki depremde 20 bine yakın vatandaşımızın öldüğünü, Türk halkının doğal afetin ve yaşanan acıların ne olduğunu iyi bildiğini ifade eden Önhon, "Amerikan halkının acısını paylaşıyoruz" dedi. Bu konuşmanın ardından bini aşkın seyirci, büyük bir coşkuyla Önhon'u alkışladı. 

Ünlüler geçidi 
KONSERE, Robert De Niro, Robin Williams, Bill Cosby, Elvis Castello, Norah Jones, Merryl Streep, Danny Glover, Paul Simon gibi pek çok ünlü isim katıldı. Bir biletin 10 bin dolardan satıldığı, onlarca TV kuruluşunun canlı yayımladığı 4 saatlik konseri 1000 kişi izledi. 


</TEXT>
</DOC>
