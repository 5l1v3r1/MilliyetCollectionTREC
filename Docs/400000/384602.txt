<DOC>
<DOCNO> 384602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonyas05.html </URL>
<DATE> 2005/10/06/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Promosyonlu teravih namazı 
</HEADLINE>
<TEXT>

     Davut AKTAŞ DHA 

      SAMSUN Kadıköy Camii imamı, 23 yaşındaki Zülkarneyn Geren, teravih namazına gelen yaklaşık 350 kişiye daha önce söz verdiği gibi dondurma ve tatlı dağıttı. İmam Geren, Ramazan ayı boyunca bu ikramlar devam edecek'' dedi. Yaklaşık 350 kişi alan Kadıköy Camisi de dün akşam tam doldu. 
     Kadıköy Camii imamı Zülkarneyn Geren, geçen Haziran ayında başlattığı Promosyonlu Kuran Kursu’ ndan sonra şimdi de Promosyonlu Teravih Namazı’ uygulaması başlattı. Açtığı internet sitesinde geçen hafta duyuru yapan imam Geren, dün akşam ilk kez kılınan teravih namazı ile sözünü tuttu. İmam Zülkarneyn Geren, oruç ayı boyunca teravih namazlarına ve mukabelelerine katılanlara dondurma ve tatlının yanı sıra kutsal ayın sonunda çocuklara cep telefonundan, bisiklete kadar değişik hediyeler vereceğini söyledi. Geren’in imamlığını yaptığı ve yaklaşık 350 kişi alan Kadıköy Camii dün akşam tam doldu. Namaz ardından cemaate 80 paket dondurma, 300 bisküvi, 300 meyve suyu ve 250 tatlı dağıtıldı. İkramların fazla fazla yapılması çok sayıda kişiyi şaşırttı. Mahalle sakinlerinden 52 yaşındaki Abdullah Şan, İmamızı tebrik ediyorum. Çok güzel düşünmüş. Onu biz de destekliyoruz'' dedi. 
     İmam Zülkarneyn Geren ise, ilk teravih namazında caminin tamamen dolduğunu belirterek, İnşallah bu şekilde gelmeye devam ederler. Ramazan ayı sonunda da işadamlarımızdan ve esnaftan sağladığımız destekle çocuklar arasında yapılacak kura çekimi sonrası onlara bisikletten cep telefonuna kadar çeşitli hediyeler vereceğiz. Amacımız herkese camiyi sevdirmek ve onlara doğru dini bilgiler vermektir'' diye konuştu. 
     
</TEXT>
</DOC>
