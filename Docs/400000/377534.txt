<DOC>
<DOCNO> 377534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sonsiy10.html </URL>
<DATE> 2005/09/11/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
DYP Genel Başkanı Ağar Hükümet verdiği sözleri unuttu 
</HEADLINE>
<TEXT>

     Ramazan Şanıvar AA 

DYP Genel Başkanı Mehmet Ağar, ''Hükümet seçim meydanlarında verdiği sözü unuttu'' dedi. 
     Ağar, Mersin'in Silifke İlçesi'ne bağlı Yeşilovacık Belde Belediye Başkanı Halil İbrahim Yetkin'i ziyaret etti. Ağar, burada yaptığı konuşmada, ''Hükümetin görevde bulunduğu süre içinde verdiği hiçbir sözü yerine getirmediğini'' savundu. 
     Toplumun tüm kesimlerinin yanında özellikle tarım kesiminin en zor günlerini yaşadığını belirten Ağar, ''Çiftçi, toprağını, traktörünü satar duruma geldi. İki gündür Mersin'de köy ve beldeleri geziyorum, kiminle konuşsam kan ağlıyor'' dedi. 
     Çiftçilerin narenciye, domates, mısır, sebze ve meyvesinin tarlada kalmasından, mazotun, gübrenin, tohumun ve ilacın sürekli zam almasından yakındığını ifade eden Ağar, ''Hükümetin bakanları ve milletvekilleri halkın içine giremez oldu. Çünkü, hükümet, seçim meydanlarında verdiği sözü unuttu. İçerdeki sıkıntıların yanında hükümet, dış politikada da yanlış grafikler çizdi. KKTC ve Irak konusunda büyük hatalar yapıldı. IMF ve AB sevdası yüzünden dayatmalara teslim oldular'' diye konuştu. 
     
     ''TERÖR ÜZERİNDEN POLİTİKA YAPMAYIZ'' 
     Bingöl'de yaşanan karakol baskınına da değinen Ağar, bundan büyük üzüntü duyduklarını vurgulayarak, şunları kaydetti 
     ''Terörün tırmanmasında hükümetin yetersizliği rol oynadı. Biz terör üzerinden politika yapmıyoruz. Hükümet, terör konusunda çok ciddi proje üretmiyor. Bu insanlar yüzyıllardır birlikte yaşıyorlar. Siyasi, diplomasi, unsurları iyi kullanmak lazım. Ortadoğu'nun en büyük ülkesi olan Türkiye, teröre, asla teslim olmaz. DYP iktidarında bunların kökü kazınacaktır.'' Ağar, Yeşilovacık Beldesi gibi Mersin'in Silifke İlçesi ve çevresinin bakir alanlar olduğunu, buraların turizme kazandırılması gerektiğini ifade ederek, şöyle devam etti 
     ''Bizim iktidarımız döneminde buralara yol, su, sağlık ocağı ve hastaneleri biz getirdik. Ondan sonra bakıyoruz bir çivi çakılmamış. Biz boş vaatler yerine halkın, vatandaşın isteklerine cevap veriyorduk. Oysa, AK Parti hükümeti mevcut kadrosuyla çok yakın zamanda pes etti. Bu işi yapamayacaklarını gösterdiler. Vatandaşın yapacağı en akılcı iş hükümetin yapacağı en akılcı iş seçime gitmektir. Vatandaşlar da gereken dersi verecektir.'' Bu arada, DYP Genel Başkanı Ağar'ın, partisinin Mersin İl Teşkilatı'nda bugün düzenleyeceği basın toplantısının, programındaki yoğunluk nedeniyle iptal edildiği bildirildi. 
     
</TEXT>
</DOC>
