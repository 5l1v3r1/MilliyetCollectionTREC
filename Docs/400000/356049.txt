<DOC>
<DOCNO> 356049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/guncel/axgun02.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da yine gerginlik 
</HEADLINE>
<TEXT>


Operasyonda öldürülen bir teröristin cenazesine katılan 1000 kişi slogan atarak yürümek istedi. Polis, grubu engelledi. PKK yandaşlarının taşla karşılık vermesi üzerine arbede çıktı. 10 kişi yaralandı, 15 kişi yakalandı 

ŞEYHMUS ÇAKAN Diyarbakır 

PKK yandaşları, Diyarbakır'da bir teröristin cenaze töreninde yine olay çıkardı. Grubun taşlarla saldırdığı polis, olayları biber gazı ve havaya ateş açarak yatıştırırken, yaşanan arbedede 10 kişi yaralandı, 15 kişi de gözaltına alındı. 
Bingöl'de 24 Haziran'da düzenlenen operasyonda öldürülen terörist Ahmet Okur'un cenazesi dün Diyarbakır'a getirildi. PKK yandaşlarının, 30 araçlık konvoyla kent girişindeki Karaçalı köyünde karşıladığı cenaze, buradan Yeniköy Mezarlığı'na götürüldü. Mezarlıkta yaklaşık 1000 kişilik bir grup yasadışı örgütün flamalarını taşıyarak, Kürtçe, "Şehitler ölmez", "Öcalan halktır, halk burada", 'PKK halktır, halk burada" sloganları attı. 
Cenazenin toprağa verilmesinin ardından kalabalık bu kez kol kola girerek 5 Nisan mahallesinde yürümeye başladı. Yoğun güvenlik önlemleri alan polis, slogan atılması durumunda müdahale edileceği uyarısında bulundu. Kalabalık, uyarılara rağmen slogan atmayı sürdürünce polis panzerler eşliğinde havaya uyarı ateşi ve göz yaşartıcı bomba atarak kalabalığa müdahale etti. Ara sokaklara dağılan kalabalık, 10 Nisan Karakolu ile polislere taşla karşılık verdi. Yaşanan arbedede 10 gösterici yaralandı, 15'i de gözaltına alındı. 

Van'da olay yok 
Bingöl'deki çatışmada öldürülen diğer terörist Tekin Şaybak'ın cenazesi de, dün 200 kişilik bir grup tarafından Van Bostaniçi'nde toprağa verildi. Sloganlar atan grup olaysız dağıldı. 


</TEXT>
</DOC>
