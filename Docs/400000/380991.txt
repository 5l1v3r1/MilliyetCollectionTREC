<DOC>
<DOCNO> 380991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sontur47.html </URL>
<DATE> 2005/09/23/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Vurularak öldürülen zanlının bankayı soymayı amaçladığı iddia edildi 
</HEADLINE>
<TEXT>

     Eminönü’nde, Garanti Bankası’nın Tahtakale Şubesi’nde bir banka görevlisini rehin alma girişiminde bulunan ve kaçmaya çalışırken öldürülen zanlının bankayı soymayı amaçladığı iddia edildi. 
     Tahtakale Cömert Sokak’taki Garanti Bankası şubesine, banka kapanmadan bir süre önce gelen kimliği belirsiz kişi, şube müdürünün odasının bulunduğu ikinci kata çıktı. 
     Burada bir görevliyi rehin alma girişiminde bulunan zanlı, daha sonra görevliyle birlikte giriş kata inerek, üzerinde patlayıcı madde taşıdığı tehdidiyle veznedardan paraları vermesini istedi. 
     Bir miktar parayı aldıktan sonra aynı görevliyle banka dışına çıkan zanlı, bu sırada olayın bildirilmesi üzerine sokağa gelen polis ekibinden açılan ateşle olay yerinde öldü. 
     Polis ekiplerinin, zanlının üzerinde patlayıcı madde olabileceği ihtimali üzerine abluka altına aldığı sokak tamamen boşaltıldı. Banka çalışanları da emniyet şeridinin dışına çıkartıldı. 
     Bomba uzmanı ekiplerin yaptığı inceleme sonucunda zanlının üzerinden patlayıcı madde çıkmadığı, ancak bomba düzeneği süsü verilmiş kablolar bulunduğu öğrenildi. 
     İstanbul Emniyet Müdürü Celalettin Cerrah da olay yerine gelerek incelemelerde bulundu. 
     
</TEXT>
</DOC>
