<DOC>
<DOCNO> 382863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/soneko49.html </URL>
<DATE> 2005/09/30/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Türkiye'nin resmi dış borç stoku, 161.8 milyar dolar 
</HEADLINE>
<TEXT>

     Türkiye'nin resmi dış borç stoku, 2005 Haziran sonu itibariyle 161.8 milyar dolar olarak belirlendi. 
     Hazine Müsteşarlığı, 30 Haziran 2005 itibarıyla resmi dış borç istatistikleri geçici verilerini açıkladı. 
     Buna göre dış borç stoku, döviz kuru değişikliklerinden dolayı, 2004 yılsonuna göre yaklaşık 7.8 milyar dolar azalış gösterdi. 
     Ayrıca kısa vadeli borçların toplam dış borç stoku içerisindeki payı yüzde 20.7, Orta-Uzun Vadeli Dış Borçların payı ise yüzde 79.3 olarak hesaplandı. 
     Dış borç kalemlerinin ayrıntılarına bakıldığında ise başlıca gelişmeler şöyle 
     
     KISA VADELİ DIŞ BORÇLAR 

     T.C. Merkez Bankası tarafından izlenen kısa vadeli dış borçlar, 2005 Haziran sonu itibariyle 33,5 milyar ABD doları tutarında gerçekleşti. 
     Kısa vadeli dış borçların yüzde 8.6'sı T.C Merkez Bankası, yüzde 43.5'i Ticari Bankalar ve yüzde 47.9'u ise diğer sektörlerin borçlarından oluşuyor. 
     
     ORTA UZUN VADELİ DIŞ BORÇLAR 

     Orta Uzun Vadeli Dış Borçlara bakıldığında, Hazine'nin, uluslararası sermaye piyasalarında tahvil ihracı yoluyla doğrudan gerçekleştirdiği borçlanmalar ile proje finansmanı amacıyla genel ve katma bütçeli kuruluşlara ve diğer kamu kuruluşlarına kullandırdığı, borçlusu Hazine olan kredilerden oluşan konsolide bütçe dış borç stoku, 2005 Haziran sonu itibariyle 66.2 milyar ABD doları seviyesinde hesaplandı. 
     Bu miktarın 30.2 milyar dolar tutarındaki kısmı, Konsolide Bütçe'nin finansmanı amacıyla uluslararası finansal piyasalarda gerçekleştirilen tahvil ihraçları stokundan oluşuyor. 
     Konsolide Bütçe dışında kalan yerel yönetimler, fonlar, üniversiteler, özerk kuruluşlar, kamu bankaları ve KİT'lerden oluşan kamu kuruluşlarının toplam dış borçları ise 2005 Haziran sonu itibariyle 4.4 milyar dolar oldu. 
     Aynı şekilde Orta uzun vadeli TCMB dış borçları, 2005 Haziran sonunda 14.2 milyar dolar olarak belirlendi. 
     
     ÖZEL SEKTÖR DIŞ BORÇ STOKU 

     Bu arada 2005 Haziran sonu itibariyle orta ve uzun vadeli özel sektör dış borç stoku, 43.5 milyar ABD doları olarak gerçekleşti. 
     Özel sektör dış borç stokunun yüzde 27.6'sı Finansal Kesim'e Özel Bankalar ve Özel Bankacılık Dışı Mali Kuruluşlar ve yüzde 72,4'ü ise Finansal Olmayan Kesim'e ait borçlardan oluşuyor. 
     
     KUR ETKİSİ 

     Açıklamaya göre sonuçta, 2004 Aralık - 2005 Haziran döneminde dış borç stoku, döviz kuru değişikliklerinden dolayı yaklaşık 7.8 milyar ABD doları tutarında azalış gösterdi. 
     Bu değişimdeki en büyük etken ise 2005 Haziran sonu itibariyle 2004 yıl sonuna göre ABD dolarının "Euro, SDR ve Japon Yeni karşısında değer kazanması" gösterildi. 
     
</TEXT>
</DOC>
