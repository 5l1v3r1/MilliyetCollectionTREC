<DOC>
<DOCNO> 362764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonsiy11.html </URL>
<DATE> 2005/07/20/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Arınç'tan RTÜK üyelerine Pornografiye geçit vermeyin 
</HEADLINE>
<TEXT>

     TBMM Bıaşkanı Bülent Arınç, televizyonlarda ahlaki değerleri yıpratan, kültür ve kimliği alabora edecek şekilde yayınlar yapıldığını, bu konuda çok şikayetler geldiğini belirtirken, şiddet ve pornografi gibi yozlaştırıcı programlara karşı önlem alınmasını istedi. 
     TBMM Başkanı Arınç, geçen hafta TBMM Genel Kurulu’nca seçilerek göreve başlayan yeni RTÜK üyelerini kabul etti. 
     Konuşmasında RTÜK seçimi ile ilgili süreci anlatan Arınç, yapılan yasal düzenlemenin Meclis Başkanlığı’na bir görev yüklediğini ve bu doğrultuda kendisinin Başbakan Eardoğan ve CHP Lideri Baykal ile görüşerek TBMM’yi RTÜK üyelerinin seçimi için olağanüstü toplantıya çağırdığını dile getirdi. 
     Arınç, "Ne AKP’nin, ne de CHP’nin kendilerine düşen RTÜK üyelikleri ile ilgili bir sıkıntısı yoktur" dedi. 
     RTÜK Başkanı Zahit Akman ise Türkiye’de özellikle özel televizyon yayıncılığını düzenleyen RTÜK’ün gündeminde çok önemli konular olduğuna işaret ederken, televizyonların yayın hayatını daha istikrarlı bir hale getirmek için çalışmalara başladıklarını bildirdi. 
     
     YENİ RTÜK ÜYELERİNE TAVSİYELER 
     Akman’ın ardından yeniden söz alan Arınç, TBMM’nin RTÜK üyelerini seçerken bu seçimi halk adına yaptığını kaydederken, yeni RTÜK üyelerine tavsiyelerde de bulundu. 
     Arınç, televizyonlarda özellikle ahlaki değerleri yıpratan, kültürü, kimliği alabora edecek şekilde yayınlar yapılmasından şikayetçi olurken, "Kültürel, milli, ahlaki değerlerimizin yayıncılık içinde olabildiğince ele alınması lazım" dedi. 
     
     GRUP BAŞKANVEKİLİYKEN ŞİKAYET ETMİŞTİM 
     Arınç, TBMM’de grup başkanvekili olarak görev yaptığı dönemde dönemin RTÜK Başkanı Nuri Kayış’a "Biri Bizi Gözetliyor" adlı program konusunda şikayette bulunduğunu, Kayış’ın ise bu konuda kendilerine de 10 bin civarında şikayet başvurusu yapıldığını dile getirdiğini anlatan Arınç, "Benim şikayetimin hemen ertesi günü kanala 7 gün kapatma cezası geldi. Herkes bunu benim şikayetime bağladı oysa ben bu şikayeti bardağın taştığı noktada yapmıştım" dedi. Arınç, bu tür programların aile içi şiddete, boşanmalara, ruhsal bunalımlara yolaçtığına işaret ederken, "Bu yasakçılık değildir. Dünyanın her yerinde şiddete, pornografiye, yozlaştırıcı programlara karşı önlemler alınır" diye konuştu. Herkesin bir özel hayatı bulunduğunu ve bu özel hayatı insanların evinin duvarları arasında yaşadığını dile getirirken, "Özel hayat dediğimiz şey duvarları ortadan kaldırarak ortak bir alana dönüştürülemez" dedi. 
     
     HUZUR VE BARIŞ ORTAMININ BOZULMASINA İZİN VERMEYECEĞİZ 
     Arınç, bir gazetecinin son günlerde artan terör olaylarını anımsatması üzerine, bunu üzüntüyle izlediğini belirterek, terör olaylarının sona erdirilmesi yönünde hükümetin bir çaba içinde olduğunu bildiğini, dün de Genelkurmay İkinci Başkanı Orgeneral İlker Başbuğ’un açıklamalarını önemsediğini dile getirdi. Arınç, Türk halkını huzursuz etmek isteyenlerin, Türkiye’nin gelişmesini engellemek isteyenlerin, turistik bölgelerde yapılan eylemlerle turizmi baltalamak istediğini anlatan Arınç, terörü beslemek isteyenlerin bulunup cezalandırılacağını, huzur ve barış ortamının bozulmasına izin verilmeyeceğini vurguladı. 
     
</TEXT>
</DOC>
