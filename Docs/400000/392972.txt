<DOC>
<DOCNO> 392972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/yasam/axyas01.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerel yönetimlere sokak yasağı yetkisi 
</HEADLINE>
<TEXT>


İlk kez polisler yaralandı, ilk kez bir gecede bini aşkın araç yakıldı. Ve Başbakan Villepin, şiddetin önüne geçmek için, yerel yönetimlere sokağa çıkma yasağı kararı alma izni verileceğini duyurdu 

DIŞ HABERLER SERVİSİ 

Fransa'nın başkenti Paris'te başlayan ve ülke geneline yayılan şiddet olayları, sokağa çıkma yasağını gündeme getirdi. Başbakan Dominique de Villepin, olayların önüne geçilebilmesi için belediye başkanlarına sokağa çıkma yasağı kararı alma yetkisi verileceğini söyledi. 
Başkentin kuzeydoğusundaki Le Raincy bölgesinin muhafazak r Belediye Başkanı Eric Raoult, dün akşam AFP'ye telefonla yaptığı açıklamada, "Bölgemizde felaket yaşanmasın diye bu dün geceden itibaren sokağa çıkma yasağı ilan edeceğiz" dedi. Özellikle okulların tehdit altında olduğunu vurgulayan Raoult, sokağa çıkma yasağının 22.00 ya da 23.00'ten sonra uygulanmasını istediğini, ancak bunun henüz kesinleşmediğini belirtti. 

Karar bugün 
Ülke geneline yayılan şiddet olaylarını durdurmak için 9500 polis ve jandarma konuşlandırıldığını ve gerekli yerlerde sokağa çıkma yasağı için izin verileceğini söyleyen Başbakan De Villepin de, dün gece TF1 televizyonuna verdiği demeçte, gerektiği yerlerde yerel yetkililerin, yöre sakinlerini korumak ve sük neti sağlamak üzere İçişleri Bakanlığı'nın yetkisi altında sokağa çıkma yasağı ilan edebileceklerini açıkladı. Konuyla ilgili kararın bugün toplanacak bakanlar kurulunda alınıp Cumhurbaşkanı Jacques Chirac tarafından onaylandıktan sonra yürürlüğe gireceğini belirten De Villepin, ayrıca "Şiddet, kabul edilemez ve mazur görülemez" diye konuştu. 

İlk can kaybı 
İsyanın 11. gecesinde 300 kadar kasabada şiddet eylemleri görüldü. Polise ateşli silahlar ve yangın bombalarıyla saldıran gençler, 2'si ağır olmak üzere 36 polisin yaralanmasına yol açtı. Bu rakamın, isyanın başlamasından bu yana en ağır bilanço olduğu belirtildi. Fransa sokaklarında yakılan araç sayısı da önceki gece yeni bir rekor kırarak 1400'e ulaştı. Önceki gece gözaltına alınan 395 kişi ile birlikte, 11 günde tutuklananların sayısı 1000'i geçti. 
Geçen cuma günü isyancılarca dövüldükten sonra komaya giren 61 yaşındaki Jean-Jacques Le Chenadec'in, dün hayatını kaybetmesiyle isyanın başladığı 27 Ekim tarihinden bu yana ilk ölüm gerçekleşti. 

12. geceye girdi 
12. gecede ise dün gece Toulouse kentinde yeni şiddet eylemleri patlak verdi. Toulouse kenti yerel yetkilileri, dün gece karanlık çöktükten sonra ortaya çıkan isyancıların bir otobüsü ateşe verdiğini, polise taşlarla saldırdığını ve polise molotofkokteylleri attıklarını söyledi. 
Önceki gece, Almanya'nın başkenti Berlin'de yabancıların yoğun olarak yaşadığı Moabit semti ile Belçika'nın başkenti Brüksel'de Arap kökenli nüfusun ağırlıkta olduğu Saint Gilles ve Anderlecht bölgelerinde toplam 10 araç yakıldı. Alman polisi, 5 aracı ateşe veren saldırganların Fransa'daki eylemlerden esinlenerek hareket etmiş olabileceğini söyledi. Yine 5 aracın yakıldığı Brüksel'de polis, "olayların reklamını yapmamak için" ayrıntılı bilgi vermeyeceklerini duyururken, Fransa'daki olayların Belçika'ya sıçramasını önlemek için güvenlik önlemleri alındığı açıklandı. 

Ağır silah korkusu 
Fransız polisinin, adi suç örgütleri ve çete liderlerinin taktik verdiği isyancı gençlerin "ağır silahlar" kullanmaya başlamasından endişe ettiği bildirildi. 
Fransa'daki Müslümanları temsil eden örgütleri bünyesinde toplayan Fransa İslami Örgütler Birliği, şiddet eylemlerine karşı bir fetva yayımlayarak, "Kamu malına ya da özel mülkiyete körü körüne saldıran ya da başkalarının hayatını tehdit eden eylemlere katılmak, tüm Müslümanlar için yasaktır" dedi. 

Maddi yardım hazırlığı 
AB Komisyonu'nun bölgesel politikalardan sorumlu üyesi Danuta Hübner'in sözcüsü Ana-Paula Laissy, Komisyon'un, bu bölgelerin "toparlanmasına ve yeniden canlanmasına" nasıl destek sağlayabileceğinin araştırıldığını duyurdu. 




</TEXT>
</DOC>
