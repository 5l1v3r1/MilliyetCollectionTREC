<DOC>
<DOCNO> 392297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/siyaset/siy01.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat yalnız kaldı 
</HEADLINE>
<TEXT>


KKTC'de 30 yıllık gelenek yıkıldı. Cumhurbaşkanı Mehmet Ali Talat'ın sadece eşiyle yaptığı bayramlaşma törenine, Türk Büyükelçisi ile Barış Gücü Komutanı katılmadı 

SEFA KARAHASAN Lefkoşa UTKU ÇAKIRÖZER Ankara 


Kıbrıs'ın kuzeyinde 30 yıldır süren, dini ve resmi bayramlarda Kıbrıslı Türk yetkililerle Türkiye'nin siyasi ve askeri temsilcilerinin kutlamaları birlikte kabul etmeleri geleneği 2. Cumhurbaşkanı Mehmet Ali Talat ile birlikte son buldu. Talat'ın sadece eşiyle yaptığı bayramlaşma törenine, Türkiye'nin askeri ve diplomatik temsilcilerinin protestoları damgasını vurdu. 
Cumhurbaşkanlığı'nda eşi Oya Talat'la halka açık bayramlaşmaya katılan Talat'ın, bu tavrıyla, uluslararası kamuoyuna "KKTC'yi bağımsız bir iradenin yönettiği" mesajını vermek istediği yorumları yapıldı. Talat'ın 11.00'deki kabulü üzerine Barış Kuvvetleri Komutanı Korgeneral Hasan Memişoğlu da, Talat'tan 1 saat önce Alay Komutanlığı'nda bayramlaşma düzenledi. Türkiye Büyükelçisi Aydan Karahan ise, adada olmasına rağmen hiçbir etkinliğe katılmadı. 
Bayramlaşmada konuşan Talat, değişikliğin doğal olduğunu ve bayramlaşmayı KKTC halkı adına yaptıklarını vurgulayarak şunları söyledi 
"Cumhurbaşkanı devletin başıdır. Doğaldır ki, bayramlaşmada kendi mek nında böyle bir yöntemi uygular, doğru olan budur. Amaç birşeyi değiştirmek ya da yanlışı geride bırakmak değil. Doğru olanın bu olduğuna inandığım için yapıyorum. Bunun herhangi bir gerginlikle, itilafla, kavgayla alakası yok." 
Talat'ın bayram tebriğine Başbakan Ferdi Sabit Soyer, bakanlar katılırken, Karahan, Memişoğlu ve KKTC hükümetine bağlı Güvenlik Kuvvetleri Komutanı GKK Tümgeneral Tevfik Özkılıç katılmadı. Karahan'ı Müsteşar Mehmet Toroy, Memişoğlu'nu da Tuğgeneral Salih Cengavercem temsil etti. 

Alternatif bayramlaşma 
Talat'ın bu tavrı üzerine Memişoğlu da saat 10.00'da Lefkoşa Alay Komutanlığı'nda halka açık bir bayramlaşma düzenledi. Buradaki törene Özkılıç'ın da katılması dikkati çekerken, tümen ve tugay komutanlarının yanı sıra KKTC'nin ilk cumhurbaşkanı Rauf Denktaş da yer aldı. Dışişleri Bakanı Serdar Denktaş ise önce Memişoğlu'nun, ardından Talat'ın bayramlaşmasında bulundu. Ankara'nın GKK'ya atadığı Özkılıç'ın, KKTC hükümetine bağlı bir kurumun başında olmasından dolayı katılması gereken bayramlaşmaya gelmemesi "Türkiyeli subayların tepkisi" olarak algılandı. 
Bayramlaşma geleneğindeki değişikliği "hata" olarak niteleyen Denktaş, "Ateşe benzin dökmeyin. Bu devletle Türkiye arasında güç birliğini, gönül birliğini gösteren bir olguydu.Umarım yeniden düşünür ve hallederler" dedi. Denktaş, Talat'ın bayramlaşmasına neden gitmediğiyle ilgili soruya da "Gazimağosa'da işim var. Oraya yetişmem gerekiyor" yanıtını verdi. Denktaş, Talat'ın bayramını bir mektupla kutlamıştı. 

Dışişleri ne dedi 
Karahan'ın Ankara'nın tercihiyle bayramlaşmalara katılmadığı öne sürülürken, Dışişleri bu bilgiyi doğrulamadı. Yetkililer, Karahan'ın 'büyükelçilik personeliyle bayram kutlaması düzenlediği' gerekçesiyle diğer törenlere katılmadığını bildirdi. Büyükelçilikte arefe günü bayramlaşma yapıldığı öğrenilirken, Dışişleri yetkilileri şu bilgileri verdi "KKTC'de cumhurbaşkanı, Türk Barış Kuvvetleri komutanı ve Türkiye büyükelçisi bu yıl toplu tören yerine kendi içlerinde ayrı bayramlaşmalar düzenlemiştir. Zaten kimse kimseye davette bulunmamıştır. Karahan, cumhurbaşkanı devletin başı olduğu için, o törene müsteşarı göndermiştir." 


</TEXT>
</DOC>
