<DOC>
<DOCNO> 352105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/yazar/guclu.html </URL>
<DATE> 2005/06/15/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Adıyaman Nemrut Üniversitesi 
</HEADLINE>
<TEXT>


Son bir ayda Türkiye'nin en önemli tarihi bölgelerine yolculuklar yaptım. Ürgüp, Safranbolu ve Nemrut. Hepsi de binlerce yıllık geçmişe ve güzelliklere sahip. Böylesine önemli kültürlerin mirasçısı olup da bu denli yozlaşmayı herhalde başka bir ulus başaramazdı 
Önceki gün, Diyarbakır üzerinden Adıyaman'a geldik. Koç Vakfı'nın yapımını üstlendiği teknik eğitim fakültesinin temelini atmak için. Bu arada fırsat bu fırsat deyip gecenin 02.00'sinde yollara düşerek Nemrut Dağı'nda güneşin doğuşunu izledik. Tanrılar Dağı olarak da anılan Nemrut'ta gündoğumu kadar günbatımı da dünyada en güzel seyredilen yerler arasındaymış. Ama onu bir başka defaya erteledik. 
Adıyaman, bugüne kadar yolumun düşmediği ender kentlerden biriydi. İyi ki de gelmişim. Pek çok güzelliği bir arada yaşadım. 
Adıyaman Gaziantep, Şanlıurfa, Malatya, Diyarbakır ve Kahramanmaraş arasında sıkışıp kalmış mütevazı bir kent. Ne kahraman, şanlı ne de gazi Zaten varına yoğuna da çevre iller el koymuş. GAP'ın yarıdan fazlası onların topraklarında ama ne elektriğinden ne de suyundan yararlanabiliyorlar. Türkiye'de üretilen petrolün yarıya yakını da yine bu kentimizden çıkıyor. Ama ondan da en ufak bir şekilde yararlanamıyorlar. 
Adıyaman enteresan bir kent. Kentteki devlet kurumlarının hemen hepsi farklı bir şehirdeki bölge müdürlüğüne bağlı. 
Örneğin herhangi bir ildeki fakülte ve yüksekokulların tamamı tek üniversiteye bağlı iken, buradakiler üç ayrı üniversiteye bağlı. Eğitim fakültesi ile temeli yeni atılan teknik eğitim fakültesi Gaziantep Üniversitesi'ne, fen-edebiyat fakültesi ve sağlık meslek yüksekokulu Malatya İnönü Üniversitesi'ne, K hta Meslek Yüksekokulu da Şanlıurfa Harran Üniversitesi'ne bağlı. 
Adıyaman, tarihi kadar topraklarıyla da verimli bir kent. Her tarafından su fışkırıyor. Ama tarımda yol kat ettiklerini söylemek zor. Önce buğday ve tütüne yoğunlaşmışlar. Ama tütüne kota gelince şimdi pamuk ve üzüme yönelmişler. Ünlü Besni üzümlerine Fransız şarapçılar müşteri olmuş. Bu yüzden olsa gerek gerek, dağ bayır üzüm bağlarına dönüşüyor. 

Neden Adıyaman 
Adıyaman'ın en büyük hayali, çevre iller gibi bir üniversiteye sahip olmak. Bizi kurtarırsa üniversite kurtarır diyorlar. TBMM'den geçmesi beklenen 15 yeni üniversite arasında onların ki de var. Bu yüzden Koç Vakfı'nın temelini attığı teknik eğitim fakültesini, üniversiteye giden yolda en önemli basamak olarak görüyorlar. 
Mustafa Koç, dedesi Vehbi Koç'un izinden gittiklerini dile getirerek, "Ülkemizin geleceği için en temel yatırım, eğitim" dedi. Koç, Gençlerimize çağdaş eğitim olanaklarının sağlanmasını sadece devletten beklemememiz gerektiğini de hatırlatarak, "Bu konuda hepimize görevler düşüyor" şeklinde konuştu. 
Koç, "Neden Adıyaman " sorusuna ise, "Bayiler toplantısında böyle bir istek geldi, değerlendirdik" dedi. 
Koç Vakfı'nın 2 milyon dolarlık bu yatırımı, Adıyaman'da adeta bayram havası estirdi. Kentin dört bir yanı Koçlu bez afişlerle donatıldı. Abartı sınırlarının fazlasıyla aşıldığı pankartlardan birkaçı şöyle 
Üniversite yolunda Koç gibiyiz. İlimin kapısını Koç açtı. Okumak için okul, okul için Koç lazım. Dedenizle doğduk, babanızla büyüdük, sizinle yaşıyoruz. Koç, Koç gibi geldi. Muhteşem Mustafa, Vatan çalışkan Koç'ların sırtında yükselir. 

Adıyaman'ın farklılıkları 
Adıyaman'ın fabrikası var ama çalışmıyor. Biri CHP'li, 5 milletvekili var. En ünlü Adıyamanlı AKP Genel Başkan Yardımcısı Mersin Milletvekili Dengir Mir Mehmet Fırat. K hta'nın yarısı onun diyorlar. Tekstilde fason çalışıyorlar. İplik üretiminde söz sahibiler. Kişi başına düşen gelir ve ÖSS'de son 5'teler. Fakir bir kent ama 4 koleji ve inşaat halinde yüzlerce apartmanı var. 
Özetin özeti Adıyaman her yönüyle farklı bir kent. Tanımak biraz zor. 



</TEXT>
</DOC>
