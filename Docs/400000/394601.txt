<DOC>
<DOCNO> 394601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sontur12.html </URL>
<DATE> 2005/11/13/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Sokakta kalan aileye belediye sahip çıktı... 
</HEADLINE>
<TEXT>

     Konya'da, kirasını ödeyemedikleri için mahkeme kararıyla boşalttıkları evlerinin yanına kurdukları sobayla ısınmaya çalışan 4 kişilik aileye belediye sahip çıktı. Aile, deprem konutlarından birine yerleştirildi. 
     Edinilen bilgiye göre, Konya'nın Karatay İlçesi Kerim Dede Çeşme Mahallesi'nde yaşayan 4 kişilik Sarı ailesi, ev sahibinin açtığı dava sonucu, ev kirasını ödemedikleri gerekçesiyle alınan mahkeme kararıyla tahliye edildi. 
     Kış günü soğuk havada barınacak yer bulamayan aile, boşalttıkları evin önündeki kaldırıma bırakılan eşyalarının yanında soba yakarak ısınmaya çalıştı. 
     Ailenin ilköğretim okulu 5. sınıf öğrencisi Ömer, sobanın ısısı yetersiz kalınca battaniyeye sarınırken, romatizma hastası olan babaanne Şerife Sarı ile güç anlar yaşadılar. 
     Hurda toplayarak ailesinin geçimini sağlamaya çalışan baba Kadir Sarı, birkaç aydır yaşadıkları ekonomik sıkıntı nedeniyle elektrik faturasını ödeyemediklerini, bunun üzerine ev sahibinin elektriği kestirdiğini savundu. Evlerinde gaz lambasıyla idare etmeye çalıştıklarını anlatan Sarı, ''Tabii bu sırada kirayı da ödeyemeyince ev sahibi, mahkeme kararı olduğunu belirterek bizi polis zoruyla dışarı attı'' dedi. 
     Ailenin zor durumda kaldığını öğrenen Karatay Belediye Başkanı Mehmet Hançerli ise Sarı ailesinin yanına giderek sorunlarını kendilerinden dinledi. Hançerli, belediye ekiplerini harekete geçirerek ailenin deprem konutlarından birine yerleştirilmesi talimatını verdi. 
     Kısa süre sonra gelen 10 kişilik belediye ekibi, eşyaları 2 ayrı kamyonete yükleyerek, aileyi bundan sonra barınacakları eve yerleştirdi. 
     Ailenin mutluluğu gözlerinden okunurken, Başkan Hançerli ise ''Belediye olarak böyle bir olaya duyarsız kalamazdık. Ailenin halini görünce ilgili birimlerimizi harekete geçirdik ve kış günü sokakta yaşam mücadelesi veren Sarı ailesini 55 metrekarelik, kaloriferli bir eve yerleştiriyoruz. Ailenin küçüğü Ömer'i de Yusuf İzzetten Horasanlı İlköğretim Okulu'na kayıt ettireceğiz'' diye konuştu. 
     
</TEXT>
</DOC>
