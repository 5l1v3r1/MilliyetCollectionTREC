<DOC>
<DOCNO> 361710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sontur10.html </URL>
<DATE> 2005/07/16/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Şırnaklı 20 gencin projesine AB'den 5 bin avro... 
</HEADLINE>
<TEXT>

     Şırnaklı 20 gencin, ''Şehr-i Nuh Kapılarını Açıyor'' adı altında hazırladıkları proje AB tarafından onaylandı. 
     Şırnak Gençlik ve Kültür Evi'nde bir araya gelen 10'u kız 10'u erkek 20 genç, Şırnaklı genç yeteneklerin ortaya çıkması, kendilerini ifade edebilecekleri ortamlar yaratmak ve genç kızların toplum içinde daha fazla söz sahibi olmaları için AB'ye 5 bin avroluk proje sundu. AB tarafından incelenen proje, onaylandı. 
     Gençlik ve Kültür Evi Yöneticisi Nazlı Altürk, AA muhabirine yaptığı açıklamada, onaylanan projenin iki aşamadan oluştuğunu söyledi. 
     Yerel ozanları keşfederek, unutulmaya yüz tutmuş efsane, ağıt ve hikayeleri kayıt altına alarak tanıtım çalışması yapmak, Şırnak ve ilçelerindeki tarihi değerlerin de koruma altına alınması için hazırlayacakları broşür kitapçık veya tanıtım CD'lerinin başta TBMM olmak üzere tüm ilgili yerlere gönderilmesinin projenin birinci ayağını oluşturduğunu ifade eden Altürk, proje kapsamında ayrıca kentin en işlek noktalarına ağaç dikeceklerini söyledi. 
     Altürk, şunları söyledi 
     ''Projemizin ikinci ayağı ise gençlerin kendi geleceklerine karar verebilmede söz sahibi olmaları, özellikle genç kızlarımızın toplum içinde daha fazla yer edinebilmelerini sağlamayı hedefliyoruz. Ayrıca, kadınlara yönelik, insan hakları kadın girişimciliği, toplumsal cinsiyet sorunları kadına karşı yapılan şiddet hakkında seminerler düzenleyeceğiz. 4 ay sürecek proje kapsamında, projede görev alacak olan 40 arkadaşımızla ilçe ilçe gezeceğiz. Valiliğimiz de bize her konuda destek sunacak. Amacımız, sosyal yaşamın canlandırılıp, bireylerin kendini geliştirmelerine olanak sağlayacak ortamın şekillenmesine öncü olmaktır.'' 
     
     1658 KİŞİYE ULAŞILDI 
     Altürk, Gençlik ve Kültür Merkezlerinin GAP İdaresi, Birleşmiş Milletler Kalkınma Programı UNDP işbirliğiyle yürütülen ''GAP'ta Sürdürülebilir Kalkınma Programları'' kapsamında Valilikler ve yerel yönetimlerin desteğiyle kurulduğunu anımsattı. 
     15-25 yaş arası gençlerin toplumsal yaşama katılmaları için oluşturulan merkezin geçen yıl hayata geçtiğini, burada gençlerin eğitim kapasitelerinin artırılması ve çeşitli beceriler kazandırmak için kurslar düzenlediklerini ifade eden Altürk, ''Merkezde, gençler için İngilizce bilgisayar, üniversiteye hazırlık, bağlama, gitar gibi çeşitli müzik kursları açtık. Gönüllü eğitmenler eşliğinde açtığımız kurslarda yaklaşık 1658 kişiye ulaştık.'' 
     
</TEXT>
</DOC>
