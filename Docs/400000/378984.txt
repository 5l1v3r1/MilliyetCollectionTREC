<DOC>
<DOCNO> 378984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sonsiy08.html </URL>
<DATE> 2005/09/16/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
ABD'den PKK gündemli ziyaretler arttı 
</HEADLINE>
<TEXT>

     Mceldowney, ABD'nin bundan sonraki adımları konusunda açıklama yapmadı PKK konusunda Türkiye ile görüşmelerini sıklaştıran ABD'den, dışişleri bakanlığı güvenlik işleri ve kamu diplomasisi müşteşarları Ankara'ya geliyor. 
     ABD'li diplomat Nancy Mc Eldowney, bundan sonraki adımlar için ise "süreç gizlilik gerektiriyor" dedi. 
     ABD'nin Ankara maslahatgüzarı Mc Eldowney, Washington'a Türkiye'nin yeni büyükelçisi olarak atanan Müsteşar Yardımcısı Nabi Şensoy'u makamında ziyaret etti. Mceldowney, çıkışta Ankara'yla PKK konusunda temasların sıklaşacağı mesajını verdi. 
     Mc Eldowney, "önümüzdeki haftalarda kamu diplomasisinden sorumlu dışişleri bakanlığı müsteşarı Karen Hughes ve güvenlik İşlerinden sorumlu müsteşar Robert Joseph Ankara'da olacak. Dikkatinizi Türkiye ile ABD'nin PKK ile mücadele konusundaki ortak çabalarına çekmek istiyorum" diye konuştu. 
     Ankara maslahatgüzarı, "biliyorsunuz, General Jones ve general Smith buradaydı. Matt Brayza, Türkiye dışındaki PKK ofislerinin kapatılması için yapılanları anlattı Ankara'da" ifadelerini de kullandı. 
     
     Uzman heyetten PKK odaklı inceleme 

     Mc Eldowney, habercilere yaptığı açıklamada, ABD'li uzmanlardan oluşan bir heyetin de Ankara'da, PKK'nın Türkiye dışında örgütlenmesi hakkında çalışmalarda bulunduğunu ve istihbarat örgütleri ile görüştüğünü söyledi. 
     ABD'li diplamat, bundan sonraki adımların ne olacağı konusunda ise "süreç gizlilik gerektiriyor, açıklama yapamam" dedi. 
     Mc Eldowney'in daha önce yaptığı 'PKK lideri Murat Karayılan, ABD'de bizimle masaya otursun' şeklinde açıklamaları da hatırlatıldı. Bunun üzerine Mc Eldowney, "bu konunun ayrıntılarını tam bilmiyorum ama biz teröristlerle müzakere etmeyiz" diye konuştu. 
     
     Orgeneral Jones'un mesajları 

     ABD'nin Avrupa'daki Kuvvetlerinin Komutanı Orgeneral James Jones, eylülün başında geldiği Türkiye'de incelemelerinin ardından yaptığı açıklamada, ''Türkiye ile aramızdaki işbirliğini güçlendirdik'' demişti. 
     Ankara'da temasları kapsamında Genelkurmay Başkanı Orgeneral Hilmi Özkök ile görüşen Jones, "TSK ile elimizdeki bilgilerin çok hızlı el değişiminin sağlandığı bir çalışma içine gireceğiz. Görülmemiş bir işbirliği içindeyiz" diye konuşmuştu. 
     ABD ve koalisyon güçlerinin Irak'ta büyük bir mücadele içine girdiğini ifade eden Jones, "egemen bir hükümetin Irak'ta varolması gerekiyor. Bu ülkenin geleceğindeki sorunlar, Türkiye'nin de dahil olduğu bölgedeki ülkeler tarafından çözelecektir" demişti. 
     Açıklamalarının ardından habercilerin sorularını da yanıtlayan General Jones, terör örgütü PKK'nın Irak'ın kuzeyindeki varlığına karşı ABD'nin oynadığı ve oynayacağı rolle ilgili olarak ise ''atılabilecek somut adımlara ilişkin işbirliğimiz verimli görüşmelerde teyit edildi. Hepimizin aynı mücadelede yer aldığından emin olarak buradan ayrılıyoruz'' ifadelerini kullanmıştı. 
     
</TEXT>
</DOC>
