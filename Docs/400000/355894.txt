<DOC>
<DOCNO> 355894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonsiy11.html </URL>
<DATE> 2005/06/27/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Milletvekilleri avukatlık yapabilecek... 
</HEADLINE>
<TEXT>

     Avukatlık mesleğinden gelen milletvekillerinin, yasama üyeliği süresince avukatlık yapabilmelerini öngören kanun teklifi, TBMM Adalet Komisyonu’nda kabul edildi. 
     AK Parti Karaman Milletvekili Mevlüt Akgün ve arkadaşları ile CHP Samsun Milletvekili İlyas Sezai Önder ve arkadaşlarının, Avukatlık Kanununda Değişiklik Yapılması Hakkında Kanun Teklifi, birleştirilerek görüşüldü. Alt Komisyon metni üzerinden yapılan görüşmeler, milletvekillerinin konuşmaması nedeniyle kısa sürede kabul edildi. 
     Teklif, Avukatlık Kanunu’nun 43’üncü maddesinin ikinci fıkrasındaki "Milletvekilleri, milletvekilliği süresince avukatlık yapamazlar" ibaresinin madde metninden çıkarılmasını öngörüyor. Buna göre, avukatlık mesleğinden gelen milletvekilleri, yasama üyeliği süresince avukatlık yapabilecek. 
     Teklif, geciken baro keseneklerinin tahsiline ilişkin düzenleme de içeriyor. Buna göre, Genel Kurul’ca belirlenen yıllık kesenek, her yılın Ocak ve Temmuz aylarında iki eşit taksitte ödenecek. Süresi içinde ödenmeyen yıllık keseneğe, bir önceki yılda DİE tarafından belirlenen yıllık TEFE oranında gecikme zammı uygulanacak. 
     
</TEXT>
</DOC>
