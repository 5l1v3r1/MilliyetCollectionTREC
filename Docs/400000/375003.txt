<DOC>
<DOCNO> 375003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun19.html </URL>
<DATE> 2005/09/02/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Avustralya ve AB'den ABD'ye yardım teklifi... 
</HEADLINE>
<TEXT>

     Avustralya Başbakanı John Howard, güneyi kasırga felaketine uğrayan ABD'ye yardım ekipleri ve mali yardım gönderme önerisinde bulundu. 
     ABD'nin en yakın müttefiklerinden Avustralya'nın Başbakanı Howard, özel bir radyoya yaptığı açıklamada, en etkin yardım yönteminin afet bölgesine uzman ekip göndermek olduğunu belirterek, felaketzedeler için ayrıca 10 milyon Avustralya Doları 7.5 milyon ABD Doları mali yardım yapacaklarını söyledi. 
     Mali yardımın afetzedelere özellikle gıda ve battaniye satın alınması için Amerikan Kızılhaçı'na teslim edileceğini belirten Howard, ABD'nin felakete uğrayan diğer ülkelere cömert yardımından ötürü bu ülkeye yardımın gerekliliğine işaret etti. 
     
     AB, ABD'YE YARDIM ETMEK İSTİYOR 
     Galler'in Newport kentinde toplanan AB dışişleri bakanları da kasırga felaketine uğrayan ABD'ye yardım etme isteklerini dile getirdiler. 
     İngiltere Dışişleri Bakanı Jack Straw, ''Yardımı talep edecek olan Amerikan hükümeti, ancak AB üyesi ülkeler ve birlik yardım etmek istiyor'' dedi. 
     Straw, bir soru üzerine, petrolden ziyade insani yardım yapmayı düşündüklerini söyledi. 
     
</TEXT>
</DOC>
