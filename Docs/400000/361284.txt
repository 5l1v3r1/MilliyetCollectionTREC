<DOC>
<DOCNO> 361284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/yazar/pulur.html </URL>
<DATE> 2005/07/15/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Arabulucular ve ah, o baltanın sapı olmasa... 
</HEADLINE>
<TEXT>


EEE, bravo 
Güneydoğu sorununa çare ve çözüm bulundu... Avrupa Parlamentosu'nun Türk kökenli milletvekillerinden Allah razı olsun, "her iki tarafa da" barışçı çözüm aramaları için çağrı yaptılar. 
Yani Türkiye Cumhuriyeti ile terör örgütü çözüm için anlaşacaklar. 
Nasıl olacak bu iş 
Elbette konuşarak, görüşerek... 
Bir masada buluşacaklar, görüşmeler başlayacak 

AMA bu gibi toplantılarda tarafların masaya oturmalarına kadar geçen süre çok önemlidir, birileri her iki tarafı yoklar, onları ortak bir noktada buluşturmaya gayret eder, lafın kısası, "arabuluculuk" yapar, hatta bu görüşmeler fevkalade gizli tutulur, sonra masaya oturulur. 

İYİ de kim yapacak bu arabuluculuğu 
Kim olacak, işte bunlar yani Avrupa Parlamentosu'nun Türk kökenli milletvekilleri... 
Elhak, layıktırlar da... 
Bildirilerinde ne PKK'nın adı geçiyor, ne de terörden söz ediyorlar. 
İki tarafı "şiddet yerine barışçı çözüme" çağırıyorlar. 
Bundan l sı, Malatya'da kayısı... 

VARSIN 30 bin Türkiye Cumhuriyeti vatandaşı teröre kurban gitsin, Anadolu'nun hemen her vilayetinde şehit cenazeleri kaldırılsın, mezarlıklar şehitliğe dönsün, şehit analarının babalarının ıstırabını anlatacak kelime bulunamasın... 
Hiç önemli değil, önemli olan, "iki tarafın barış için" masaya oturması... 

PEKİ arabulucular belli de, tarafları kim temsil edecek 
Ehh, Türkiye Cumhuriyeti eğer h l tek parçaysa, herhalde devleti temsil eden biri bulunur. 
Ya "karşı taraf" dedikleri... 
O da hazır 
Hani "Ata binmiş, at arıyor " diye bir deyim vardır. 
İmralı'daki ne güne duruyor 
İyi de adam İmralı'dan nasıl çıkacak 
Dedik ya, bu gibi görüşmeler başlamadan önce altyapı hazırlanır. 

İKİ ihtimal var, ya görüşmeler sırasında her toplantı günü Abdullah Öcalan, nam-ı diğer "Apo" adadan bir muhrip nezaretinde çıkarılır, görüşmelere katılır, sonra tekrar adaya gönderilir. 
Bu biraz zor bir yöntem... 
Kolayı ne 
"Apo"yu salıvermek... 
Olur mu 
Niye olmasın, ne özbeöz Avrupalıların, ne de Türk kökenli Avrupa Parlamentosu milletvekillerinin buna karşı çıkacaklarını düşünebilir misiniz 
O halde tamam 

HEM, ne kadar da iyi olur, "Ben federasyon istemiyorum, ama federasyon tartışılsın " diyerek bugünlere yeşil ışık yakan Turgut Özal'ın da ruhu şad olur. 

FIKRAYI bilir misiniz .. 
Oduncu ormanda ağaç kesiyor, baltayı her vuruşunda ağaç ağlıyormuş... 
Oduncu acımış 
"Biliyorum, canın acıyor, ama ne yapayım, evde çoluk çocuk var, ekmek bekliyorlar " 
Ağaç yapraklarını sallamış 
"Canımın acıdığından değil, elindeki baltanın sapı benden, ona ağlıyorum " 
Acaba bu fıkrayı "kıssadan hisse" deyip, Avrupa Parlamentosu'ndaki Türk kökenli milletvekillerine sunsak, bir anlam ifade eder mi 



</TEXT>
</DOC>
