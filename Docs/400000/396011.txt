<DOC>
<DOCNO> 396011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sondun11.html </URL>
<DATE> 2005/11/18/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Economist Ortadoğu'nun en iyisi İsrail 
</HEADLINE>
<TEXT>

     İngiltere'de yayımlanan haftalık Economist dergisi, ''Ortadoğu'da siyasi özgürlüklerin gelişimi konusunda en iyi durumdaki ülkenin İsrail olduğunu yazdı. 
     Derginin yaptığı araştırmanın sonuçları, 2006 yılına girilirken Ortadoğu'da demokrasi alanında önemli adımlar atıldığını gösterdi. Haberde, demokrasinin bütün Ortadoğu'da bir anda yaygın hale gelmesinin beklenmediği, ancak ABD Başkanı George Bush'un terörizme karşı demokrasiyi yaygınlaştırma çabasının tüm bölgede bir anlayış değişikliğine yol açtığı ve bu değişimin süreceği ifade edildi. 
     Özellikle Lübnan, Irak ve Filistin'de önemli değişimler meydana geldiğine işaret edilen haberde, bunların, siyasi özgürlüklerin gelişimi konusunda en iyi durumda bulunan ülkeler listesinde ilk beş ülke arasında bulunduğu kaydedildi. 20 ülkenin ele alındığı listede İsrail'in bu yıl da birinci sırada olduğu belirtilen haberde, Suudi Arabistan'ın ise dikkatle yapılmasına çalışılan yerel seçime rağmen 18. sırada bulunduğu ve listenin üst sıralarına tırmanmayı bu yıl da başaramadığı bildirildi. Suriye ve Libya'nın siyasi özgürlükler ve demokratikleşme konularında en az ilerleme kaydeden ülkeler olduğunu yazan Economist, Fas'ın umut verici ilerlemeler sağladığına işaret etti. 
     Haberde, listenin oluşturulmasında, siyasi ve kişisel özgürlükler alanında hükümeti ve parlamentoyu belirleyen seçimlerin yapılması, seçim yasaları, siyasi partilerin kurulmasına ilişkin yasalar, seçilmiş kişilerin gücü, muhalefetin varlığı, şeffaflık, azınlık hakları, yolsuzlukların düzeyi gibi 15 kriterin göz önünde bulundurulduğu belirtildi. 
     Economist dergisinin Ortadoğu'da siyasi özgürlükler açısından 10 üzerinden yaptığı puanlamayla ülkelerin aldığı puanlar ve listedeki yerleri şöyle 
     1- İsrail ...................... 8,20. 
     2- Lübnan ...................... 6,55. 
     3- Fas ......................... 5,20. 
     4- Irak ........................ 5,05. 
     5- Filistin .................... 5,05. 
     6- Kuveyt ...................... 4,90. 
     7- Tunus ....................... 4,60. 
     8- Ürdün ....................... 4,45. 
     9- Katar ....................... 4,45. 
     10- Mısır ....................... 4,30. 
     11- Sudan ....................... 4,30. 
     12- Yemen ....................... 4,30. 
     13- Cezayir ..................... 4,15. 
     14- Umman ....................... 4,00. 
     15- Bahreyn ..................... 3,85. 
     16- İran ........................ 3,85. 
     17- Birleşik Arap Emirlikleri ... 3,70. 
     18- Suudi Arabistan ............. 2,80. 
     19- Suriye ...................... 2,80. 
     20- Libya ....................... 2,05. 
     
</TEXT>
</DOC>
