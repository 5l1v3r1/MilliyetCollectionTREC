<DOC>
<DOCNO> 381374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sonspo01.html </URL>
<DATE> 2005/09/25/ </DATE>
<TIME> 00.15 </TIME>
<AUTHOR>  </AUTHOR>
<HEADLINE>
Denizlispor'da Bulak'ın görevine son verildi... 
</HEADLINE>
<TEXT>

     Denizlispor Yönetim Kurulu, 2-1 yenilgiyle biten Gaziantepspor maçı sonrasında olağanüstü toplanarak, Teknik Direktör Giray Bulak’ın görevine son verdi. 
     Denizlispor Başkanı Zafer Katrancı, toplantıdan sonra gazetecilere yaptığı açıklamada, Bulak’ın karşılaşma sırasındaki tavır ve hareketlerinin kendilerini üzdüğünü ve yönetime yönelik sözlerinden dolayı bu kararı aldıklarını söyledi. 
     Katrancı, yeni bir teknik direktör arayışına girdiklerini belirterek, şöyle konuştu 
     "Maçta yenersiniz, yenilirsiniz bunlar olağan şeylerdir. Ama yönetime karşı bağırması, bazı hareketlerde bulunması yanlıştı. Maç sonrası kendisini çağırdık, yollarımızı ayırmak istediğimizi söyledik, ’ayrılmak istemiyorum, arzu ederseniz gönderirsiniz’ dedi. Bunun üzerine kendisiyle çalışamayacağımızı söyledik." Denizlispor Teknik Direktörü Giray Bulak, maç sonunda yaptığı basın toplantısında, "istifa etmem, kovarlarsa giderim" demişti. 
     
</TEXT>
</DOC>
