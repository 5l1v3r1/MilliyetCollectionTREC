<DOC>
<DOCNO> 357961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/spor/spo13.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Başladığı gibi bitirdi 
</HEADLINE>
<TEXT>


Formula 1 Dünya Şampiyonası'nın genel klasmandaki lideri Alonso, Fransa'da çok rahat bir şekilde birinci oldu. İspanyol pilot ilk sırada başladığı yarış boyunca üstünlüğünü koruyup, zafere uzandı 


ABD Grand Prix'sinde yaşanan fiyaskodan sonra Formula 1 takımlarının Fransa'da toplu halde piste çıktığı sezonun 10. Grand Prix'sinde Fernando Alonso zorlanmadan mutlu sona ulaştı. Yarışa 'Pole Position'da başlayan Renault'nun İspanyol pilotu, mücadele boyunca üstünlüğü korudu ve damalı bayrağı gören ilk sürücü oldu. Alonso, 1 saat 31 dakika 22.233 saniyelik derecesiyle bu sezonki beşinci, kariyerinin de altıncı zaferine uzandı. Renault takımı, 1983 yılından bu yana Fransa Grand Prix'sinde ilk kez birinci oldu. Aldığı ceza nedeniyle yarışa 13. sıradan başlayan Kimi Raikkonen ise ikinciliğe kadar yükseldi ama Alonso'nun 11 saniye gerisinde kaldı. Ferrari'den Michael Schumacher de liderin 1 dakika 22 saniye ardında üçüncülüğü elde etti. Magny Cours'da 4. sırayı elde eden Jenson Button, takımı BAR'a bu yılki ilk puanlarını kazandırdı. Dünkü yarışın ardından Alonso genel klasmanda en yakın rakibi Raikkonen ile aradaki puan farkını 24'e yükseltti. Formula 1 Dünya Şampiyonası'nın 11. yarışı gelecek hafta sonu İngiltere'nin Silverstone Pisti'nde koşulacak. 


GENEL KLASMAN Sürücü Takım Puan 1.F.Alonso Renault 69 2.K.Raikkonen McLaren 45 3.M.Schumacher Ferrari 40 4.J.Trulli Toyota 31 5.R.Barrichello Ferrari 29 6.N.Heidfeld Williams 25 7.M.Webber Williams 22 8.R.Schumacher Toyota 22 9.G.Fisichella Renault 20 10.D.Coulthard Red Bull 17 

MARKALAR KLASMANI 1.Renault 89 2.McLaren 71 3.Ferrari 69 4.Toyota 53 5.Williams 47 6.Red Bull 22 7.Sauber 13 8.Jordan 11 9.Minardi 7 10.BAR - Honda 5 


</TEXT>
</DOC>
