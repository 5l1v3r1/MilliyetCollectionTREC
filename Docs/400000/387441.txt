<DOC>
<DOCNO> 387441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sontur39.html </URL>
<DATE> 2005/10/17/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Kandilli Rasathanesi 'Daha büyük deprem olmaz' diyemeyiz 
</HEADLINE>
<TEXT>

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü Müdürü Prof. Dr. Gülay Barbarosoğlu, Ege Denizi Seferihisar açıklarında sabah saatlerinden itibaren bir sismik faaliyet gözlemlendiğini belirterek, " Daha büyük bir deprem olmaz demek mümkün değildir" dedi. 
     BÜ Kandilli Rasathanesi Deprem Araştırma Enstitüsü’nde, öğretim üyeleriyle birlikte basın toplantısı düzenleyen Prof. Dr. Barbarosoğlu, bölgede ilk depremin saat 07.31’de Seferihisar açıklarındaki 3.9 büyüklüğündeki sarsıntı ile başladığını dile getirerek, bu depremin ardından halen yaşanmakta olan deprem serisinin gerçekleştiğini söyledi. 
     Prof. Dr. Gülay Barbarosoğlu, bölgede, saat 08.45’de 5.7, 12.46’da 5.9 ve 12.55’de 5.6 büyüklüklerinde olmak üzere 5’ten büyük 3 deprem meydana geldiğini hatırlatarak, geçen süre içinde 2.5-3.9 arasında 31, 4.0-4.9 arasında 6 deprem kaydedildiğini bildirdi. 
     Prof. Dr. Barbarosoğlu, "Aslında çözmediğimiz birçok depremi de yaşamaktayız. Dolayısıyla bölgede sabah saatlerinden itibaren büyük bir sismik faaliyet gözlemlenmektedir. İlk çözümlemelere göre depremler, Sığacık Körfezi’nin dış ucunda meydana gelmektedir" dedi. 
     Bugün yaşanan depremlerin halkta büyük bir paniğe neden olduğuna işaret eden Prof. Dr. Barbarosoğlu, "Yörede sismik bir faaliyet yaşanıyor. ’Daha büyük bir deprem olmaz’ demek mümkün değildir" diye konuştu. 
     Barbarosoğlu, Ege Denizi’ndeki depremler nedeniyle yöre halkının tedbirli ve dikkatli olmasını istedi. 
     Kandilli Rasathanesi ve Deprem Araştırma Enstitüsü’nde düzenlenen basın toplantısında, sabah saatlerinden itibaren devam eden sarsıntılarla ilgili bilgi veren Prof. Dr. Barbarosoğlu, sığ olarak adlandırılan depremlerin halk tarafından yoğun hissedildiğini belirtti. 
     Prof. Dr. Barbarosoğlu, şunları kaydetti 
     "Yörede sismik bir faaliyet yaşanmaktadır. Doğa olayları karşısında insanoğlunun bilgisi sınırlıdır. Dolayısıyla daha büyük bir deprem olmaz demek mümkün değildir. Yöre halkının tedbirli ve dikkatli olmasını öneriyoruz. Fakat uzun vadede de Türkiye’de her zaman ifade ettiğimiz gibi, deprem değil binalar öldürür. Eğer binamıza güveniyorsak, değil bu büyüklükte bir deprem, çok daha büyüklerinde bile huzur içinde evimizde, okulumuzda, hastanemizde yaşamımızı olduğu gibi devam ettirebiliriz." Pakistan depremiyle yaşanılan üzüntülerin, depreme, afete hazırlık konularını gündeme taşıdığını ifade eden Prof. Dr. Barbarosoğlu, "Her an, her gün depreme hazırlıklı ve böyle bir seferberlik içinde olmalıyız" diye konuştu. 
     Prof. Dr. Barbarosoğlu, söz konusu sismik faaliyetin 1992 yılındaki Gökova depremlerinden hatırlanacağı şekilde epey bir süre devam edebileceğine işaret ederek, buna hazırlıklı olunması gerektiğini bildirdi. 
     Soruları da yanıtlayan Prof. Dr. Gülay Barbarosoğlu, Pakistan depreminin güneş tutulmasının ardından olduğunu hatırlatan bir gazetecinin depremler ile güneş tutulması arasında bir ilişki olup olmadığı yönündeki sorusu üzerine, güneş ve ay tutulmaları ile depremler arasında ilişki olup olmadığının yıllardır incelenen bir konu olduğunu, ancak bilimsel olarak bir ilişki bulunamadığını söyledi. 
     Prof. Dr. Barbarosoğlu, halkalı güneş tutulmasının, Pakistan’a çok uzak bir noktada olduğunu da vurguladı. 
     "Ege Denizi’ndeki deprem faaliyetinin bir kara depremine neden olup olmayacağı" yönündeki bir soru üzerine ise Prof. Dr. 
     Barbarosoğlu, bir depremin başka bir depremi tetikleyip tetikleyemeyeceğinin bilimsel olarak kanıtlanmış bir hipotez olmadığını söyledi. Prof. Dr. Barbarosoğlu, bu konuda kesin bir görüş belirtmenin doğru olmayacağını kaydetti. 
     
     "SİSMİK FAALİYET BİR SÜRE DAHA DEVAM EDECEK" 

     Prof. Dr. Gülay Barbarosoğlu, "Ege’de tedirginlik ne kadar devam edecek " şeklindeki bir soruya da şu yanıtı verdi 
     "Bu konuda bir şey söylememiz mümkün değil. Ancak, bu sismik faaliyetin bir süre daha devam edeceğini söyleyebiliriz. Tedirginliğin temel kaynağı, içinde yaşadığımız binalara güvenmememizdir. Eğer meydana gelen 5.0’dan büyük 3 depremde binanızda bir hasar varsa... 
     Çünkü bazı binalarda ve okul binalarında çatlaklar olduğunu duyduk. Bu depremler sonucunda çatlak meydana gelmişse, hasarın büyüklüğünü ilgili uzmanlara danışmadan, uzman görüşü almadan çatlak olan binalara girilmemesini ifade edebiliriz." Prof. Dr. Gülay Barbarosoğlu, sözlerini şöyle tamamladı 
     "Binalarımıza güvenmiyorsak, psikolojik olarak kendimizi içeride rahat hissetmeyeceksek, belki kendimizi daha rahat hissedebileceğimiz ortamda bir-iki günü geçirmek çözüm gibi gözükebilirse de bir depremin ne zaman olacağını tam bilemediğimize ve bu sismik faaliyetin tam olarak ne zaman biteceğini bilemediğimize göre, ’Şu kadar gün, şu kadar süre dışarıda kalın’ diyemeyiz. Bilim insanlarının hiçbiri bir süre veremezler. Maalesef uygulamada ne kadar geçerli bilemiyorum ama, kendinizi güvende hissedebileceğiniz, huzurlu olacağınız mekanlara geçin. Binamıza güveniyorsak da, bunlar orta şiddette depremlerdir, aslında hiçbir binaya hasar vermemesi gerekir. Ümit ediyorum hepimiz, 5.7, 6.0, 6.5 büyüklüğündeki depremlerden sonra bu tedirginliği 
     yaşamayacağımız, birbirimize bu soruyu sormayacağımız, rahatça evlerimize gelip gidebileceğimiz günlere kavuşalım." 

     
</TEXT>
</DOC>
