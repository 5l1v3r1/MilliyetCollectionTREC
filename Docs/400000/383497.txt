<DOC>
<DOCNO> 383497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/yazar/idiz.html </URL>
<DATE> 2005/10/03/ </DATE>
<TIME>  </TIME>
<AUTHOR> Semih İDİZ  </AUTHOR>
<HEADLINE>
Dünyanın gözü Türkiye'de 
</HEADLINE>
<TEXT>


Hafta sonunda internet üzerinden Türkiye ile ilgili haberlere bakanlar bu konuda çıkan haber, haber yorum, başmakale ve analizlerin çokluğu karşısında şaşırmışlardır. Gerçekten de dünyanın gözü üzerimizde diyebiliriz. Olması da doğal, zira Türkiye ile AB arasındaki üyelik müzakerelerinin başlaması veya başlayamamasının global yansımaları olacağı kesin. 

Dünyada yazılanlar 
Bu yazı yazıldığında, Dışişleri Bakanı Abdullah Gül'ün Lüksemburg'a gidip gitmeyeceği h l kesin değildi. Diplomatlara göre büyük olasılıkla gidecek. Ancak, ihtiyat payı da bırakmak lazım. Bu arada, dünyada bu konuda yazılıp çizilenlere bakalım dedik. 
Yerimizin kısıtlı olması nedeniyle burada biri Yunanistan, biri Kuveyt, biri de İngiltere'den olmak üzere üç makaleden alıntı yapmak istiyoruz. Önce Yunanistan'ın önde gelen gazetelerinden Kathimerini'de cuma günü çıkan başmakaleye bakalım. 

Kaçınılmaz bir açmaz 
Erdoğan hükümetinin önemli reformlar yaptığını kabul eden Kathimerini, buna karşın şu görüşlere yer verdi 
"Ankara uygulamadan çok formalitelere önem veriyor. Sorun dönüp dolaşıp, Türkiye'deki kurulu düzenin kalbinde yatan paradoksa dayanıyor. Ankara, hem AB üyeliğini istiyor, hem de AB ilkelerinin Türkiye'yi dağıtacağından korkuyor. Bu çelişki içinde de, uyum sağlamadan üyelik istiyor. Türkiye zamanla kaçınılmaz bir açmazla karşı karşıya kalacak. Ya kendisini tümüyle değiştirecek, ya da tam üyelik meselesi dejenere olup kendiliğinden özel bir ortaklığa dönüşecek. Türkiye kendisini yeniden yaratmadıkça AB evinde yer bulamaz." 

Batılılaşmış bir ülke 
Kuveyt Haber Ajansı KUNA'dan Tarık Buhaimid'in cumartesi günü yayımlanan haber yorumundaysa şu görüşlere yer veriliyordu 
"Avrupa'nın Türkiye'yi Birliğe dahil etme konusunda ciddi çekinceleri olduğu kuşku götürmez. Laik bir ülke olmasına rağmen Avrupa Türkiye'ye "H l tarihi çerçeveden bakıyor ve objektif olmakta zorlanıyor. Öte yandan, Avrupa'nın istediği siyasi ve ideolojik değişikliklerden dolayı, Türkiye, AB üyeliği uğruna, kendi kültür ve geleneklerini geride bırakarak, Müslüman bir ülke olmaktan çok, Batılılaşmış bir ülkeye dönüştü. 
Türk-AB ilişkilerini, AB tarafının, her şeye rağmen, bu ilişkileri zedelememek için çalıştığı tek taraflı bir aşka benzetmek mümkün. Durum karmaşık ve bu sürecin sonunda Türkiye'nin tam üye olup olamayacağı ise belirsiz." 

Büyük nutuklar 
İngiliz Daily Telgraph gazetesinin yorumcularından Daniel Hannan ise, dün yayımlanan, 'Ironik Trajediyle Sonuçlanacak Sinik Bir Komedi" başlıklı yorumundaysa şunları söylüyordu 
"Yarın Lüksemburg bir farsa sahne olacak. Son dakika çıkacak engeller bir yana, Türkiye AB ile resmen üyelik müzakerelerine başlayacak. Avrupa'nın çeşitli yerlerinden gelen politikacılar AB'nin Türkiye'nin üyeliği ile neler kazanacağını anlatan büyük nutuklar çekecekler. Ancak, bu nutukları atanların çok azı kendi söylediklerine inanacaklar. Aslında, AB'nin sözlerini tek ciddiye alanlar Türklerdir. Brüksel'in işleyişine alışık olmadıkları için üye olabilecekleri konusunda verilen sözlere içtenlikle inanıyorlar." 
Bu görüşler kötü niyet ve önyargıdan mı kaynaklanıyor, yoksa bize bir ayna mı tutuyor, onu artık okuyucunun takdirine bırakıyoruz. 



</TEXT>
</DOC>
