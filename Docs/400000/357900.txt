<DOC>
<DOCNO> 357900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonyas08.html </URL>
<DATE> 2005/07/03/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Terlemeyi kozmetiklerle önlemeyin 
</HEADLINE>
<TEXT>

     İbrahim ÖZÇEKİÇ DHA 

      ERCİYES Üniversitesi Tıp Fakültesi Dermatoloji Anabilim Dalı Öğretim Üyesi Prof. Dr. Ekrem Aktaş, ter kanallarını kapatıcı kozmetik ajanlarla terlemenin önlenmeye çalışılmasının cilt hastalıklarına neden olduğunu belirterek, terlemenin kozmetiklerle engellenmemesi gerektiğini söyledi. 
     Yaz aylarında sıcaklığın artmasına bağlı olarak ter bezlerinin daha çok çalışmasıyla ortaya çıkan terlemenin, insan sağlığı açısından faydalı olduğunu kaydeden Prof. Dr. Aktaş, şunları söyledi 
     Terlemenin insan vücudu için iki ana faydası vardır. Birincisi terleme ve sonrasında terin buharlaşmasıyla vücudun ısı dengesi sağlanır. Ter bezlerinin yaydığı sıvı, vücuttan atıldıktan sonra buharlaşır ve böylece vücudun ısı dengesi korunur. İkinci faydası ise, insan vücudundaki üre, ürik asit, tuz ve diğer toksik maddeler terleme yoluyla dışarı atılır. Böylece ter bezleri birer böbrek gibi çalışarak kanın temizlenmesine yardımcı olurlar.'' İnsan için böylesine faydalı olan terlemenin önlenmek istendiğini ve bunun için kozmetik ajanlar kullanıldığını belirten Prof. Dr. Aktaş, kozmetiklerin ter bezlerinin ağzını tıkadığı için enfeksiyon gelişme riski bulunduğunu söyledi. Prof. Dr. Aktaş şöyle devam etti 
     Kozmetik ajanlar kullanıldığında, özellikle koltuk altlarındaki ter bezlerinde balon gibi şişme görülür. Bu hastalık halk arasında köpek memesi olarak bilinir. Tıp dilinde Hidradenit’ denilen hastalık kişileri son derece rahatsız ettiği gibi, hayat kalitesini düşürür, hastalığın ilerleyen dönemlerinde kişiyi yatağa bağlı bırakabilir. Bu nedenle kesinlikle kozmetik ajanlar kullanılmamalıdır.'' Ter kokusundan kurtulmanın en iyi yolunun sık yıkanma ve kıyafet değiştirme olduğunu ifade eden Prof. Dr. Aktaş, terla dışarı atılan toksik maddelerin, deri temiz tutulmayıp bekletildiği takdirde vücut tarafından yeniden emilebileceğini de vurguladı. 
     
</TEXT>
</DOC>
