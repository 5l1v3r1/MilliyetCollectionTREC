<DOC>
<DOCNO> 384956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/guncel/gun03.html </URL>
<DATE> 2005/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz elçiden renkli iftar 
</HEADLINE>
<TEXT>


Westmacott, dün büyükelçilikte iftar verdi. Bakanlar Çiçek, Aksu ve Eker, bir odada orucunu açarken, kokteyl salonundaki konuklara da içki verildi 

YILDIZ YAZICIOĞLU Ankara 

Avrupa Birliği AB dönem başkanlığını yürüten İngiltere'nin Ankara Büyükelçisi Peter Westmacott'un verdiği davette, Türkiye ile AB arasında nasıl bir kültürel uyum sağlanacağı konusunda ilk işaret verildi. Davette bazı bakanlar bir odada oruçlarını açarken, diğer salonlarda alkollü içecek servisi yapıldı. 
Westmacott, uykusuz saatler yaşadığı ve Lüksemburg ile Ankara arasında kritik diplomatik temasları yürüttüğü 3 Ekim'de, AB ile Türkiye arasında müzakere sürecine başlanılmasını kutlamak için dün akşam iftar yemekli resepsiyon daveti düzenledi. Westmacott ve eşi Susan Nemazee adına İngiltere Büyükelçiliği'nce Ankara protokolüne gönderilen davetiyede, "at iftar iftar reception resepsiyon " ifadesi kullanıldı. Ankara için iftar saati olan 18.30'da başlayan davette, Adalet Bakanı Cemil Çicek, İçişleri Bakanı Abdülkadir Aksu ile Tarım Bakanı Mehdi Eker de yer aldı. 
Bakanlar ezan sesinin duyulmasının ardından, özel olarak hazırlanan bir odada davete katılan milletvekili ve bürokratlarla birlikte oruç açtı. İftar mönüsünde, pastırma, zeytin, yaprak sarma ve güllaç yer aldı. Bu arada kokteyl için ayrılan salonlarda ise konuklara alkollü içecek servisi yapıldı. Westmacott, Türkiye ile müzakerelere başlanması nedeniyle kendisini tebrik eden konuklarına "Yorgun ama mutluyum" dedi. 



</TEXT>
</DOC>
