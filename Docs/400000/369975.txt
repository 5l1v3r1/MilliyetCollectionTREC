<DOC>
<DOCNO> 369975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonsiy16.html </URL>
<DATE> 2005/08/15/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Leyla Zana ve Hatip Dicle ifade verdi 
</HEADLINE>
<TEXT>

     Eski DEP milletvekilleri Leyla Zana ve Hatip Dicle, haklarında, "halkı, mezhep veya bölge farklılığı gözeterek kin ve düşmanlığa açıkça tahrik etme" suçundan başlatılan soruşturma kapsamında, talimatla ifade verdiler. 
     Zana ve Dicle’nin ifadeleri, Kızıltepe Cumhuriyet Savcılığı’nın başlattığı soruşturma kapsamında, Basın Savcısı Hamza Uçar tarafından alındı. 
     Dicle, öğleden önce Ankara Adalet Sarayı’na gelerek, ifade verdi. 
     Zana ise eski DEP milletvekili Orhan Doğan ile öğleden sonra adliyeye geldi. 
     Zana ve Dicle, ifade verirken avukatları Mehmet Nuri Özmen de hazır bulundu. 
     Eski DEP milletvekilleri Zana, Dicle, Doğan ve Selim Sadak hakkında, tahliye olduktan sonra çıktıkları yurt gezisi kapsamında, 14 Haziran’da Mardin’in Kızıltepe İlçesi’nde düzenlenen mitingde yaptıkları konuşmalarda, 765 sayılı Türk Ceza Kanunu’nun 312 2. maddesine muhalefet ettikleri iddiasıyla soruşturma başlatılmıştı. 
     Kızıltepe Cumhuriyet Savcılığı, eski DEP milletvekillerinin yanı sıra, aynı suçtan DEHAP Genel Başkanı Tuncer Bakırhan hakkında da soruşturma yürütüyor. 
     
</TEXT>
</DOC>
