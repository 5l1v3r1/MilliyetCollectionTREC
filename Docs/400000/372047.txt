<DOC>
<DOCNO> 372047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/spor/spo05.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dört dörtlük 
</HEADLINE>
<TEXT>


Gençlik ve Spor Genel Müdürü Mehmet Atalay, Universiade 2005'e kusursuz şekilde ev sahipliği yaptığımızı vurguladı 


Türkiye, 23. Dünya Üniversite Yaz Spor Oyunları'na yaptığı kusursuz ev sahipliğinin haklı gururunu yaşıyor. Aylar süren çalışmalar sonunda yapılan mükemmel organizasyon tüm Dünya'dan övgüler alıyor. Gençlik ve Spor Genel Müdürü Mehmet Atalay, dört dörtlük bir ev sahipliği yaptıklarını söyledi. Bu başarıyla Türkiye'nin bundan sonraki uluslararası spor organizasyonları için güven kazandığını dile getiren Atalay, "Universiade tesisler, organizasyon, saha sonuçları ve seyirci desteği açısından dört dörtlüktü. İzmir seyircisi tam puan aldı, bilinçli olduğunu gösterdi. Türkiye, madalya sıralamasında İngiltere, Fransa, İtalya ve Almanya gibi sporda ileri ülkeleri geride bıraktı. Bundan önceki hiçbir organizasyonda bu ülkelerin birini bile geçememiştik. Dünya, Türkiye'yi izlemeye devam etsin" dedi. 


</TEXT>
</DOC>
