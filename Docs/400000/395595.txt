<DOC>
<DOCNO> 395595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonyas13.html </URL>
<DATE> 2005/11/16/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İsveç'teki gurbetçiler araştırma konusu oldu 
</HEADLINE>
<TEXT>

     Özellikle 1960’lı yıllardan sonra Türkiye’den çeşitli Avrupa ülkelerine yaşanan göçle birlikte, tamamına yakını Konya’nın Kulu İlçesi’nden İsveç’in Stockholm kentine giden ve burada oluşturdukları gettolarda İsveç toplumundan izole yaşadıkları bildirilen Türkler, araştırma konusu oldu. 
     Uludağ Üniversitesi UÜ İktisadi ve İdari Bilimler Fakültesi İİBF Ekonometri Bölümü öğretim üyesi Yrd. Doç. Dr. Nuran Bayram, Türkiye Bilimler Akademisi’nin TÜBA Sosyal Bilimlerde Doktora Sonrası Yurtdışı Araştırma Bursu Programı çerçevesinde, 6 ay boyunca Stockholm’de oturan Türklerin yaşam kalitelerini ve sosyo-kültürel bakımdan İsveç toplumu ile birliktelik sağlama konusundaki durumlarını araştıracak. 
     Nuran Bayram, AA muhabirine yaptığı açıklamada, 1960’lı yılların başlarında batı Avrupa ülkelerine göç etmeye başlayan Türklerin, günümüzde AB üyesi olmayan ülkelerin vatandaşları arasında büyük bir paya sahip olmalarına rağmen sosyal, kültürel, sağlık ve ekonomik açıdan yetersiz konumda kaldıklarını söyledi. 
     Toplam 3 milyon civarındaki Türk göçmeninin, AB’deki Avrupalı olmayan en büyük göçmen grubunu oluşturduğunu anlatan Bayram, bu göçmenlerin ağırlıklı olarak Almanya, Fransa, Hollanda, Avusturya, Belçika, İsviçre, İsveç, Danimarka, İtalya ve Norveç’te yaşadığını bildirdi. 
     
     TÜRK GÖÇMENLER, DİĞERLERİNDEN FARKLI 
     Bayram, Avrupa’da yaşayan çeşitli Müslüman göçmenlerin sosyo- ekonomik ve kültürel sorunlarının birbirine benzemekle beraber, Türk göçmenlerin bazı özellikleriyle genellikle Kuzey Afrika ve Balkan ülkelerinden gelen diğer Müslüman göçmenlerden ayrıldığını dile getirdi. 
     Türkiye’nin, Avrupa’ya, diğer Müslüman ülkelere göre en önce göçmen yollayan ülke olduğuna işaret eden Bayram, genellikle kırsal kökenli olan Türk göçmenlerin, gittikleri Avrupa ülkelerinde belli coğrafik bölgelerde toplandıklarını vurguladı. 
     
     "GENELLİKLE GELİŞMEMİŞ GETTOLARDA YAŞAMIŞLAR" 
     Türkiye’deki aile yapısı ve anadillerini koruyan Türk göçmenlerin, ekonomik açıdan kalifiye olamadıklarını ve sosyal sınıf atlaması yaşayamadıklarına dikkati çeken Bayram, "Türk göçmenler genellikle gelişmemiş gettolarda yaşamışlar, kendi dükkanları, kahvehaneleri, camileri gibi sosyal kurum ve örgütlerini kurarak, yerleştikleri ülkenin kültürü ile kaynaşmaya karşı direnç göstermişlerdir" dedi. 
     Bütün bu özelliklerin, Türk göçmenlerin oluşturduğu topluluğun kendi içinde de kuvvetli, etnik özellikleri temel alan, ataerkil bir bağın oluşmasına yol açtığına işaret eden Bayram, bu bağın, 2’nci ve 3’üncü nesili de kapsadığını, bu nesilin de eğitim başarısızlığı, uyum 
     güçlüğü, kalifiye olmayan işlerde çalışma zorunluluğu gibi sosyo-ekonomik sorunları yaşamak durumunda kaldığını bildirdi. Türklerin göç ettiği ülkelerin hepsinin uluslararası ölçütlerle gelişmiş kabul edilen ve yaşam standartları yüksek olan ülkeler olduğuna değinen Bayram, şunları kaydetti "Bu ülkelerde göçmenlere de bazı sosyal haklar tanınmakta ve kendilerini geliştirme olanağı sağlanmaktadır. Ancak, özellikle Türk göçmenlerin bu olanaklardan yararlanmamalarının nedeni nedir Bu ülkelerde yaşamak, Türklerin yaşam kalitesine etki yapmış mıdır İstatistiklerin gösterdiği gibi eğer yaşam kalitesinde ve sosyal-kültürel anlamda bir etki gerçekten yoksa ve kapalı bir toplum düzeninde, Türkiye’deki yaşamlarını olduğu gibi devam ettirme çabası içindelerse o zaman niçin göç etmişlerdir. Araştırmamda bu sorulara cevap bulabileceğimi umuyorum." 
     
     NİÇİN İSVEÇ 
     Dünyanın en iyi gelişmişlik indekslerine sahip ülkesi konumundaki İsveç’in, 8.8 milyonluk nüfusa sahip olduğuna değinen Bayram, bu ülkedeki yıllık nüfus artış hızının yüzde 0.4, ölüm hızının binde 11, doğum hızının binde 14, okuryazarlık oranının yüzde 100, ayrıca kişi başına düşen milli gelirin yıllık 26 bin 800 dolar olduğunu bildirdi. 
     İsveç’te 36 bin civarında Türk göçmen bulunduğunu ve bu göçmenlerin tamamına yakının Stockholm’da, İsveç toplumundan ayrı bir getto içinde, göçmen gittikleri ülke toplumundan izole olarak yaşadıklarını ifade eden Bayram, aynı durumun ikinci, hatta üçüncü nesil için de geçerli olduğunu vurguladı. 
     Bu göçmenlerin tamamına yakının Konya’nın Kulu İlçesi’nden göç ettiklerini, evliliklerin de Türkiye’den Kulu önceliğiyle veya aynı toplum içinden yapıldığına dikkati çeken Bayram, şöyle konuştu 
     "Bu kadar iyi özelliklere sahip bir ülkede göçmen olarak yaşayan Türkler, acaba içinde yaşadıkları bu toplumun ve ülkenin kaynaklarından ne kadar yararlanıyorlar ve bu durum onların yaşam kalitelerini etkiliyor mu Araştırmamda bu soruya cevap bulmaya çalışacağım. Araştırma sonucunda farklı kuşaklardaki Türk göçmenlerin yaşam kaliteleri değerlendirilmiş, göçmen olarak gittikleri toplum ile kültürel ve sosyal açıdan bir birliktelik sağlayıp sağlamamış oldukları ortaya çıkarılmış olacaktır. Elde edilen sonuç gerek Türkiye gerekse İsveç’teki karar verici makamlar için yol gösterici bir kaynak olabilir." 
     
</TEXT>
</DOC>
