<DOC>
<DOCNO> 375751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/soneko35.html </URL>
<DATE> 2005/09/05/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
ATO Başkanı Türkiye'nin Kürt sorunu yoktur, terör sorunu vardır 
</HEADLINE>
<TEXT>

     Ankara Ticaret Odası ATO Başkanı Sinan Aygün, ''dün Gemlik'te olan olayları kınıyoruz. Türkiye'nin Kürt sorunu yoktur, terör sorunu vardır'' dedi. 
     Man Türkiye A.Ş, Kamil Koç Otobüsleri A.Ş.'nin ''özel'' olarak sipariş ettiği 7 adet Fortuna MAN otobüsünü bugün törenle teslim etti. 
     MAN'ın, Esenboğa Havalimanı yolundaki fabrikasında gerçekleştirilen anahtar teslim törenine, ATO Başkanı Aygün, Kamil Koç Otobüsleri A.Ş. Yönetim Kurulu Başkanı Sema Gülez, İcra Kurulu Başkanı Sena Kaleli, ile MAN'ın üst düzey yöneticileri katıldı. 
     Aygün, törende yaptığı konuşmada, Kamil Koç'un 1926 yılından beri ayakta kalmış ender firmalardan biri olduğunu belirterek, ''Avrupa'ya gittiğim zaman 100 yıllık firmalara sık sık rastlıyorum. Ama maalesef Türkiye'de bu tür firma sayısı 20-25'i geçmez. Firmalar büyüdükçe parçalanıyor. Birlikteliğini sağladığından dolayı Kamil Koç'u kutluyorum'' dedi. 
     Tüm bürokratik engellere rağmen Türkiye'de özel sektör tarafından önemli işlerin yapıldığını, fakat bunların değil de olmaması gereken gündem maddelerinin Türkiye'yi meşgul ettiğini ifade eden Aygün, ''geçen 15 gün boyunda Bülent Ersoy ile Deniz Baykal manşetleri süsledi. 20 yıl önceki olay pişirildi ve bu konuşuluyor'' diye konuştu. 
     
     ''DÜNKÜ OLAYLARI KINIYORUZ'' 
     Aygün bu arada, İstanbul, Bursa ve Bozüyük'te dün yaşanan gerginlikle ilgili görüşlerini açıklarken, şunları söyledi 
     ''Dünkü olayları kınıyoruz. Türkiye'nin Kürt sorunu yoktur, terör sorunu vardır. Cama asılan Türk bayrağı taşlandı, terör başının resimleri ellerinde... Ne olduğu belli olmayan bez parçalarını da bayrak olarak göstermeye çalışıyorlar. Elinde bir resim taşımak gerekiyorsa Atatürk'ün, bayrak taşımak gerekiyorsa Türk bayrağını taşırsın. Türkiye'nin Kürt sorunu yoktur, terör sorunu vardır, bölünme sorunu vardır, işsizlik sorunu vardır. İşsizliği düzeltmeden bunu düzeltemezsin. Burada Man Türkiye A.Ş. 2 bin 800 çalışan var, belki bunun 1,000 tanesi Kürt kökenli vatandaşlardır, bu çalışanların terörle ilgileri olmuş mudur şimdiye kadar, olmamıştır.'' Dün akşamdan beri esnaftan ''Ankara'daki bütün dükkanları bayraklarla süsleyelim, biz de HADEP'lilerin binalarını taşlayalım'' şeklinde telefonlar aldığını belirten Aygün, ''Biz bu insanları bir noktaya kadar tutabiliyoruz, böyle devam ettiği müddetçe benim de bunları tutmaya gücüm olmayacak'' dedi. 
     
     KAMİL KOÇ İCRA KURULU BAŞKANI 
     Törende konuşan Kamil Koç Otobüsleri A.Ş. İcra Kurulu Başkanı Sena Kaleli de, son teknoloji ürünü 7 otobüse kavuştuklarını, bundan da büyük heyecan duyduklarını söyledi. 
     Kamil Koç'un yolculara, bundan sonra ''duraklı servis, ekspres ve rahat hat'' olmak üzere 3 çeşit servis alternatifiyle hizmet vereceğini belirten Kaleli, yeni alınan otobüslerin de Rahat Hat'da kullanılacağını söyledi. 
     Kamil Koç'un 3. kuşaktan 4. kuşağa geçmekte olan bir aile şirketi olduğunu belirten Kaleli, şöyle konuştu 
     ''Kamil Koç, ekonominin kendi mecrasında akması gerektiğini, birliklerin, beraberliklerin rekabeti azaltacağı görüşünü her zaman savunmuştur. Hiçbir şekilde düzenle bütünleşmemiş, tekellere rağbet etmemiştir. Kendi yeteneklerini, birikimlerini zorlamayı tercih etmiştir. 
     Bir aile şirketi olan Kamil Koç'u aile şirketinden tamamen kurumsallaşmış, profesyonel şirkete geçirerek 4. kuşağa devretme hazırlığı içindeyiz. Aile üyeleri daha fazla bayan olduğu için çocuklarımız zannederiz profesyonel kimlikleriyle değil, ama hissedar veya yönetim kurulu üyesi kimlikleri ve bizlerden daha profesyonel kimlikleriyle sektöre yenilikler getireceklerdir.'' MAN Türkiye A.Ş. Yürütme Kurulu Başkanı Orhan Düzgün de, Kamil Koç gibi bir şirketi müşteri portföyüne katmaktan büyük mutluluk duyduklarını söyledi. 
     Konuşmaların ardından ATO Başkanı Aygün, Düzgün ve Kaleli birlikte açılış kurdelesini kestiler. Sinan Aygün, bir Türk bayrağını Kaleli'ye hediye etti ve ilk sürüşü yaptı. 
     
     ÖZEL DİZAYN FORTUNA MAN'IN ÖZELLİKLERİ 
     Kamil Koç'un İstanbul-Ankara-İzmir-Bursa güzergahında ''Rahat Hat''da kullanacağı yeni otobüslerinde cep telefonuyla konuşabilme, gerektiğinde şarj edebilme imkanı, dizüstü bilgisayarları için kesintisiz ve ücretsiz internet bağlantısı bulunuyor. 
     Azaltılmış koltuk sayısı ile ister tekli, ister çiftli deri koltukları bulunan otobüslerde özel yastık, dijital uydu bağlantısı, özel müzik yayını da bulunuyor. 
     Rahat Hat seferlerinde sadece yolculuğun başladığı kent merkezinden yolcu alınacak, ilgili güzergahtaki dinlenme tesisinde mola verilecek, aralarda herhangi bir indirme-bindirme yapılmadan seyahat tamamlanacak. Bu özel yolculuk için alınacak bilete ise söz konusu güzergahlarda ödenen normal tarife bedelinden yüzde 10 daha fazla bedel ödenecek. 
     
</TEXT>
</DOC>
