<DOC>
<DOCNO> 397523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/spor/axspo03.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan'dan protesto 
</HEADLINE>
<TEXT>


Özhan Canaydın, vilayetin rakip taraftara tribün ayrılması kararına tepki göstermek için derbiye gitmeyeceğini söyledi. Canaydın, "Uluslararası futbol kamuoyunda kritik günler geçirdiğimiz bu süreçte olay çıkarsa, özgürlükten söz edenler hesap versin" dedi 

ERCAN GÜVEN ÖZEL HABER 


Galatasaray Başkanı Özhan Canaydın, Pazar günü Ali Sami Yen Stadında Fenerbahçe ile oynayacakları maça "Vilayetin rakip taraftara tribün ayrılması kararını protesto etmek için" gitmeyeceğini açıkladı. 
Derbi için Çarşamba günü yapılan İl Güvenlik kurulu toplantısına da katılmadığını belirten Canaydın, "Ülkemizin uluslararası futbol kamuoyunda bu kadar kritik günler geçirdiği süreçte, tribünde en ufak bir olay çıkarsa, taraftarların seyretme özgürlüğünden bahsedenler hesap versin. Biz Fenerbahçeliler maça gelmesin demiyoruz, Vilayet'in kararından dönmesini içimize sindiremiyoruz. Tribün emniyeti için alınan kararlara biz kayıtsız şartsız uyarken, kararlar tam tersine çevriliyor" dedi. 
Canaydın, birkaç medya mensubunun yazılarıyla vilayetin kararından dönmesine tepki gösterirken., isteyenin bireysel olarak maç izlemesi gibi çok daha medeni bir karar varken, insanları tel örgülerle etrafı çevrilmiş tribünlere sokmanın ve karşılık atışmalara zemin hazırlamanın yanlışlığına değindi. 
Başkan, "Şimdi Fenerbahçe seyircisi için ayrı biletler basıyoruz. Gücüme gidiyor inanın. Üstelik dünyanın gözü üzerimizde. Ya provokasyon olursa, ya gerilim artarsa, nasıl altından kalkarız ülke olarak. Bizim maçımızla başlayacak kontenjanlı derbileri protesto etmek için maça gitmeyeceğim.. Pazar günü maç saatine kadar emniyet uygulamalarını izleyeceğim. Gerçekten ikna olursam ki, uzak bir ihtimal, belki kararımı değiştirebilirim. Bu protestomu Galatasaraylıların da anlayacağını ve beni destekleyeceğini umuyorum" ifadesini kullandı. 

Aslan'da tatlı sıkıntı 

Teknik Direktör Eric Gerets, kritik Fenerbahçe derbisi öncesinde ilk 11'ini oluşturmakta sıkıntı yaşıyor. Belçikalı hoca, uzun süre sonra tam kadro halinde çalışmanın keyfini yaşarken, takım içindeki müthiş forma rekabeti nedeniyle kararsızlık yaşıyor. Dün sabahki idman öncesi futbolcularıyla kısa bir toplantı yapan Gerets'in, derbi maçının sistemini tam olarak belirlemediği bildirildi. İyileşen Hakan Şükür'ün yanı sıra ilerde Ümit Karan ve Necati Ateş'i birlikte oynatmak isteyen Galatasaray'ın hocası, Sasa Iliç'in de yükselen form grafiği nedeniyle çıkmaza girdi. Dört oyuncunun aynı anda forma giymesi ise riskli bir ofansif kurguyu ortaya çıkarıyor. Gerets'in ayrıca sol kanatta, Ergün ve Heinz arasında da bir tercih yapması bekleniyor. 

45 dakikada bilet bitti 

Galatasaray - Fenerbahçe derbisine taraftarlar büyük ilgi gösterirken, biletler 45 dakika içinde tükendi. Dün sabah saat 10.00'da Biletix gişelerinden satışa çıkarılan biletlerin kısa sürede hepsi satıldı. Galatasaray'ın başlattığı "Forma alana bilet bedava" kampanyası da yüzleri güldürdü. Store mağazaları önünde uzun kuyruklar oluşurken, kısa sürede 3 bine yakın forma satıldı. 

Müzik ziyafeti 

Başkan Yardımcısı Turgay Kıran, 100. yıl senfonik konseriyle ilgili bilgi verdi. Galatasaraylı yönetici, Dünya'da ilk kez bir spor kulübü için yazılan senfonik eserlerin seslendirileceği konserin, 9 Aralık'ta saat 21 00'de İş Bankası Konser Salonu'nda yapılacağını söyledi. Kıran'ın basın toplantısında konseri gerçekleştirecek besteciler ve sanatçılar da yer aldı. 100. yıl senfonisinin Kamran İnce, Gülbaba Senfonik Süiti'nin de Timur Selçuk tarafından bestelendiği bildirildi. 


</TEXT>
</DOC>
