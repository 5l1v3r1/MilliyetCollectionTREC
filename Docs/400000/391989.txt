<DOC>
<DOCNO> 391989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sonsiy11.html </URL>
<DATE> 2005/11/03/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
AB Türkiye Raporu'nda son dakika değişikliği 
</HEADLINE>
<TEXT>

     AB Komisyonu’nun 9 Kasım’da kamuoyuna duyuracağı belirtilen Türkiye İlerleme Raporu taslağı üzerinde bir son dakika değişikliği yapıldığı bildirildi. 
     Konuyla ilgili olarak ABHaber’e açıklamalarda bulunan Komisyon yetkilileri, Türkiye ve bazı AB üyesi ülkelerin raporla ilgili Brüksel’e ilettiği görüşler çerçevesinde değişiklik yapıldığını ifade ettiler. 
     Komisyon yetkilileri, Türkiye’nin her yıl Komisyon raporu ile ilgili kimi öneri ve görüşlerini içeren bir belge verdiğine de dikkat çektiler. Türkiye ve bazı AB üyesi ülkelerden gelen öneriler sonrası AB Komisyonu’nun Genişleme Dairesi tarafından ele alınan taslak da değişikliğe gidilmesi dikkat çekti. Ancak değişikliğin hangi konular üzerinde olduğu konusunda ise bir bilgi verilmedi. Türkiye raporuna son şeklin kısa bir süre sonra verileceğinin altını çiten Komisyon yetkilileri, Türkiye raporunun kimi detaylar dışında genel anlamda tamamlandığını kaydettiler. 
     
</TEXT>
</DOC>
