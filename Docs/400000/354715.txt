<DOC>
<DOCNO> 354715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sondun46.html </URL>
<DATE> 2005/06/23/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Berlusconi Komünistlerden dayak yemiş... 
</HEADLINE>
<TEXT>

     Renkli kişiliğiyle dikkatleri üzerine çeken İtalya Başbakanı Silvio Berlusconi, bugün yaşamına ilişkin ilginç bir ayrıntıyı anlatarak, 1948’de komünistler tarafından dövüldüğünü anlattı. 
     Berlusconi, Roma Katolik Kilisesi’ne bağlı tarikatlardan biri olan Salezlilerin denetimindeki bir okulda Milano’da ilkokul öğrencisi olduğu sırada komünistlerin hışmına uğradığını söyleyerek, "Afiş yapıştırırken beni merdivenden aşağı çekip dövdüler. Üstüne bir de annemden dayak yedim" dedi. 
     Berlusconi’nin ilkokul dönemlerinde yaşadığı bu olayı, bugün Roma’daki Capranica Sineması’nda Forza İtalya Partisi’nin yöneticileriyle yapılan bir toplantı sırasında anlattığı öğrenildi. 
     İtalyan haber ajanslarına yansıyan bilgiye göre, 12 yaşındayken Hıristiyan Demokrat Partisi’nin afişlerini yapıştırmak için yollara çıktığını anlatan Berlusconi, başından geçen bu olayı şöyle aktardı 
     "Salezliler tarikatının yönetimindeki okulda henüz 12 yaşında olduğum dönemde, bir gece Hıristiyan Demokrat Partisi’nin afişlerini yapıştırmaya gitmiştim. Bunlar, Halk Cephesi’ne karşı hazırlanmış olan ve seçmenlere uyarı olarak üzerine ’Tanrı seni görüyor, Stalin görmüyor’ yazan afişlerdi. Afişleri yapıştırmak için merdivenin üstüne çıktığım sırada, oradan bir grup komünist geçmekteydi. Beni aşağı çekip dövdüklerini hatırlıyorum." Berlusconi, olaydan sonra eve döndüğünde annesinden de dayak yediğini kaydetti. 
     Neden hırpalanmış olduğunu annesine anlatmakta güçlük çektiğini söyleyen Berlusconi, "Annem beni o vaziyette görünce bir yaramazlık yaptığımı düşünmüş olmalı. Bu nedenle bir de ondan dayak yedim" dedi. 
     
</TEXT>
</DOC>
