<DOC>
<DOCNO> 353952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun33.html </URL>
<DATE> 2005/06/21/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Irak Adalet Bakanı Saddam davası, 2006'ya kadar sonuçlanacak... 
</HEADLINE>
<TEXT>

     Irak Adalet Bakanı Abdülhüseyin Şandal, Irak'ın devrik devlet başkanı Saddam Hüseyin aleyhindeki davanın gelecek yıla sarkmayacağını söyledi. 
     Irak konferansına katılmak üzere Brüksel'de bulunan Şandal, Associated Press'e yaptığı açıklamada, Saddam'ın Irak'ta yargılanacağını ve aleyhindeki suçlamalarla ilgili kararın yıl sonuna kadar belirleneceğini belirtti. 
     Şandal, 68 yaşındaki Saddam aleyhindeki suçlamaların belgelenmesi için kanıt toplandığını ifade etti. 
     Açıklamasında, ABD'yi, Saddam'ın sorgulanmasını geciktirmeye çalışmakla suçlayan Şandal, Washington'ın, devrik devlet başkanı hakkındaki bilgileri sakladığını ileri sürdü. 
     Şandal, '' Amerikalıların Saklamak istedikleri birçok bilgi var gibi görünüyor'' diye konuştu. 
     Irak yönetimi, Aralık 2003'te yakalanan ve 35 yıllık yönetimi sırasında muhaliflerini öldürmek, Kürtlere yönelik toplu kıyım ve Kuveyt'i işgal etmekle suçlanan Saddam Hüseyin aleyhindeki davanın başlangıç tarihini henüz belirlemedi. 
     Dava tarihine, ağustos ayı ortalarına kadar tamamlanması planlanan anayasanın hazırlık süreci nedeniyle kesinlik kazandırılamadığı kaydediliyor. 
     
</TEXT>
</DOC>
