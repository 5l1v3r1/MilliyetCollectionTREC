<DOC>
<DOCNO> 379193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sondun12.html </URL>
<DATE> 2005/09/17/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Atina-Paris hattında kritik temaslar Karamanlis Paris’e gidiyor 
</HEADLINE>
<TEXT>

     
     Saadet ORUÇ PARİS, DHA 
     
TÜRKİYE ile Avrupa Birliği arasındaki üyelik müzakerelerinin başlamasının öngörüldüğü 3 Ekim öncesi Yunanistan, Paris’i yakın markaja aldı. Yunanistan Başbakanı Kostas Karamanlis, önümüzdeki cuma günü Fransa Cumhurbaşkanı Jacques Chirac tarafından Paris’te kabul edilecek. 
     Chirac’ın gelecek haftaki programında yer alan görüşmenin yanı sıra, Fransa Dışişleri Bakanı Philippe Douste Blazy de Yunan meslektaşı Petros Molivyatis ile perşembe günü biraraya gelecek. Chirac ve Douste-Blazy’nin randevu defterinde yer alan bu iki görüşme, kamuoyu ile paylaşılırken, Karamanlis’in Fransa Başbakanı Dominique de Villepin ile hangi gün görüşeceği belirtilmedi. 
     AB Daimi Temsilciler Komitesi COREPER toplantılarında AB üyesi 25 ülkenin, Türkiye’nin 29 Temmuz’da yayımladığı Kıbrıs deklarasyonuna karşı kaleme almaya çalıştığı karşı deklarasyon konusunda bir türlü uzlaşı sağlanamamıştı. Bu haberlere karşın, Brüksel çıkışlı ve Fransız basınında da yer alan duyumlara göre, Fransa ve İngiltere’nin bir uzlaşmaya varması yakın görünüyor. Görüşmelerden Kıbrıs Rum Yönetimi’nin hoşnut olmadığı da yine ilgili başkentlerden gelen haberlere egemen olan görüştü. 
     
     FRANSIZ HÜKÜMETİ TÜRKİYE KARŞITI MESAJLAR VERMİŞTİ 
     Fransa’da ise, başta ekonomik göstergeler olmak üzere hükümet, iç kamuoyuna rahatlatıcı mesajlar vermek isterken, UMP Başkanı Nicholas Sarkozy’nin başını çektiği ’hükümet içi muhalefet’ten gelen dış politika salvolarını savuşturmak için de ’Türkiye karşıtı’ mesajlar vermeyi tercih etmişti. AB Dönem Başkanı İngiltere’nin çabaları ve aralıksız sürdürülen diplomatik görüşmeler sonucu, İngiltere’nin Fransa’yı ikna ettiğine dair haberler de gelmişti. 
     DHA’ya değerlendirmede bulunan değişik başkentleri temsil eden diplomatik kaynaklar, uzlaşma haberlerini şaşkınlıkla karşıladıklarını belirtmişlerdi. 
     Brüksel’deki Ankara dosyasını yakından takip eden bir yetkili ise, uzlaşma haberlerini fazla ’uzun boylu’ bularak, "İngiltere, Türkiye’nin 3 Ekim’de görüşmeye geleceği bir formül bulmaya çalışıyor" yorumunu yapmış ve Türkiye’nin kırmızı hatlarının zorlandığına dikkat çekerek, müzakere masasına gelmeme olasılığına işaret etmişti. 
     
     AB YETKİLİLERİ NEW YORK’TA DA BOŞ DURMADI 
     Ancak, Brüksel’de başkentlerin hararetinden uzak biraraya gelen COREPER, her toplantıdan sonra başkentlere farklı rüzgarlar göndermeyi başardı. COREPER’in yanı sıra New York’ta düzenlenen BM zirvesi esnasında, AB ülkelerinin yetkilileri boş durmadı ve temaslar burada da devam etti. Şimdi gözler Karamanlis’in Paris ziyareti, 21 Eylül COREPER toplantısı ve 26 Eylül AB Bakanlar toplantısına çevrilmiş durumda. 
     
</TEXT>
</DOC>
