<DOC>
<DOCNO> 384795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/soneko30.html </URL>
<DATE> 2005/10/07/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
SPK'dan Suriye'ye "piyasa organizasyonu" desteği... 
</HEADLINE>
<TEXT>

     Sermaye Piyasası Kurulu SPK , sermaye piyasalarının organizasyonu konusundaki deneyimini, artık bölge ülkelerine aktaracak. Kurul ilk olarak Suriye, ardından da Irak'a, sermaye piyasalarının organizasyonu konusunda teknik destek vermeye hazırlanıyor. 
     Suriye'nin ekonomik işlerden sorumlu Başbakan Yardımcısı Abdullah Dardari, SPK Başkanı Doğan Cansızlar'ı ziyaret etti. Ziyaret sırasında Türkiye'de sermaye piyasalarının gelişimi ve bugünkü durumu hakkında bilgi alan Dardari, Suriye'de sermaye piyasaları organizasyonu konusunda SPK'dan destek istedi. Dardari, gerek konumu ve gerekse ekonomisindeki potansiyeli nedeniyle Türkiye ile ilişkilerin geliştirilmesine büyük önem verdiklerini ifade etti. 
     SPK Başkanı Doğan Cansızlar, görüşmeden sonra A.A muhabirine yaptığı açıklamada, ''Altyapı ve uluslararası deneyimlerimiz itibariyle sermaye piyasaları organizasyonu konusunda bölgedeki ülkelere yardım verebilecek duruma geldik'' dedi. 
     Suriye'nin bir sermaye piyasası ve İMKB gibi bir menkul kıymet borsası oluşturmak istediğini belirten Cansızlar, şöyle devam etti 
     ''Suriye'nin Dünya Bankası ve bazı uluslararası finans kuruluşlarının desteklediği bir sermaye piyasasını geliştirme projesi var. Bu bakımdan teknik yardımımızı istemeye geldiler. Dün de Başbakan Yardımcısı Sayın Abdüllatif Şener ile görüştüler. Biz de edindiğimiz tecrübeler çerçevesinde kendilerine yardımcı olabileceğimizi belirttik ve ilişkilerimizi bu alanda sürdürmeye karar verdik. Onlar bize müracaatta bulunacaklar. Önce sermaye piyasası kurulu, düzenleyici kurul oluşturulacak, arkasından borsa kurulacak.'' Suriye'nin mortgage ve KOBİ piyasası kurulması konuları ile de ilgilendiğini anlatan Cansızlar, ''Mortgage konusundaki çalışmalarımızla da ilgilendiler. Çok ilginç buluyorlar. Bu sistemi Suriye'de başlatmak için de teknik destek istiyorlar'' dedi. 
     
     IRAK'A DA DESTEK VERİLECEK 
     SPK'nın şimdiye kadar sermaye piyasası konusunda herhangi bir ülkeye teknik yardım sağlamadığını da belirten Cansızlar, ancak uluslararası kuruluşların, Irak'ın yeniden yapılanması çerçevesinde, Irak'ta da sermaye piyasalarının organizasyonu konusunda Türkiye'nin destek vermesini istediğini, kendilerinin de kurul olarak buna hazır olduklarını ifade ettiklerini bildirdi. 
     
     ULUSLARARASI STANDARTLAR TÜRKİYE'DE 
     Kurulun 1982'de kurulduğunu hatırlatarak, bu alanda önemli tecrübesinin bulunduğunu vurgulayan SPK Başkanı, uluslararası kuruluşlarla ilişkilerin çok yoğun devam ettiğini, eş ülke projesinin Kasım'da başlayacağını, AB ile görüşmelerin başlamasının da önemli avantaj olduğunu söyledi. 
     SPK'nın uluslararası standartları yakından takip ettiğini kaydeden Cansızlar, şöyle devam etti ''Uluslararası standartların burada uygulanabilir hale geldiğini, buradaki çalışanların bundan haberdar olduğunu herkes biliyor. Bizim altyapımız ve uluslararası deneyimlerimiz, sermaye piyasaları organizasyonu konusunda bölgedeki ülkelere yardım verebilecek duruma gelmiştir. Uluslararası alanda edindiğimiz tecrübeler, bu anlamda faydalı oluyor. Türkiye sermaye piyasaları çok gelişti. Özellikle son yıllarda uluslararası standartların uygulanması ile ilgili önemli gelişmeler var. Uluslararası muhasebe standartlarını getirdik. Bu yıl uluslararası denetim standardını ve değerleme standartlarını yayımlayacağız. Dolayısıyla dünyada ne kadar önemli uluslararası standart varsa, bu sene sonu itibariyle temel olan standartları Türkiye'de uygulanır hale getireceğiz. Tabi bu faaliyetler, sadece Suriye'de değil, dünyada izleniyor.'' 
     
</TEXT>
</DOC>
