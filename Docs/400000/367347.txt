<DOC>
<DOCNO> 367347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/soneko31.html </URL>
<DATE> 2005/08/05/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Tüzmen Komşu ülkelere ihracatımız yüzde 28 arttı... 
</HEADLINE>
<TEXT>

     Devlet Bakanı Kürşad Tüzmen, konulan doğru stratejiler sayesinde Türkiye'nin komşu ülkelerine ihracatının Temmuz'da yüzde 28 artırdığını söyledi. 
     Bakan Tüzmen, Denizli-merkeze bağlı Akkale Beldesi'nde yaptırılacak Denizli Tekstil ve Konfeksiyon İhracatçıları Birliği DETKİB hizmet binasının temel atma törenindeki konuşmasında, dolar-avro paritesinin devamlı aynı kalmasının ihracatı olumsuz yönde etkilediğini belirtti. 
     Temmuz'da ihracatın sadece yüzde 1.1 arttığını hatırlatan Tüzmen, ''dolar-avro paritesi bir ay önceki şekilde olsaydı artış yüzde 2 olacaktı'' denildiğini, ancak mevcut rakamın önemli bir gösterge olduğunu, gelinen noktada uygulamaların bir daha gözden geçirilmesi gerektiğini ifade etti. 
     Geçmişte de ihracat rakamlarının inişli-çıkışlı grafikler çizdiğini kaydeden Tüzmen, ''Ama biz birbirimize olan güveni, ülkemizin çalışanlarına güvenimizi kaybetmedik. Beraberce güzel noktalara geldik. Rakamlar iner çıkar. Ağustos'un ilk 3 günü yüzde 80 ihracat artışı var. Ama bizim için önemli olan, Ocak'tan Temmuz'un sonuna kadar olan aralıkta yüzde 17'lik bir ihracat artışıdır'' dedi. 
     
     ''PARİTE DIŞ TİCARETTE ARAÇ OLARAK KULLANILMALI'' 
     Temmuz'daki yüzde 1.1'lik ihracat artışının, yüzde 20 seviyesinde olan rakamı yüzde 17'lere gerilettiğine işaret eden Tüzmen, sözlerini şöyle sürdürdü 
     ''Ağustos'u beraberce göreceğiz. İnşallah bu sene hükümetimizin 71 milyar dolarlık ihracat hedefini aşacağız. Ancak biz ihracatçı birlikleriyle beraber daha yüksek bir çıta koymuştuk. Dedik ki 75 milyar doları geçecek ihracatı yapalım beraberce. Bunun için gerekli elemanlardan bir tanesi, bütün dünyanın kullandığı paritenin dış ticaret politikasında bir araç olarak kullanılmasını da yapmamız gerekiyor. Ancak bunun zamana yayılarak yapılması gerekiyor. Aksi takdirde sıkıntılar yaşanıyor.'' 
     
     İHRACATTA KOMŞU ÜLKELER GÖSTERGESİ 
     Temmuz ayı ihracat rakamlarının bir gösterge olduğunu da belirten Tüzmen, şöyle konuştu 
     ''Koymuş olduğumuz stratejilerin ne kadar doğru olduğunu göstermek açısından enteresan bir analiz yapayım. Temmuz ayı ihracat artışımız 1.1. Hepimizi şaşırttı, üzdü. Geçmişte büyük ihracat rakamlarıyla karşılaşan bir ülkeye böyle düşük bir rakam yakışmadı. Ama koyduğumuz doğru stratejiler sayesinde komşu ülkelere ihracatımız yüzde 28 arttı. Genel ihracat artışımızın çok çok üzerinde rakamlar bunlar. Doğru stratejileri koyduğumuz için bunlara ulaştık. Afrika ülkelerine yaptığımız ihracattaki artış ise yine geçen yılın aynı dönemine göre yüzde 38 fazla. Bu stratejimizin ne kadar doğru olduğunun göstergesi. Bunlar, Türkiye'nin ihracat rakamlarını yukarıya doğru taşıyan göstergelerdir.'' 
     
     ''SIRA GİRDİ MALİYETLERİNDE'' 
     İhracatçıların yaşadığı sıkıntıları bildiğini de söyleyen Bakan Tüzmen, şunları kaydetti 
     ''Şimdi dönem, girdi maliyetlerini aşağıya doğru çekme dönemidir. Enerjide, suda yeni bir maliyet artışı getirecek unsur söz konusu değildir. Aynı tutmayı başarabildik. Bu önemliydi. Finansal maliyetler aşağıya doğru çekildi. Bunun dışında, 2 senedir hep söylediğimiz kur bu şekliyle ihracatçımızın yanında değildir. Artı dolar-avro paritesinin de menfi etkisi oluyor. Girdilerimizi Türk Lirası üzerinden, ihracıtımızı da dolar pazarlarına yaptığımız zaman burada iki kıskacın arasında kalınmış oluyor. Ancak bu sıkıntıları da aşarak yolumuza devam edeceğiz.'' Denizli Valisi Gazi Şimşek de Denizli'de tekstilin dışında mermercilik sektörünün de gelişmekte olduğunu, geçen yıl Türkiye'nin traverten mermer ihracatının yüzde 20'sinin Denizli'den yapıldığını belirterek, bu sektörle ilgili ihracatçılar birliği kurulmasının onaylanmasını istedi. 
     DETKİB Başkanı Raşit Güntaş ise, girdi maliyetleri, vergi, kur ve benzeri sorunlardan dolayı dayanacak güçleri kalmadığını söyledi. 
     Konuşmaların ardından DETKİB Hizmet binası'nın temeli atıldı. 
     
</TEXT>
</DOC>
