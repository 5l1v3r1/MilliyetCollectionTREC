<DOC>
<DOCNO> 379115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/guncel/axgun02.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurum'a 3 ayda okul 
</HEADLINE>
<TEXT>


Erzurum Atatürk Üniversitesi kampusu içinde yaptırılan Aydın Doğan Özel İlköğretim Okulu törenle hizmete açıldı 

ERZURUM DHA 

Aydın Doğan Vakfı'nca Erzurum Atatürk Üniversitesi kampusu içinde 1 milyon YTL'lik harcamayla 3 ayda yaptırılan Atatürk Üniversitesi Aydın Doğan Özel İlköğretim Okulu, törenle hizmete açıldı. Doğan Holding Yönetim Kurulu Başkanı Aydın Doğan, "Erzurum, benim gençlik hayallerimin coğrafyasıdır" dedi. Doğan, Erzurum'a kız yurdu sözü de verdi. 
Okulun açılış törenine Vali Celalettin Güvenç, Erzurum Büyükşehir Belediye Başkan Vekili Eyüp Tavlaşoğlu, Atatürk Üniversitesi Rektörü Prof. Dr. Yaşar Sütbeyaz, Emniyet Müdürü Tahsin Demir, Milli Eğitim Müdürü Fevzi Budak ve çok sayıda davetli katıldı. Doğan tören alanına gelişinde, ellerinde bayraklarla kendisini bekleyen öğrencilerin sevgi gösterilerine "Ülkenin geleceğisiniz. Sizi çok seviyorum" diye karşılık verdi. Açılış töreninde konuşan Budak, Doğan'a teşekkür etti. Sütbeyaz, "Ülkemizin daha çok Aydın Doğan'lara ihtiyacı var" ifadesini kullandı. 

40 yılın heyecanı 
Doğan da, "Her vatandaşın, her müteşebbisin, imk nları içinde Türk eğitimine yardım etmesi lazım. Bir milletin aydınlık yüzü eğitimdir" dedi. 
Doğan öğrencilere de, "Her zaman Türkiye'nin geleceğini sizlerde gördüm. Sizler için bir şey yapmanın heyecanını yaşadım" sözleriyle seslendi. 

Sabancı Lisesi'ne konferans salonu 

Cumhurbaşkanı Sezer, Turgutreis'te Hayırlı Sabancı Lisesi konferans salonunun ve Ortakent'teki Eğitim Uygulama Okulu ile İş Merkezi'nin açılışını yaptı 

TURAN GÜLTEKİN, YAŞAR ANTER Muğla DHA 
Cumhurbaşkanı Ahmet Necdet Sezer, dün Bodrum İlçesi Ortakent - Yahşi beldesindeki Eğitim Uygulama Okulu ve İş Eğitim Merkezi ile Turgutreis'teki Hayırlı Sabancı Lisesi'ne yaptırılan konferans salonunun açılışını yaptı. Sezer'i havaalanından alan makam aracı, tüm kırmızı ışıklarda bekledi. 
Milas - Bodrum Havalimanı yanındaki Hava Meydan Komutanlığı'nda Vali Hüseyin Aksoy'un karşıladığı Sezer, turistlerin yoğun ilgisiyle karşılaştı. Çarşı Merkezi ve Belediye Meydanı'nda okuldan çıkan öğrenciler de Sezer'e sevgi gösterisinde bulundu. Sezer, Kara Kuvvetleri Komutanlığı Kamp Eğitim Merkezi'nde bir süre dinlendikten sonra eşi Semra Sezer'le Bodrum Kalesi'ni gezdi. 

'Güzel adımlar' 
Sezer çifti daha sonra Ortakent - Yahşi beldesinde, Bodrum Zihinsel Engelliler Derneği'nce yaptırılarak Milli Eğitim Bakanlığı'na devredilen 3 katlı Yahşi Eğitim Uygulama Okulu ve İş Merkezi'nin açılışını yaptı. Türkiye'deki zihinsel ve bedensel engelli vatandaşların sayısının azımsanamayacak büyüklükte olduğunu, engellilerin topluma kazandırılması, eğitimleri, mutlu ve huzurlu bir ortam sağlanması için yapılan çalışmaların yeterli olmadığını kaydeden Sezer, "Ancak sivil toplum örgütlerinin devletle el ele vererek bu konuda ne kadar güzel adımlar atılabileğinin örneğini burada gördük" dedi. 

Teşekkür etti 
Sezer, daha sonra Turgutreis beldesinde geçen yıl hizmete açılan, 350 öğrencinin eğitim gördüğü Hayırlı Sabancı Lisesi'ne yaptırılan 350 kişilik konferans salonunun açılış törenine katıldı. Törene, 7. Cumhurbaşkanı Kenan Evren, eski Kara Kuvvetleri Komutanı emekli Orgenaral İsmail Hakkı Karadayı, eşi Sevinç Karadayı, Muğla Valisi Hüseyin Aksoy, Bodrum Kaymakamı Osman Ekşi, Hayırlı - Şevket Sabancı çifti, Doğan Holding Yönetim Kurulu Başkanı Aydın Doğan'ın eşi Sema Doğan, Hürriyet Gazetesi İcra Kurulu Başkanı Vuslat Doğan Sabancı, öğrenciler ve veliler katıldı. Sezer, eğitime hizmetlerinden ötürü Sabancılara teşekkür etti. 


</TEXT>
</DOC>
