<DOC>
<DOCNO> 364360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/soneko06.html </URL>
<DATE> 2005/07/26/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Dövizde arz fazlası bitecek gibi gözükmüyor 
</HEADLINE>
<TEXT>

     ANKARA ANKA 

      Sıcak para girişleri ve bankaların yeniden döviz pozisyonu açıklarını büyütmeleri, Türk parasının kritik bir şekilde değerlenmesine yol açan ve Merkez Bankası’nı 1.5 ay aradan sonra ikinci defa döviz piyasalarına müdahale etmeye zorlayan dövizdeki arz fazlasının yakın bir zamanda bitecek gibi gözükmediğini ortaya çıkardı. 
     ANKA’nın BDDK ve Takasbank verilerinden yaptığı belirlemelere göre yabancı yatırımcıların İMKB’deki net hisse senedi alımları sürerken, Hazine borçlanma kağıtlar portföylerindeki büyüme de yeni alamlarla devam ediyor. 
     Bankacılık sektörü de döviz pozislon açığını büyüterek döviz arzındaki artışı hızlandırıyor. 
     
     SICAK PARA GİRİŞİ ARTIYOR 
     BDDK’nın geçici verilerine göre yabancı yatırımcıların Hazine borçlanma kağıtları portföyünde son üç haftada 698 milyon dolarlık bir büyüme yaşandı. 24 Haziran itibariyle 15 milyar 670 milyon dolar olan yabancıların Hazine borçlanma kağıtları portföyü 15 Temmuz itibariyle 16 milyar 368 milyon dolara yükseldi. Bu büyümenin bir kısmı dolar kurundaki düşüşten oluşsa da önemli bir bölümünün yabancıların yeni kağıt alımlarından kaynaklandığı hesaplanıyor. Yabancıların 15 Temmuz itibariyle 16 milyar 368 milyon dolar olan 
     portföylerinin değeri, aynı dönemdeki kurdaki düşüşten arındırılmak amacıyla 24 Haziran kurlarıyla yapılan hesaplamaya göre 15 milyar 958 milyon dolarlık bir büyüklük oluşturdu. 24 Haziran sabit kurlarıyla yabancıların portföyünde üç haftada 300 milyon dolara kadar bir büyüme yaşandı. Yabancıların bu jölçüde bir yeni iç borçlanma kağıdı alımında bulundukları tahmin ediliyor. Aynı şekilde yabancıların İMKB’deki hisse senedi portföyleri de dolar kurundaki düşüşün yanı sıra net yeni alımlarla da büyümesini sürdürüyor. Haziran sonunda 19.6 milyar dolar olan yabancıların İMKB’deki hisse senedi portföylerinin değeri 22 Temmuz itibariyle 21.7 milyar dolara kadar yükseldi. Aynı tarihlerde kurdaki düşüş ve İMKB hisse senetleri piyasasındaki yükselişin etkisinden arındırıldığında yabancıların bu ay içerisinde 350 milyon dolara yakın net hisse senedi alımında bulunduklarını ortaya koyuyor. 
     
     YABANCI PAYI YÜZDE 62’Yİ AŞTI 
     Yabancı yatırımcıların İMKB hisse senedi piyasasındaki payı da bu yeni hisse senedi alımlarıyla birlikte 25 Temmuz itibariyle yüzde 62.26’ya kadar yükseldi. İlk kez hisse senedi portföylerinin tutarı 22 milyar dolara yaklaşan yabancıların, İMKB’deki payları da yine ilk kez bu ölçüde bir yüksekliğe çıktı. 
     
     BANKALARIN DÖVİZ AÇIĞI BÜYÜDÜ 
     Merkez Bankası’nı 22 Temmuz’da döviz piyasalarında müdahalede bulunmaya zorlayan faktörlerden birinin de bankaların döviz pozisyonlarındaki açığı 1 milyar dolara yakın büyütmelerinin de etkili olduğu gözleniyor. Sektörün 8 Temmuz itibariyle 494 milyon dolara kadar gerileyen bilanço içi yabancı para pozisyonundaki açık, 15 Temmuz itibariyle yeniden 1 milyar 424 milyon dolara kadar çıktı. 
     Piyasadaki döviz arz fazlasını büyüten bu gelişme kamu, özel ve yabancı bankaların tümünden kaynaklandı. 8-15 Temmuz arasında kamu bankaları döviz fazlasını 184 milyon dolar azaltarak 263 milyon dolara kadar düşüşürken, özel bankalar 327 milyon dolar daha artırdıkları döviz açıklarını 1 milyar 
     641 milyon dolara kadar yükselttiler. Yabancı bankaların 8 
     temmuz’da 389 milyon dolar olan döviz fazlası ise tümüyle eridi ve 37 milyon dolarla açığa dönüştü. Kalkınma ve yatırım bankaları da döviz açığını 11 milyon dolar büyüterek 27 milyon dolara çıkardı. 
     
</TEXT>
</DOC>
