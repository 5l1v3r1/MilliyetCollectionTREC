<DOC>
<DOCNO> 354749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/soneko32.html </URL>
<DATE> 2005/06/23/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Hazine, avro cinsi tahvil ihraç edecek... 
</HEADLINE>
<TEXT>

     Hazine, 2005 yılı dış borçlanma programı kapsamında, yılın ikinci avro tahvil ihracını, dün, Deutche Bank ve Credit Suisse First Boston liderliğinde gerçekleştirdi. 
     Hazine Müsteşarlığı'ndan yapılan açıklamaya göre, vadesi 7 yıl olan avro cinsinden tahvilin tutarı 650 milyon avro olarak belirlendi. 
     Açıklamada, tahvilin kupon oranının yüzde 4.75, satış fiyatının 98.841, yatırımcıya getirisinin ise yüzde 4.95 olduğu ifade edildi. 
     Tahvile ilişkin tutarın 6 Temmuz Çarşamba günü hesaplara gireceği kaydedilen açıklamada, tahvilin anapara geri ödemesinin ise 6 Temmuz 2012 tarihinde yapılacağı bildirildi. Açıklamada, şöyle denildi 
     ''Tahvilin maliyeti, uluslararası sermaye piyasalarında bugüne kadar dolar ve avro cinsinden ihraç ettiğimiz tahviller içinde en düşük orana tekabül etmektedir. Tahvilin yaklaşık yüzde 33'ü Türkiye, yüzde 20'si İngiltere, yüzde 19'u Almanya, yüzde 8'i İsviçre ve geri kalanı da diğer Avrupa ve Asya ülkelerindeki yatırımcılara satıldı.'' Açıklamada, 2005 yılında yapılan tahvil ihraçlarıyla bugüne kadar yaklaşık 5.3 milyar ABD Doları tutarında kaynak sağlandığı vurgulandı. 
     
</TEXT>
</DOC>
