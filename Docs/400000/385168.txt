<DOC>
<DOCNO> 385168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/guncel/gun01.html </URL>
<DATE> 2005/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tarihi yeniden yazma işlevini üstleniyorum' 
</HEADLINE>
<TEXT>


Ünlü Fransız yazar ve hümanist eylemci hekim Jean-Christophe Rufin, 24. İstanbul Kitap Fuarı'nda kitaplarını imzaladı 

Alin Taşçıyan 

Jean-Christophe Rufin, Fransız edebiyatının serüven romanı geleneğini günümüzde tarihi roman olarak sürdüren bir yazar. Ancak Rufin adı öncelikle Açlığa Karşı Eylem girişiminin başkanı, Sınır Tanımayan Hekimler Örgütü'nün Başkan Yardımcısı olarak tanınıyor. Çeyrek yüzyıldır Afrika'da insani yardımla ilgili bütün eylemlerde Rufin'in parmağı var. 
Etiyopya'dan Ruanda'ya koşturan, Washington'da, BM'de toplantılara katılan, tıpla politikayı birleştiren gönüllü Rufin, edebiyatla tarihi bizzat birleştirerek romancı kimliğiyle karşımıza çıkıyor. Hem de ne çıkış Rufin, Doğan Kitap tarafından Türkçeye kazandırılan ve üç baskı yapan ilk romanı "Kralın Kervanları" ile 1997'de Goncourt ve Mediterranee ödüllerini kazandı. Romanın devamı sayılabilecek "Isfahan Kuşatması" ile coğrafyamıza uzandı. Son kitabı "Kızıl Ağaçlar Ülkesi" ikinci baskısını geçen ay yaptı. 

Romanlarınızda Dumas ve Zevaco gibi yazarların tadını alıyoruz... 
Romancı nasıl olduğunu hayal edebilmeli. Ben tarihi yeniden yazma işlevini üstleniyorum. İçeriği de haz verecek şekilde serüven romanlarındaki teknikle aynı, ama çerçevesi gerçeklerle çizili. 

Yazarken kendinizi esininize kaptırıp gidiyor musunuz, yoksa kaynak kitaplara mı başvuruyorsunuz 
Kafamda her şey tanımlanmıştır. Ama yazmadan önce öğrendiklerimi unutmam gerekir. Kendime bir plan kurarım. Roman bir belgesel değildir, pamuk tarlalarından bahsederken durup bir sayfa pamuk tarımını anlatırsanız çok sıkıcı olur. 

Bilinçaltındaki sınırlar 
Siz yalnız kitaplarınızda değil, hekim ve eylemci olarak da mesleğinizde hep Doğu'ya ve Güney'e yöneldiniz. Neden 
Fransa'nın tam ortasında doğdum. Küçük bir kent olan Bourges'da. Çocukken sınır denen kavramın varlığından habersizdim. Ama yıllar sonra İkinci Dünya Savaşı sırasında Almanya ile işgal altındaki Fransa arasındaki sınırın benim kentimden geçtiğini keşfettim. Hekim olduktan sonra çok gezdim, çok sınır geçtim. Romanlarımda da hep bu tema bilinçaltımdan çıkmıştır. 

Yazmaya ne zaman başladınız 
Benim için en uygun kendini ifade etme biçimi oldu yazmak. Bu yüzden de kurmacaya yöneldim. Bence bir konu fikirlerden çok algılamayla anlaşılır. Renkler, kokular, ambiyans, duygular aracılığıyla ifade edilir. Roman da, tıpkı sinema gibi, hepsinin bir toplamıdır. Fransa'da bir yazar ya yazmayı sever ya yazmış olmayı derler. Ben ilk gruptanım. Yazarken çok mutlu oluyorum. 

Değişik gerilimler 

"Kızıl Ağaçlar Ülkesi" "uygar" Avrupalılar ve "vahşi" yerliler arasındaki kültür farkı ile Katolikler ve Protestanlar arasındaki dini farklılıklar üzerine kurulu. Bunların da üstünde insan-doğa çatışması var. Bu çok katmanlı yapıyı nasıl kurguladınız 
Bu öykünün değişik gerilimleri var. İki farklı ruhsallık söz konusu. Yerli ruhsallığında, kutsal olan her yerde Rüzg rda, ağaçlarda... Öte yanda Avrupalılar için tek tanrılı bir ruhsallık var. Bütün kutsiyeti o taşıyor. Fransızlar Katolik, sonradan gelen Cenevreliler Protestan bu yüzden çatışıyorlar. Ancak Fransızlar arasında yerlilerle birlikte kalmayı seçenler bulunduğu da bir gerçektir. Bu bağlamda kitap dini mekanizmaların incelendiği bir laboratuvar. 


</TEXT>
</DOC>
