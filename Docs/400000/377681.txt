<DOC>
<DOCNO> 377681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sondun06.html </URL>
<DATE> 2005/09/12/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
El Kaide'den yeni kaset .. Los Angeles ve Melbourne'a saldırı tehdidi 
</HEADLINE>
<TEXT>

     El Kaide örgütü, 11 Eylül’ün yıldönümünde, ABD ve Avustralya’daki kentlere yeni saldırılar tehdidinde bulunan bir video kaset yayımladı. 
     Amerikan ABC televizyon kanalında yayımlanan kasette, El Kaide sözcüsü, ABD ve İngiltere’ye yönelik rutin tehditlerin yanı sıra Los Angeles ve Melbourne kentlerine saldırı tehdidinde bulundu. 
     Amerikan istihbarat birimlerinin Californialı Adam Gadahn olduğunu tahmin ettikleri sözcü, "Dün Londra ve Madrid. Yarın Los Angeles ve Melbourne, Allah bilir. Ve bu sefer bizden acıma veya merhamet göstermemizi beklemeyin. Biz Müslümanız. Biz barışı seviyoruz, ancak kendi terimlerimizle barışı, İslam tarafından kurulacak barışı. 
     İşgalciler veya diktatörlerin sözde barışını değil" diye konuştu. 
     El Kaide’nin Los Angeles ve Melbourne’a saldırı tehdidinin ardından, Los Angeles Belediye Başkanı Antonio Villaraigosa ve emniyet teşkilatı da ortak bir açıklama yayımladı. 
     Açıklamada, televizyon kanalının "Good Morning America" programında yayımlanan kasette sözü edilen saldırı tehdidinin özellikle Los Angeles kenti için yeni bir tehdit olmadığı, daha önce de kente saldırı tehditlerinin geldiği belirtildi. 
     Açıklamada, teröristlerin tehditleri sürdürerek, korku unsurunu ayakta tutmaya çalıştıkları, çünkü korkunun teröristlerin sahip olduğu en önemli silah olduğu kaydedildi. 
     11 dakika süren video kasette sözcü olarak konuşan ve Amerikalı 
     Adam Gadahn olduğu sanılan kişi, daha önceki El Kaide kasetinde de görünmüştü. Adam Gadahn, birkaç yıl öncesine kadar, güney Californialı, çevre konularıyla ilgilenen ve heavy metal türü müzik dinleyen bir genç olarak tanınıyordu. 
     
</TEXT>
</DOC>
