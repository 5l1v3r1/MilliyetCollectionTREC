<DOC>
<DOCNO> 379353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/spor/spo03.html </URL>
<DATE> 2005/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazı mı, tura mı 
</HEADLINE>
<TEXT>


Galatasaray'da Manisa maçı öncesinde Hakan Şükür, Ümit ve Necati üçlüsü arasında yine forma belirsizliği yaşanıyor. Teknik Direktör Gerets'in nasıl bir seçim yapacağı merak konusu oldu 


UEFA Kupası'ndaki Tromso yenilgisinin ardından gözünü Süper Lig'e çeviren Galatasaray'da forma rekabeti yeniden gündeme geldi. Teknik Direktör Eric Gerets'in, hücum hattında Hakan Şükür, Necati Ateş ve Ümit Karan konusunda büyük bir kararsızlık yaşadığı öğrenildi. Sivasspor sınavında Ümit Karan'ı, Tromso deplasmanında ise Hakan Şükür'ü yedek kulübesinde oturtan Belçikalı çalıştırıcı, Vestel sınavı öncesinde ileri ikiliyi kimlerden oluşturacağına maç saatinde karar verecek. Gerets'in yıldızlarının formda olması nedeniyle üçlü forveti tercih edebileceği de konuşuluyor. 

Beraberlik istiyor 
Eric Gerets, antrenman öncesinde futbolcularıyla toplantı yaptı. Tecrübeli teknik adam, "Rakiplerimiz Beşiktaş ve Fenerbahçe'nin karşılaşacağı haftayı kayıpsız geçmeliyiz. Biz kazanırsak o maçtan çıkacak her sonuç işimize yarar. Ancak umarım beraberlikle biter. Tromso maçını artık unutun. Önümüzdeki ilk rakip Manisa. Bu maça konsantre olup, ligdeki çıkışımızı sürdürmeliyiz. Liderliği bırakmayacağız. Taraftarlarımızın beklentilerine cevap vermek zorundayız" dediği öğrenildi. 

Hasan sahada 

Vestel Manisaspor maçı öncesinde bileğinden sakat olan Hasan Şaş'ın durumunun iyi olduğu açıklandı. Tromso karşılaşmasında ağır zemin nedeniyle sakatlanan yıldız futbolcunun bugün takımdaki yerini alabileceği öğrenildi. Hasan Şaş, "Vestel Manisaspor maçını kazanmaktan başka bir şansımız yok. Tromso yenilgisinin ardından üç puana ihtiyacımız var. Derbi maçının oynanacağı haftada kesinlikle kayıp yapmamalıyız" dedi. 

Vitamin desteği 

Cim Bom'un, Norveç'te Tromso ile kar yağışı altında oynadığı maç teknik heyeti harekete geçirdi. Futbolcuların, iki ülke arasındaki sıcaklık farkı nedeniyle hasta olmasından çekinen Teknik Direktör Gerets, kulüp doktorlarından oyunculara vitamin takviyesi yapılmasını istedi. Bunun üzerine oyunculara vitamin verildi. Bu arada Galatasaray dün akşam yaptığı son idmanla hazırlıklarını tamamladı. Gerets'in çalışmada maçın taktiği üzerinde durduğu bildirildi. 


</TEXT>
</DOC>
