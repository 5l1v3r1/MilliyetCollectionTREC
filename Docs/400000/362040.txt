<DOC>
<DOCNO> 362040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun42.html </URL>
<DATE> 2005/07/18/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Ukrayna'da trafik polisliği kaldırıldı... 
</HEADLINE>
<TEXT>

     Ukrayna Devlet Başkanı Viktor Yuşçenko, ülkede yolsuzluğun sembolü haline gelen trafik polisliğinin kaldırılması talimatı verdi. 
     Ukrayna interfaks ajansının haberine göre, içişleri bakanlığı yetkililerine "Bu hizmeti gözden düşürdünüz" diyen Yuşçenko, ülkede bundan böyle araç denetimi olmayacağını, bunun için 24 saat içinde bir yasa tasarısı hazırlanması talimatı verdiğini söyledi. 
     Ukrayna Devlet Başkanı, trafik polislerinin teknik bir arıza veya diğer gereksinimlerde yardım etmeleri gerektiğini belirterek, Ukrayna’da trafik polislerinin sadece insanlara eziyet için yollara çıktıklarını ifade etti. 
     Ukrayna İçişleri Bakanı Yuri Lutsenko da, devlet başkanının kararını "katı" ancak "adil" olarak niteleyerek, araç denetimlerinin kaldırılması için önümüzdeki haftalarda radikal uygulamalarda bulunmak ve Avrupa seviyesinde yeni bir hizmet başlatmak sözü verdi. 
     Bakan, bu yeni hizmetin amacının sadece vatandaşların güvenliğini sağlamak ve kentlerde devriye gezmek olacağını söyledi. 
     Ukrayna’da en çok yolsuzluğun bulunduğu kurumlardan trafik polisliğinde görev yapan 23 bin kişinin önce içişleri bakanlığına yerleştirilmeleri, ardında da başka görev alanlarına kaydırılmaları öngörülüyor. 
     Gürcistan Devlet Başkanı Mihail Saakaşvili de 2003’te "Gül Devrimi" ile iktidara geldikten sonra ülkedeki en çok yolsuzluğa bulaşan kurum olan trafik polisliğinde görev yapan 15 bin memuru görevden almış, yerlerine 2 bin kişi yerleştirmişti. 
     
</TEXT>
</DOC>
