<DOC>
<DOCNO> 352136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sondun26.html </URL>
<DATE> 2005/06/15/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Irak'ta peş peşe intihar saldırıları 31 ölü 
</HEADLINE>
<TEXT>

     Irak'ın başkenti Bağdat'ın 60 kilometre kuzeyindeki Halis bölgesinde, bir askeri üssün içindeki restoranda düzenlenen intihar saldırısında ölenlerin sayısının 23'e yükseldiği bildirildi. 
     Ordu yetkilileri, 29 kişinin de yaralandığı saldırıyı düzenleyen inihar komandosunun askeri üniforma giydiğini kaydettiler. 
     Yetkililer, intihar komandosunun, saldırıyı düzenlemek üzere, askerlerin öğle yemeği için restoranda toplanmalarını beklediğini de belirttiler. 
     Saldırıda 17 kişinin öldüğü, 28'inin yaralandığı bildirilmişti. 
     
     BAĞDAT'TA SALDIRI 8 ÖLÜ 

     Bağdat'ta bomba yüklü araçla düzenlenen intihar saldırısında 8 polisin öldüğü bildirildi. 
     Savunma Bakanlığı'ndan bir kaynak, "Bağdat'ın güneyindeki Zeferaniye mahallesinde, intihar saldırganının içinde bulunduğu bomba yüklü aracı patlattığını" belirtti. 
     Aynı kaynak, polis devriyesini hedef alan saldırıda 8 polisin hayatını kaybettiğini kaydetti. 
     İçişleri Bakanlığı'ndan bir kaynaksa saldırıyı doğruladı, ancak ölü sayısına ilişkin bilgi vermedi. 
     
     BOMBALI ARAÇ İMAL EDİLEN ATÖLYE BULUNDU 

     Bu arada, başkent Bağdat'ın kuzey bölgesindeki bir çiftlikte bombalı araç imal edilen bir atölye bulundu. 
     Irak ordusundan yapılan açıklamada, bombalı araç imal edilen yere düzenlenen operasyonda, bombalı araç ve el yapımı çeşitli bomba imal ettikleri şüphesiyle 9 kişinin de gözaltına alındığı belirtildi. 
     Çiftlikte, 200'den fazla havan topu mermisiyle çeşitli silah ele geçirildiği de kaydedildi. 
     Bağdat'ın kuzeydoğu bölgesinde yol kenarına yerleştirilmiş bombaya çarpan İngiliz askeri konvoyundaki birçok askerin yaralandığı bildirildi. 
     
</TEXT>
</DOC>
