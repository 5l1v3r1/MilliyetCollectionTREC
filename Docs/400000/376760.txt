<DOC>
<DOCNO> 376760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonsiy05.html </URL>
<DATE> 2005/09/08/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
CHP Olağanüstü toplantı çağrısı yapmaya pazartesi günü karar vereceğiz 
</HEADLINE>
<TEXT>

     CHP Genel Başkan Yardımcısı Cevdet Selvi, Pazartesi günü yapacakları toplantıda, Meclis’i olağanüstü toplantıya çağırıp çağırmayacaklarına karar vereceklerini söyledi. 
     Selvi, AA muhabirine yaptığı açıklamada, 12 Eylül Pazartesi günü parti grup yönetimi ile Merkez Yürütme Kurulu üyelerinin ortak bir toplantı yapacaklarını bildirdi. 
     Toplantıda, son günlerde meydana gelen toplu yürüyüş ve şiddet eylemlerini değerlendireceklerini kaydeden Selvi, "Toplantıda alacağımız kararlar doğrultusunda, gerekirse Meclis’i olağanüstü toplantıya çağıracağız. Olağanüstü toplantı çağrısı yapıp yapmayacağımıza, Pazartesi günkü toplantıda karar vereceğiz" diye konuştu. 
     
     TBMM’NİN OLAĞANÜSTÜ TOPLANMA ŞARTLARI 
     İçtüzüğe göre, TBMM, tatil veya ara verme sırasında, Cumhurbaşkanı veya TBMM Başkanı tarafından toplantıya çağrılması halinde, belirtilen gün ve saatte toplanır. Cumhurbaşkanı, toplantı çağrısını doğrudan doğruya veya Bakanlar Kurulu’nun istemi üzerine yapar. 
     TBMM Başkanı, doğrudan gerek görürse toplantı çağrısına karar verebilir. Üyelerin beşte birinin imzasını taşıyan gerekçeli önergedeki çağrı istemini ise en geç 7 gün içinde yerine getirir. Bu çağrılarda, toplantı gün ve saatinin ve bu toplantıyı gerektiren konunun belirtilmiş olması şarttır. 
     Birleşim yeterli çoğunlukla açılabildiği takdirde, Başkan, ilk önce çağrı yazısını okutur ve bu toplantıyı gerektiren konu görüşülür. 
     Konu üzerinde gerekli işlemler tamamlanınca, TBMM çalışmalarına devama karar vermediği takdirde, tatile veya ara vermeye devam olunur. 
     Yeterli çoğunluk sağlanamazsa çağrı düşer. 
     
</TEXT>
</DOC>
