<DOC>
<DOCNO> 356532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun08.html </URL>
<DATE> 2005/06/29/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
3 Ekim öncesi son dönemeç 
</HEADLINE>
<TEXT>

     cnnturk.com 

AB Komisyonu Türkiye ile tam üyelik müzakerelerinin çerçevesini belirleyecek taslak belgeyi bugün açıklıyor. Belgede 'Türkiye ile müzakerelerin başlatılması ve ortak hedefin tam üyelik olduğu' teyit edilecek. 
     Çerçeve Belgesi'ne dün Türkiye'nin 'Kıbrıs Rum kesimi de dahil olmak üzere AB ülkeleriyle ilişkilerini normalleştirmesi' ibaresi eklendi. Belge, yürütme organı olan AB Komisyonu tarafından onaylanarak AB Konseyi'ne sunulacak. 
     Türkiye yol haritasını ortaya koyacak olan belge, AB Komisyonu zirve bildirisinde yer alanları içeriyor. Buna göre 
     Ciddi ihlaller olması halinde müzakereler askıya alınabilecek. Doğası gereği ucu açık müzakerelerin sonucu garanti edilemeyecek. 
     Müzakerelerin hedefi tam üyelik. Ancak gerektiğinde serbest dolaşım hakkı, yapısal ve tarım politikalarla ilgili uygulamada istisnalara gidilebilir. 
     Reform sürecini güvence altına almak için AB Komisyonu süreci yakından takip edecek. 
     Türkiye'nin komşularıyla ilişkilerini geliştirmesi ve sınır sorunlarını barışçıl biçimde çözmeye hazır olması isteniyor. Çözülmemiş sorunların katılım sürecine etkileri olacağı ifade edilen belgede, bu sorunların gerektiğinde Adalet Divanı'na götürülmesi gerektiği de belirtiliyor. 
     Belgede ayrıca, 17 aralık kararına Fransa'nın ısrarıyla giren, "Kopenhag kriterleri değerlendirilerek, aday ülkenin tam üyeliğin sorumluluklarını almaya hazır olmaması halinde, ilgili ülkenin en güçlü yollarla Avrupa yapısına kenetlenmesi gerektiği"de yer alıyor. 
     
     'Müzakere çıtası yükselebilir' 

     Belgeye Avrupa Birliği'nde devam eden Türkiye tartışmalarının da yansıması bekleniyor. Avrupalı diplomatlar, Fransa ve Avusturya başta olmak üzere bazı ülkelerin baskıları sonucu, Türkiye için müzakere çıtasının yükselebileceğini belirtiyor. 
     Bazı üst düzey Avrupa diplomatlara göre AB Komisyonu, Türkiye için hazırlamakta olduğu müzakere çerçeve belgesinde büyük baskı altında. Diplomatlara göre, Vakıflar Yasası, Ermeni sınır kapısını açılması gibi somut başlıkların müzakare çerçeve kağıdına girme ihtimali var. 
     Diğer aday ülkeler için genel ifadeler içeren çerçeve belgesinde, Türkiye için sert ve özel performans kriterlerinin konulması da gündeme gelebilir. Normalde sadece müzakerelerin nasıl yürütüleceğini tarif eden müzakere çerçeve belgesi, Türkiye söz konusu olunca siyasi bir nitelik kazanıyor 
     
     2014 yılına vurgu 

     Reuters haber ajansı göre de belgede, müzakere sürecinin, Türkiye'nin üyelik koşullarını yerine getirme yolunda atacağı adımlarla bağlantılı olacağı ifade ediliyor. 
     Habere göre, belgede Türkiye'nin katılımının mali boyutları ile ilgili konuların tam olarak yerine getirilebilmesi için, müzakerelerin en erken 2014'te bitirilebileceği de vurgulanıyor. 
     
     Genişlemeye 'askı' önerisi 

     AB içinde Türkiye tartışmaları ise devam ediyor. AB Anayasası'na 'hayır' referandumları ile birlik içindeki bütçe ve genişleme tartışmaları Türkiye'nin daha fazla gündeme gelmesine yolaçtı. 
     Türkiye'nin üyelik süreciyle ilgili en 'olumsuz' yorum ve önerileri ise Fransa Cumhurbaşkanı Jacques Chirac'tan boşalan koltuğa oturmasına kesin gözüyle bakılan İçişleri Bakanı Nicolas Sarkozy yapıyor. 
     Sarkozy, 'Türkiye ile müzakerelerin ertelenmesi ve birliğin kendi içindeki sorunlarını çözene kadar 'genişleme'yi askıya alması gerektiğini savunuyor. 
     Sarkozy'e göre Avrupa'nın 'sınırları' olmalı. Fransa İçişleri Bakanı, bu konuda istisna yapılabilecek iki ülke olduğunu, bunların da Romanya ve Bulgaristan olduğunu belirtiyor. 

     
</TEXT>
</DOC>
