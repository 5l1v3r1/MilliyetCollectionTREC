<DOC>
<DOCNO> 356276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonsiy31.html </URL>
<DATE> 2005/06/28/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
CHP Milletvekilleri, Madımak'ın müze yapılması için yasa teklifi verdi 
</HEADLINE>
<TEXT>

     CHP İstanbul Milletvekili Berhan Şimşek ve 52 arkadaşı, Sivas Madımak Oteli’nin "Barış, Kültür ve Sanat Müzesi" yapılmasına ilişkin yasa teklifi verdi. 
     TBMM Başkanlığı’na sunulan yasa teklifinde, otelin müzeye dönüştürülmesi konusunda Kültür ve Turizm Bakanlığı’na yetki verilmesi öngörülüyor. 
     Teklifin gerekçesinde, 2 Temmuz 1993 tarihinde Sivas’ta düzenlenen Pir Sultan Abdal Kültür Şenlikleri’ne katılmak için bu ilde bulunan aydınların, yazarların, sanatçıların vahşi bir saldırı sonucu diri diri yakılarak can verdiği belirtildi. 
     Bir insanlık ayıbının yaşandığı o tarihte bu olaylara tanıklık eden Madımak Oteli’nin, yangından sonra tadilat yapılarak otel ve kebap salonu olarak kullanıldığı kaydedilen gerekçede, şu görüşlere yer verildi 
     "İnsanların yakıldığı bir mekanın kebap salonu olarak kullanılması, insanlığa karşı başka bir insanlık ayıbını simgelemektedir. 
     O nedenle, bu otelin barış ve kardeşlik adına, o acıların ve vahşetlerin bir daha yaşanmaması için ’Barış, Kültür ve Sanat Müzesi’ olarak kullanılması amaçlanmaktadır." 
     
</TEXT>
</DOC>
