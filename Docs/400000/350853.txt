<DOC>
<DOCNO> 350853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonyas08.html </URL>
<DATE> 2005/06/10/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Hayvan hakları savunucuları terörizmden hakim karşısında 
</HEADLINE>
<TEXT>

     ABD’de, 6 hayvan hakları savunucusu, hayvan haklarıyla ilgili terörizm yapmak suçlamasıyla yargılanıyor. 
     New Jersey’de görülen davada hayvan hakları savunucuları, bir şirkete zarar veren saldırgan eylemcilerin de terörist olarak suçlanabileceklerini öngören yasa kapsamında yargılanıyor. 
     Sanıklar, merkezi İngiltere’de bulunan ve ilaç deneylerinde hayvanları kullanan, "Huntingdon Life Sciences" HLS adlı şirkete zarar verdikleri için suçlanıyorlar. 
     Yargılanan hayvan hakları savunucularının, HLS ve onlarla iş yapan diğer şirketlerin çalışanlarını, isimlerini ve adreslerini internet sitelerinde yayınlayarak bezdirmek, ailelerini tehdit etmek ve bazı şirketlerin bilgisayar sistemlerini e-posta bombardımanıyla çökertmek gibi eylemlerde bulundukları belirtildi. 
     Sanıkların, ’hayvan haklarıyla ilgili terörizm" suçu kapsamında 3 yıl hapis ve 250 bin dolar para cezasına çarptırılabilecekleri kaydedildi. 
     Yaşları 26 ile 30 arasında değişen sanıkların avukatı Andrew Erba, ne kadar az destek görürse görsün, sanıkların görüşlerini ifade etme hakları olduğunu savundu. Erba, "Amerika’da farklı görüşler de dile getirilir" dedi. 
     
</TEXT>
</DOC>
