<DOC>
<DOCNO> 374514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sontur28.html </URL>
<DATE> 2005/08/31/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Fuhuş çetesinin elinden operasyonla kurtarıldılar 
</HEADLINE>
<TEXT>

     Mustafa İNSAN MERSİN, DHA 

MANKEN yapma vaadiyle Türkiye'ye getirilip Mersin'de zorla fuhuş yaptırıldığı iddia edilen Moldavya ve Ukrayna uyruklu 3 üniversite öğrencisi, 157 İnsan Ticareti Mağdurlarını Kurtarma Hattı’na yapılan ihbar üzerine polisin başlattığı Şahin’ operasyonuyla kurtarıldı. Olayla ilgili 5 kişi tutuklandı. 
     İddiaya göre, Moldavya'da tıp eğitimi alan üniversite öğrencisi 23 yaşındaki L.C., 157 İnsan Ticareti Mağdurlarını Kurtarma Hattı’nı arayarak kendisine ve 2 arkadaşına zorla fuhuş yaptırıldığını ileri sürdü. C., Mersin'in Erdemli İlçesi'ne bağlı Kızkalesi Beldesi'ndeki otellerde, kimliklerini bilmediği kişiler tarafından 11 aydır zorla erkeklere pazarlandığını anlattı. İhbar üzerine harekete geçen polis, Şahin’ adını verdikleri operasyonla Kızkalesi'ndeki otellere baskın yaptı. Ekiplerin 4 gün süren ve eş zamanlı yürütülen operasyonlarda, zorla erkeklere pazarlanan L.C. ile ülkelerinde üniversite öğrencisi olan Ukrayna uyruklu 21 yaşındaki Y.C. ve aynı yaştaki S.B., fuhuş şebekesinin elinden kurtarıldı. 
     Operasyonlarda, şebeke üyesi oldukları öne sürülen 24 yaşındaki C.B., bir otel müdürü 42 yaşındaki A.A., 43 yaşındaki N.D., 30 yaşındaki İ.D. ve 37 yaşındaki C.N. gözaltına alındı. İfadelerinin ardından nöbetçi mahkemeye sevk edilen 5 zanlı tutuklandı. Ayrıca olayla ilgisi olduğu iddia edilen M.D. hakkında da yakalama emri çıkartıldı. 
     
     MANKENLİK VAADİYLE GETİRİLMİŞLER 

     Yetkililer, Mersin'deki fuhuş şebekesinin, Ukrayna'da bağlantısı olduğu belirlenen kişilere para gönderdiklerini ve banka dekontlarının bulunduğunu belirtti. 3 kadının, Türkiye'ye manken ve turizm sektöründe çalıştırılma vaadiyle getirildiğini, kendilerine de 2 bin 500'er dolar para ödendiği de belirlendi. 11 aydır zorla fuhuş yaptırılan 3 kadın, yasal işlemlerinin yapılmasının ardından ülkelerine gönderilecek. 
     
</TEXT>
</DOC>
