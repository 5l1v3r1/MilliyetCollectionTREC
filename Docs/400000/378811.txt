<DOC>
<DOCNO> 378811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/guncel/gun04.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni tasarısı komiteden geçti 
</HEADLINE>
<TEXT>


Temsilciler Meclisi Uluslararası İlişkiler Komitesi, "Ermeni soykırımına ilişkin duyarlılığı ABD politikasına yansıtma" ve "Türkiye soykırımı tanısın" konulu iki tasarıyı kabul etti 

DIŞ HABERLER SERVİSİ 

ABD Temsilciler Meclisi Uluslararası İlişkiler Komitesi, Ermeni soykırımı iddialarına sahip çıkan iki ayrı tasarıyı dünkü oturumunda kabul etti. 
Tasarılardan 7'ye karşı 40 oyla kabul edilen 316 numaralı olanı, ABD Başkanı George Bush'un ülkenin dış politikasını "Ermeni soykırımına" ilişkin anlayış ve duyarlılığı yansıtacak şekilde yönlendirmesi çağrısında bulunuyor. 
11'e karşı 35 oyla geçen 195 numaralı diğer tasarı da "1915 - 1923 tarihleri arasındaki Ermeni soykırımını anma" çerçevesinde Türk hükümetinin, Osmanlı İmparatorluğu döneminde Ermenilere yapılanları tanımaya çağırıyor. 
Tasarılar, Bush yönetiminin, bu konunun gündeme getirilmesinin ulusal çıkarlara aykırı olduğu yönünde Komite Başkanı Henry Hyde'a gönderdiği mektuba rağmen kabul edildi. Hyde, "Tasarıların kabul edilmesinin ilişkilerimize zarar vereceğine inanmıyorum. Soykırım gerçeğinin reddedilmesi haklı gösterilemez. İşlenen bu suçtan Türkiye'nin sorumlu olmadığını vurgulamak istiyorum" dedi. 

'İlişkiler bozulmaz' 
195 numaralı tasarıyı sunan Demokrat Partili Milletvekili Adam Schiff de, TBMM'nin 1 Mart Tezkeresi'ne rağmen, Türkiye ile ilişkilerin bozulmadığını ve tasarıların kabul edilmesiyle de Türk - Amerikan ilişkilerinin zarar görmeyeceğini iddia etti. 
Cumhuriyetçi Parti Kaliforniya Milletvekili Dana Rohrabacher de, "Soykırım olsun ya da olmasın, bu bir insanlık suçu. Dostlarımızla gerçekler temelinde ilişki kurmalıyız" dedi. Rohrabacher, "Orhan Pamuk'un da Ermeni soykırımı iddialarına desteği yüzünden hapse atıldığını" öne sürerek, "Bu iyi bir gidişat değil" dedi. 


</TEXT>
</DOC>
