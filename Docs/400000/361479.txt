<DOC>
<DOCNO> 361479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur43.html </URL>
<DATE> 2005/07/15/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Silivri'deki lazer gösterisi, Çerkezköy’de UFO paniğine neden oldu 
</HEADLINE>
<TEXT>

     Şaban KARDEŞ ÇERKEZKÖY, Tekirdağ DHA 

TEKİRDAĞ’ın Çerkezköy İlçesinde gökyüzünde beliren ışıklar ilçede hareketli anların yaşanmasına neden oldu. Vatandaşlar gökyüzündeki ışıkları UFO sanarak panik halinde evlerinden dışarıya çıktı. Saatler sonra ışıkların Silivri’de festival nedeniyle düzenlenen bir konser sırasında yapılan lazer gösterisinden kaynaklandığı anlaşıldı. 
     Çerkezköy’de önceki gece evlerinin balkonlarında, bahçelerinde oturan vatandaşlar gökyüzüne baktıklarında periyodik olarak hareket eden iki ışık olduğunu gördüler. Çerkezköy’e 30 kilometre uzaklıktaki İstanbul’un Silivri İlçesi yönünde bir sağa bir sola gidip gelen ışıkların kısa sürede ilçede, Ufolar Çerkezköy semalarında turluyor’ söylentisine yolaçtı. Sokaklara toplanan vatandaşlar, yakınlarını da cep telefonları ile arayarak, UFO'ları izlemelerini söylediler. Işıkları daha net görebilmek için evlerinden çıkan vatandaşlar ilginç görüntüler oluşturdu. Gece geç saatlere kadar ışıkları izleyen vatandaşlar ellerindeki cep telefonlarıyla esrarengiz ışıkları kameraya kaydettiler. 
     Vatandaşlar, ışıkların UFO olacağını düşünerek emniyet yetkililerini de aradılar. İhbarları değerlendirmeye alan polisler gökyüzünde beliren ışıkların kaynağını bulmak için İstasyon Mahallesi ve Ambardere mevkiine gelerek incelemelerde bulundular. 
     İstasyon Mahallesinde sözde UFO'ları vatandaşlar, ışıkların geldiği yönden gözlerini dakikalarca ayırmadılar. Erken saatte ışıkları fark ederek uzun süre izleyen İstasyon Mahallesi, sakinlerinden Mahmut Dinçer, Sezai Dikici ve Ahmet Genç ışıkları ilk gördüklerinde panik yaşadıklarını belirterek çevredeki insanlara haber verdiklerini söylediler. 
     Yapılan araştırmalar sonrasında ışığın kaynağının Silivri’den geldiği anlaşıldı. Çerkezköy’de panik yaratan ışıkların festival nedeniyle düzenlenen bir konser sırasında yapılan lazer gösterisinde havaya yansıtıldığı belirlendi. 
     Silivri’de 1'inci Uluslararası Silivri Yoğurt Festivali Kültür ve Sanat Etkinlikleri kapsamında düzenlenen Uğur Işılak ve Fulden Uras’ın sahneye çıktığı konserde sahne önüne kurulan lazer cihazlarından gökyüzüne yansıtılan ışıkların Ufoya benzetildiği gerçeğinin ortaya çıkması, Çerkezköy’de hareketli dakikaların yerini sessizliğe bıraktı. 
     
</TEXT>
</DOC>
