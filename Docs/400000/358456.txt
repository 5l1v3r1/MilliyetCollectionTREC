<DOC>
<DOCNO> 358456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sontur41.html </URL>
<DATE> 2005/07/05/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
9 yaşındaki çocuk fosseptiğe düşerek öldü... 
</HEADLINE>
<TEXT>

     Antalya’da kapağı olmadığı belirtilen fosseptiğe düşen 9 yaşındaki kız çocuğu, hayatını kaybetti. 
     AA muhabirinin aldığı bilgiye göre, Özgürlük Mahallesi 2659 Sokak Gültekin Apartmanı’nın önünde oynayan 9 yaşındaki Merve Aldemir, apartman girişindeki kapağı olmadığı belirtilen fosseptiğe düştü. 
     Küçük kızın çukura düştüğünü gören vatandaşlar itfaiyeye haber verdiler. Olay yerine gelen Antalya Büyükşehir Belediye İtfaiyesi kurtarma ekipleri, çukurun girişinin dar olması nedeniyle kız çocuğuna ulaşamadı. 
     Çukurdaki su, olay yerine getirilen üç vidanjörle boşaltıldı. 
     Kurtarma ekibi, yaklaşık bir saatlik çalışmanın sonucunda çukura inebildi. Çukurun içinden baygın halde çıkarılan ve halen yaşadığı tespit edilen Merve Aldemir, Antalya Devlet Hastanesi’ne kaldırılırken yolda hayatını kaybetti. 
     
</TEXT>
</DOC>
