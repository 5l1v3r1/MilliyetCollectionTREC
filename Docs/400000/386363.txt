<DOC>
<DOCNO> 386363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/soneko31.html </URL>
<DATE> 2005/10/13/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Babacan, Çin'de G-20 toplantısına katılacak... 
</HEADLINE>
<TEXT>

     Devlet Bakanı Ali Babacan, G-20 Maliye Bakanları ve Merkez Bankası Başkanları Toplantısı'na katılmak üzere Çin'in başkenti Pekin'e geldi. 
     Bakan Babacan'ın beraberindeki heyette, Merkez Bankası Başkanı Süreyya Serdengeçti de bulunuyor. 
     Pekin havaalanında Türk gazetecilere yaptığı açıklamada, G-20 toplantılarının G-7 ülkelerinin yani dünyanın yedi gelişmiş ülkesinin, gelişmekte olan ülkelerle aynı platformda oldukları toplantılar olduğunu hatırlatan Babacan, bu toplantılarda ülkeleri ekonomi, hazine ve maliye bakanları ile merkez başkanlarının temsil ettiğini belirtti. 
     Bakan Babacan, toplantının gündemindeki konuları da ''küresel ekonomideki gelişmeler, Binyıl Kalkınma Hedefleri'nin son durumu ve yapılması gerekenler, dünyadaki demografik hareketler ve göçler ile Bretton Woods kuruluşlarının yani Dünya Bankası ile Uluslararası Para Fonu'nun geleceği'' olarak sıraladı. 
     Oturumların yuvarlak masa toplantıları şeklinde olacağını söyleyen Babacan, tarafların fikirlerini ortaya koymalarından sonra bir sonuç bildirgesi yayınlanacağını kaydetti. 
     Babacan, toplantı sırasında Amerikan Hazine Bakanı, Çin Maliye Bakanı, Alman Ekonomi Bakanı Yardımcısı ve IMF İcra Direktörleri heyeti başkanı ile ikili görüşmeler yapacağını ifade ederek, bu görüşmelerde ikili ekonomik ilişkileri ele almanın yanı sıra uluslararası kuruluşlardaki çalışmaların değerlendirileceğini söyledi. 
     AB ile ilgili bir soru üzerine de Babacan, ''Türkiye için kolay fasıllar olacaktır, zor fasıllar olacaktır. Ama bunların zorluğu zamanla ilgili konulardır. Bu konular zamana yayıldığında her ne kadar zor olursa olsun, Türkiye bunları aşacaktır'' diye konuştu. 
     Babacan ve beraberindekiler, 16 Ekim'de Çin'den ayrılacak. 
     
</TEXT>
</DOC>
