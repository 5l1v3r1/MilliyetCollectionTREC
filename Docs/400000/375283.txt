<DOC>
<DOCNO> 375283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/spor/ysenay.html </URL>
<DATE> 2005/09/03/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Büyük usta 
</HEADLINE>
<TEXT>



Onu 70'li yılarda tanımıştım. Sempatik bir selamlaşma sonrası dostluğumuzun her gün daha da artan bir sevgi kenetlenmesiyle 40 yıllara gelip, dayanacağını nereden bilebilirdim ki Anam ve babacağım çok erken yaşlarda göçüp gittikleri için NECLA SANLI'yı anacağım, YILMAZ SANLI üstadı ise babam yerine koyup, onların sıcacık şefkatlerine sığınmıştım kendimce... 
Bilge kişilikli insanlarla yaşamak hayatı çok daha lezzetli kılıyor doğruyu arayan için... Önce alış veriş titizliğinin ne denli önemli olduğunu öğrendim Yılmaz hocadan... Sonrası yaşadığımız dünyanın çapını, mağma tabakasına olan yakınlığını, geçmiş bin yıllara ait serüvenini, dünyamızda var olan ve gelecekte kaçınılmaz olacak tehlikelerin korkutucu tahminlerini hep YILMAZ SANLI ustadan öğrendim. Nasıl bir gönül dostu olduğunu tüm tanıyanları iyi bilirler de, büyük üstad BEYTİ ile bendeniz Erdoğan Şenay çok yüksek frekanstaki düşüncelerle değerlendiririz hocamızı... Kimler bilir, kimler bilemez, tarifi zor, ama Ankara'da birçok zarif devlet binalarının mimari projeleri YILMAZ SANLI imzasını taşır. Turgut Özalımız'ın bilinen kabiri onun çizgileriyle şekillenip, ölümsüzleşmiştir. İstanbullu'ya, denizden yararlanma dersini ilk kez Kıyıkent'i kurarak veren isimdir rahmetli ağabeyimiz... BEYTİ üstadımızın tüm misafir dünya liderlerine parmak ısırtan o "Türkiyemiz'in medarı iftarı" ve de Avrupa'da eşi bulunamaz Florya'daki müesesinin projesinden, beton kalıplarına ve de en küçük detayına kadar işleyen mimardır sevgili SANLI'mız... Ayrıca onun İstanbul'da çok küçük karlarla ev sahibi yaptığı yüzlerce saygın insanlar yaşarlar sessiz sedasız... 
Ölüm denen zalim son, onun da yakasını erken yakaladı şu meşhur ve menhur hastalıkla... Cenazesi sevenleriyle doluydu tabii... Galatasaraylısı, Fenerlisi, Beşiktaşlısı koşarak toplanmışlardı BÜYÜK USTA için... Çünkü o kafasını tekniğin tartışılamaz üstünlüğü ile donanımlı bir kişilik olarak yaşamıştı hayatını... Camii avlusunda yine en geçerli doğruyu YAŞAR KEMAL ağabeyim fısıldadı kulağıma... "Yani şu Tanrı da, bazen zamanlamayı biraz karıştırıyor hani" diyerekten... 


</TEXT>
</DOC>
