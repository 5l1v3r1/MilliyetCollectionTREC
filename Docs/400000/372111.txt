<DOC>
<DOCNO> 372111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sondun24.html </URL>
<DATE> 2005/08/23/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
KKTC'nin Washington Temsilcisi'nden Washington Times'a yanıt mektubu 
</HEADLINE>
<TEXT>

     KKTC'nin Washington Temsilcisi Osman Ertuğ, ''AB'nin Türkiye ve Kıbrıslı Türklere adil ve eşit davranma konusundaki başarısızlığının, Türkiye'nin AB yolundaki en büyük engel olduğunu'' kaydetti. 
     Andrew Borowiec'in 14 Ağustos'ta Washington Times gazetesinde çıkan ''Kıbrıs, birliğin önünde bir bariyer'' başlıklı makalesine yanıt veren Ertuğ, aynı gazetede 21 Ağustos'ta yayımlanan yanıt mektubunda, ''Bölünmüş adadaki mevcut duruşu, Türkiye'nin AB üyeliğini zorlaştırıyor'' iddialarına karşı olduğunu ifade etti. 
     ''Makalede yer alanın aksine, ne Kıbrıs sorununun, ne de adadaki duruşunun Türkiye'nin AB yolunu tıkadığını'' belirten Ertuğ, ''AB'nin Kıbrıslı Türklere ve Türkiye'ye adil davranmadığını ve bunun Türkiye'nin AB yolundaki esas engel olduğunu'' söyledi. 
     ''Makalede de belirtildiği gibi, Türkiye ve Kıbrıslı Türkler, sorunun çözümü için ellerinden geleni yaptılar'' diyen Ertuğ, Kıbrıslı Rumların adadaki ''tek egemen güç'' muamelesi görmek istediğini ve bunun Kıbrıslı Türkleri ''ikinci sınıf azınlık statüsüne'' sokacağını belirtti. 
     Ertuğ, Rumların bu istemlerinin BM çözüm planında çözümün esas parametrelerinden biri olarak görülen, eşit ortaklığa ve iki kesimli federal yapıya ters düştüğünü sözlerine ekledi. 
     
</TEXT>
</DOC>
