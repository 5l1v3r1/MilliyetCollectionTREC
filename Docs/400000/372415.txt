<DOC>
<DOCNO> 372415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sondun10.html </URL>
<DATE> 2005/08/24/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Fischer'den Merkel'e 'Türkiye' eleştirisi 
</HEADLINE>
<TEXT>

     Almanya Dışişleri Bakanı Joschka Fischer, Alman Hıristiyan Demokrat Birlik Partisi CDU Genel Başkanı Angela Merkel'i, Türkiye'nin AB üyeliğine karşı çıktığı için bir kez daha eleştirdi. 
     Almanya Dışişleri Bakanı Joschka Fischer, Türkiye'nin üyeliğine karşı çıkan Hıristiyan demokrat lider Angela Merkel'i, 'suç teşkil edecek kadar kör' olmakla suçladı. 
     Almanya'nın doğusunda seçim gezisini sürdüren Fischer, Türkiye'nin Almanya'nın güvenliği için merkezi konumda olduğunu vurguladı. 
     Fischer, "bizim muhalefet çıkıyor, Türkiye'nin AB üyeliğini seçim malzemesi olarak kullanmaya başlıyor. Bunun kadar tehlikeli bir durum düşünemiyorum. Bu, aynı zamanda kendi çıkarımıza da ters düşüyor. Türkiye'ye AB kapısını kapatmak ateşle oynamak demektir. Bu durumda Türkiye'ye sahip çıkmamanın bedelini çok ağır öderiz" dedi. 
     Alman Sosyal Demokrat Partisi Avrupa Parlamentosu milletvekili Martin Schulz ise, Türkiye'nin Almanya'da seçim malzemesi olmasının siyasi ahlaksızlığın acı bir örneği olduğunu söyledi. 
     
     Koch'a partisinden destek 
     Bu arada, Türkiye'nin AB üyeliğini yoğun şekilde seçim konusu yapmak isteyen Hessen Eyaleti Başbakanı Rolan Koch'a partisi Hıristiyan Demokrat Birlik Partisi CDU ve Hıristiyan Sosyal Birlik Partisi'nden CSU destek geldi. 
     CDU milletvekili Günter Nooke, Rheinischen Post gazetesine yaptığı açıklamada, ''Koch, birlik partilerinin seçim kampanyasını Türkiye'nin AB üyeliği konusuyla sertleştirmek istiyorsa haklı'' diye konuştu. 
     Avrupa Parlamentosu CSU Grubu Başkanı Markus Ferber ise ''Türkiye'nin AB üyeliği konusunu daha yoğun şekilde gündeme getirmeliyiz. Seçmenlerimize, hükümetin Türkiye'nin AB üyeliği için verdiği sözü, seçim günü gözden geçirme şansları olduğunu söylemeliyiz'' dedi. 
     
</TEXT>
</DOC>
