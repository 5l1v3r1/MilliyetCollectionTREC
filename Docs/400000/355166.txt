<DOC>
<DOCNO> 355166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonspo16.html </URL>
<DATE> 2005/06/24/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Küme düşen takımlar liglerin tescil edilmemesi için ısrarlı 
</HEADLINE>
<TEXT>

     Futbol Federasyonu Merkez Hakem Kurulu MHK seçimlerinin iptaliyle yaşanan kaos sonrası düşen ve liglerin tescil edilmemesi için Tahkim Kurulu'na başvurun kulüpler, buradan istedikleri sonuçları alamadılar, ancak mücadelelerini mahkemede sürdürecekler. 
     Tahkim Kurulu'na başvuran kulüplerden İstanbulspor, Göztepe, Karamanspor, Bulancakspor ve Muşspor'un vekilliğini yapan avukat Yasin Karaca, yaptığı açıklamada, kurulun, ligde yaşanan tartışmalı sürece son noktayı koymak için karar verdiğini belirterek, ''Yargılama adil olmadığı gibi, karar da adil olmamıştır. Bu karar, iç hukukta hak arama imkanının olamayacağı fikrini destekleyen bir karar olmuştur'' dedi. 
     İdare aleyhine de olsa doğru kararlar cesaretle verilebildiği takdirde, hukuk devletinde yaşandığından sözedilebileceğini ifade eden Karaca, ''Söz konusu karar, bağımsız bir kurul tarafından değil de sorunun bir tarafını teşkil eden Futbol Federasyonu tarafından verilmiş bir karar gibidir. Bu nedenle, ulusal ve uluslararası alanda gerekli başvurularda bulunmak bir zaruret olarak karşımıza çıkmıştır'' dedi. 
     
     KAZANILMIŞ HAKLARIN KORUNMASI 
     Yasin Karaca, Tahkim Kurulu'nun, ''idarede istikrar'' ve ''Hukuki kesinlik ve güvenlik'' gerekçeleriyle taleplerini reddettiğini, oysa kendilerinin de istikrar olgusunu gözönünde bulundurarak, ligin iptali için değil, Futbol Federasyonu'nun tescil kararının iptal edilip, düşme uygulaması kaldırılarak liglerin tescil edilmesi yönünde talepte bulunduklarını kaydetti. 
     Haklar kazanmış kulüplerin bu haklarının ortadan kaldırılmasına yönelik bir talepleri bulunmadığını vurgulayan Karaca, ''Bu durumda, Tahkim Kurulu'nun, başvuruları ve başvurularda işlenen tezleri doğru yorumlamadığı anlaşılmaktadır'' dedi. 
     Bu arada Yasin Karaca, liglerin iptaliyle ilgili 27 Haziran Pazartesi günü Ankara 22. Asliye Hukuk Mahkemesi'nde davalarının görüleceğini bildirdi. 
     
</TEXT>
</DOC>
