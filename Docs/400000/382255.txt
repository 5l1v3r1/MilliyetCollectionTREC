<DOC>
<DOCNO> 382255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko46.html </URL>
<DATE> 2005/09/28/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
İslami finans ürünlerine talep arttı 
</HEADLINE>
<TEXT>

     Uluslararası İslami Finans Forumu'nun üçüncü gününde konuşan Dubai International Financial Centre İslami Finans Direktörü Khalid Yousaf, İslam Konferansı Örgütü'ne üye 57 ülkeden sadece İran ve Sudan'da şeriat hükümlerine göre işlem yapıldığını, diğer İslam ülkelerinde hem geleneksel bankacılık hem İslami finans sistem olarak ikili sistem bulunduğunu bildirdi. Khalid Yousaf, en gelişmiş İslami finans pazarı olarak Malezya'yı gösterdi. 
     İslami finans sistemiyle ilgili sıkıntıları, mevzuat kapsamında boşluk ve muhasebe standartlarında farklılık bulunması, mali kontrole gidildiğinde zorluklarla karşılaşılması, nitelikli profesyonellerin azlığı olarak dile getiren Yousaf, farklı yapılanmadan dolayı çifte vergilendirme sorununa da mutlaka çare bulunması gerektiğini vurguladı. 
     İslami finans ürünlerine talebin hızla arttığını, geleneksel finans sisteminin 6 katı büyüme görüldüğünü belirten Yousaf, çok uluslu bankaların da İslami finans ürünlerini çıkarmaya başladıklarına işaret etti. 
     
     HER YIL ÇİFT HANELİ BÜYÜME 
     Bahreyn Monetary Agency Bankacılık Hizmetleri Direktörü Sheikh Salman Bin Ahmed Al Khalifa da İslam bankacılığının her yıl çift haneli büyüme gösterdiğini bildirdi. 
     İslam fonlarının dörtte üçünün Ortadoğu'dan geldiğini kaydeden Khalifa, 36 adadan oluşan ülkesinde 26 İslami finans kuruluşunun faaliyet gösterdiğini söyledi. 
     Katar Finans Merkezi Genel Müdürü Jamie Orchard da İslami finans şirketlerinin bilgilerinin açık ve sermaye yeterliliğine sahip olmasını istediklerini bildirdi. 
     OASIS Group Üst Yöneticisi CEO Adam İsmail Ebrahim, İslami finans ürünlerinin düşük riskli, yüksek getirili olduğunu, etik ve sosyal yönü bulunduğunu belirtti. 
     Berno Securitisation şirketinin Üst Yöneticisi CEO İbrahim Mardam da, ''İslami finanstan bahsettiğimizde, 250 milyar dolarlık bir pazardan bahsediyoruz'' ifadesini kullandı. 
     İslami sermaye piyasalarının gelişmesi için yapısal finans ürünlerinin çeşitlendirilmesi gerektiğini belirten Mardam, İslami finans araçlarının başarısı için derecelendirmeye tabi tutulmasının önemini vurguladı. 
     National Commercial Bank Yatırım Servisi'nden Andrew Broadley ise, petrol fiyatlarındaki artışın büyük bir likiditeyi ortaya çıkardığını, bunun da islami finans piyasası için önemli bir gelişme olduğunu kaydetti. 
     
</TEXT>
</DOC>
