<DOC>
<DOCNO> 387976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonsiy04.html </URL>
<DATE> 2005/10/19/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
DYP, hayvanlardan bulaşan hastalıkları Meclis'e taşıdı... 
</HEADLINE>
<TEXT>

     DYP, Türkiye’yi sarsan "kuş gribi"nin ardından hayvanlardan bulaşan ve ölüme yol açan diğer hastalıkları gündeme taşıdı. 
     DYP Ar-Ge Başkanı, eski Tarım Bakanlığı Müsteşar Yardımcısı Dr. Vedat Uzunlu, Türkiye’nin özellikle son iki yıldır "daha önceleri sözü bile edilmeyen" ve insanlara bulaşabilen şarbon, tüberküloz, kırım-kongo kanamalı ateşi, brucella, kuduz gibi zoonoz hayvan hastalıklarının salgınlarıyla karşı karşıya kaldığını savundu. 
     Bu nedenle hayvan kayıplarının yanı sıra pek çok insanın da bu tür hastalıklara yakalandığını, bazılarının yaşamını kaybettiğini vurgulayan Uzunlu, "Türkiye’de son 2-3 yıldır, hayvan hastalıkları, özellikle de zoonozlar açısından kötü bir dönem yaşamaktadır" dedi. 
     Dünyanın pek çok ülkesinde artık görülmeyen bu hastalıkların 21’inci yüzyıl Türkiyesi’nde görülmesinin düşündürücü olduğunu kaydeden Uzunlu, şöyle devam etti 
     "Tüm bunlar kendi insan ve hayvan varlığımıza ve sağlığına yeterince önem verilmemesinden, yeterli önlem alınmamasından, koruyucu, hekimliğin gözardı edilmesinden, koruyucu mücadele çalışmalarının aksatılmasından, yeterli kaynak aktarılmamasından, bilimsel çalışmalara ağırlık verilmemesinden ve her şeyden önemlisi de kurumlar arası diyalog ve koordinasyon sağlanamamasından kaynaklanmaktadır." Uzunlu, son iki yıldır Tokat, Amasya, Kastamonu, Sivas ve Tunceli gibi illerde 500’e yakın kırım-kongo kanamalı ateşi vakasına rastlandığını, onlarca insanın öldüğünü, hastalığın bu bölgelerde yaşayan insanlar arasında kene kabusuna dönüştüğünü, insanların bu yaz tarlalarına gidemez hale geldiğini vurguladı. 
     Bu yıl ise Bingöl, Diyarbakır ve Batman gibi illerde çok sayıda kişinin şarbon hastalığına yakalanarak hastanelik olduğunu belirten Uzunlu, şu eleştiride bulundu 
     "AB’ye üyeliği dilinden düşürmeyen hükümetin hayvan sağlığı konusuna verdiği bu önemle AB’ye uyum hayalden öteye gidemez. Kaldı ki bu önlemler AB için değil kendi insan ve hayvan varlığımız için gereklidir." 
     
</TEXT>
</DOC>
