<DOC>
<DOCNO> 366808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sontur37.html </URL>
<DATE> 2005/08/03/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
"Kestirme" olsun diye pencereden çıkınca... 
</HEADLINE>
<TEXT>

     Trabzon’da Karadeniz Teknik Üniversitesi KTÜ Farabi Hastanesi’nde görevli bir hemşire, dışarıya, "kestirme" olsun diye, zemin kattaki hemşire odasının penceresinden çıktıktan sonra üzerinde yürüdüğü demir mazgalın ters dönmesi sonucu, 10 metrelik boşluğa düştü. 
     Alınan bilgiye göre, KTÜ Farabi Hastanesi Çocuk Servisi’nde görevli hemşire İlknur Sönmez, kestirmeden gitmek düşüncesiyle zemin kattaki hemşire odasının penceresinden dışarıya çıktı. 
     Demir mazgalın üzerinde yürümeye başlayan Sönmez, bu sırada mazgalın ters dönmesi sonucu, yaklaşık 10 metrelik boşluğa düştü. 
     Sol kolu kırılan ve iç organlarındaki kanama nedeniyle durumun ağır olduğu ifade edilen Sönmez, aynı hastanede tedavi altına alındı. 
     
</TEXT>
</DOC>
