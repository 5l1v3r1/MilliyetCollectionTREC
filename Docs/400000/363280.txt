<DOC>
<DOCNO> 363280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/spor/spo09.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yiğido önüne geleni yıkıyor 
</HEADLINE>
<TEXT>


Almanya'da kamp yapan Sivasspor rakip tanımıyor. İlk sınavını 2-0 kazanan Kırmızı - Beyazlılar, Alman rakibi TUS Celle'yi 3-0'la dağıtırken, tam not aldı 

ERAYDIN AYTEKİN DHA 


Süper Lig'in yeni takımı Sivasspor, Almanya kampında oynadığı hazırlık maçlarında adeta fırtına estiriyor. İlk sınavında 4. lig takımı olan Gütersloh'u 2-0 mağlup eden Yiğidolar, ikinci maçını da kazandı. 
Alman İkinci Ligi ekiplerinden TUS Celle ile karşılaşan Kırmızı - Beyazlı takım çok üstün bir futbol sergilediği maçtan 3-0'lık skorla galip ayrıldı. Sivasspor'un 3 golüne de Mehmet Yıldız imza attı. Adeta şov yapan genç futbolcu başarılı performansıyla teknik heyetten tam not aldı. 
Tribünlere koşan gurbetçiler, son derece hırslı oldukları gözlenen futbolculara büyük destek verirken, Teknik Direktör Werner Lorant sık sık saha kenarına kadar gelerek oyunularına talimatlar yağdırdı. 

Werner Lorant memnun 
Lorant, Kırmızı - Beyazlı takımın ortaya koyduğu futboldan çok memnun olduğunu söyledi. Hannover kampında kadronun kafasında şekillenmeye başladığını belirten Alman hoca, "Sivasspor'un hedefi ligde ilk 10 sırayı girmektir. Bunun için tüm gücümüzle çalışıyoruz" dedi. 
Almanya kampında, İstanbul'da düzenlenecek Cumhuriyet Kupası maçları öncesi başarılı sınavlar verdiklerini de vurgulayan Lorant, "İstanbul'da bizi zorlu karşılaşmalar bekliyor. Cumhuriyet Kupası'nı kazanmak istiyoruz. Süper Lig öncesi yapacağımız bu müsabakalar, ligdeki performansımıza ışık tutacaktır. Cumhuriyet Kupası ardından ligdeki ilk maçımızı yine İstanbul'da Olimpiyat Stadı'nda Malatyaspor ile yapacağız. Bu karşılaşmayı kazanarak lige başarılı bir giriş yapmalıyız" ifadesini kullandı. 
Bu arada Lorant'ın yabancı bir golcünün daha kadroya katılması için ısrarlı olduğu öğrenildi. Kırmızı - Beyazlı idarecilerin bu konudaki çalışmalara hız verdiği vurgulandı. 

Samsun'da imza şov 

MURAT SANDIKÇI DHA 

Adnan Ölmez'in başkanlık koltuğuna oturmasıyla yönetim krizini aşan Kırmızı-Beyazlılar transfer bombalarını patlattı. Sözleşmesi biten Serkan, yeni transferler Radenoviç, Kovaceviç, Ali Akdeniz, Muzaffer ve geçen sezon kiralık verilen Ertan ile Mustafa Çiçek'le 1 yılı opsiyonlu 2'şer senelik sözleşme imzalandı. Törene katılan yeni Başkan Ölmez, camiayla bütünleşerek Samsunspor'u hak ettiği yere taşıyacaklarını söyledi. Bu arada Kais'den sonra takımdan ayrılması gündeme gelen Celil'le de anlaşma sağlandı. Tecrübeli futbolcu dün takımla birlikte idmana çıktı. 

'Tek sorun sakatlar' 

Malatyaspor'un hocası Feyyaz Uçar takımının iyi bir noktada olduğunu belirtti, "İdeal 11'i kurmak için sakatların düzelmesini bekliyorum" dedi 

Malatyaspor Teknik Direktörü Feyyaz Uçar, Almanya'daki kampı ve özel maçları değerlendirirken, oyuncularının düşünsel ve fiziksel olarak hazır olduklarını söyledi. 
Uçar, "Almanya'daki maçların turnuva sınavları olması nedeniyle belli bir hedef vardı. Enteresan olan, oynadığımız üç takımın bizden fizik olarak kuvvetli olmalarıydı. Kolay gol pozisyonuna girmemiz, bütün maçlarımızın gollü geçmesi, her maçta en az 3 gol atmamız sevindirici . Takımımdan fizik kondisyon olarak oldukça memnunum" diye konuştu. 
Takımdaki tek sorunun sakatlıklar olduğunu vurgulayan genç teknik adam, "Mert, Ömer, Serkan Bensol ve Berk'in geçen sezondan gelen sakatlıkları var. Mehmet Budak'ın ise sezon sonundaki sakatlığını bildirmediği için düzelmesi gecikti. Bir çoğu vazgeçemeyeceğim oyuncular. İyileşmelerini beklemek zorundayım. İdeal 11'i oluşturmam için bu gerekli. Mert ve Ömer çok iyi profesyoneller. Düzelme sürecine girdiler. Serkan ve Mehmet de düzelecek. Beklediğimize değecek" ifadelerini kullandı. 

Kayseri fırtınası 

OKTAY ENSARİ DHA 

Sarı - Kırmızılılar dış transferde imza şov yaptı. Galatasaray'la yollarını ayıran Ragıp ve Sedat ile Fenerbahçeli genç Taylan, Melikgazi Belediyesi'nde yapılan törende resmi sözleşmeye imza attı. Geçen sezon Sakaryaspor forması giyen Ragıp, Mersin İdmanyurdu'nda kiralık oynayan golcü Sedat ve sol kanatta görev yapan Taylan üçer yıllık mukavele imzaladı. Törene katılan Kayserisporlu yöneticiler transferde doğru adımlar attıklarını belirterek, yeni bir yabancı ve tecrübeli bir yerli futbolcuyu daha kadroya katacaklarını açıkladı. 

İlhan döndü Ankara güldü 

İLHAN GÜLER 

Sakatlığı nedeniyle 1.5 yıldır futboldan uzak kalan İlhan Mansız'ın da forma giydiği Ankaragücü hazırlık maçında Süper Lig'in yeni ekibi Kayseri Erciyesspor'u 1 - 0 mağlup etti. Sarı - Lacivertli ekibin tecrübeli oyuncusu 9. dakikada penaltı kaçırmasına rağmen oynadığı futbolla eski günlerini aratmadı. İlk yarısı 0 - 0 kapanan maçın tek golünü 50'de Faruk Namdar attı. Ankaragücü tesislerinde yapılan maçta Mısırlı Grehemni de takımın formasını ilk kez giydi. 

Milliler teslim 1-2 

23. Dünya Üniversiteler Yaz Spor Oyunları'na hazırlanan Üniversite Milli Takımı, Altay ile yaptığı hazırlık maçını 2 - 1 kaybetti. İzmir ekibinin gollerini 64'te Yasin ve 74'te Fazlı atarken Ay - Yıldızlı ekibimizin tek sayısını Hasan Kabze penaltıdan kaydetti. 70'te Altaylı Onur kırmızı kart gördü. 

Diyar berabere 2-2 

Yeni sezon hazırlıklarını sürdüren Diyarbakırspor, Gaziantep Büyükşehir Belediyespor'la 2-2 berabere kaldı. Kırmızı - Yeşilliler'in gollerini 15. dakikada Ertan, 88. dakikada Atilla kaydederken, Gaziantep Büyükşehir Belediyespor'un sayıları ise 20. dakikada Serdar ve 58. dakikada Şadi'den geldi. 

Kasımpaşa yenildi 

Yeni sezonda İkinci Lig B Kategorisi'nde mücadele edecek olan Kasımpaşaspor, İkinci Lig A Kategorisi takımlarından Karşıyaka'ya 2-0 yenildi. Bolu Koru Otel Sahası'nda oynanan maçın ilk yarısı 1-0 İzmir ekibinin üstünlüğüyle kapanırken, Kırmızı - Yeşilli takımın gollerini 37'de Berke ve 68'de Tayfun attı. 


</TEXT>
</DOC>
