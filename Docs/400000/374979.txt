<DOC>
<DOCNO> 374979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/yazar/pulur.html </URL>
<DATE> 2005/09/02/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Okur yağcılığı iktidar yağdanlığı... 
</HEADLINE>
<TEXT>


BİZ, bunca yıl sonra, okurun gelişinden ne diyeceğini anlarız. Kızmış mı, beğenmiş mi, eline sağlık mı diyecek, yüzümüze karşı olmasa bile "Kalemin kırılsın " diye beddua mı edecek, anlarız... 

BU okurun yaklaşımından kızgın olduğu belliydi. "Merhaba"dan sonra hemen lafa girdi 
"Bülent Ersoy'un Deniz Baykal için söylediği ipe sapa gelmez lafları manşetlere taşıyan gazeteler, en önemli bir tanığın sözlerini niye görmezden geldi " 
Kimmiş bu tanık 
Bülent Ersoy'un son zamanlara kadar kaset ve CD yapımcısı Ali Özbir... 

NE demiş Ali Özbir 
"Bundan altı ay önce Bülent Ersoy bana geldi, çıkardığımız kaset satmıyordu, reklam için ne yapmamız gerektiğini konuştuk. Tuhaf bir teklifte bulundu, Deniz Baykal'la yıllar önce aralarında böyle bir olay geçtiğini iddia etti, bunu gazetelere duyurursak iyi reklam olur, kasedin satışı artar, demeye getirdi. Ben de kendisine böyle bir şeye alet olmayacağımı, bunun etik olmadığını, reklam için bazı şeyler yapıldığını, ama böyle bir davranışa giremeyeceğimi söyledim. Daha sonra da ticari ilişkilerimiz bitti, ayrıldık." 

OKURUMUZA sorduk 
"Siz bunu nereden öğrendiniz " 
"Gazetelerde okudum, televizyonda kendi ağzından dinledim " 
Gülümsedik 
"İyi ya, bunları gazetelerde okumuşsunuz, neden gazetelerden şik yet ediyorsunuz " 
"Bülent Ersoy'un söylediklerini manşete veren, memleketin başka bir sorunu yokmuş gibi büyüten gazetelerin, bunu, tanığın söylediklerini, hangi sayfalarda, hangi ölçüde verdiklerine baksanıza." 

OKURA hemen teslim olmak yok 
51 yıllık işimizi -kimse farkında olmasa bile- savunmayacak mıyız 
Savunduk 
"Anadolu baskılarında bu haber belki sizin dediğiniz gibi küçük gösterilmiştir ama şehir baskılarında büyütülmüştür " 
Daha da kızdı 
"Ne demek şehir baskısı, ne demek Anadolu baskısı Biz Anadolu'da oturuyorsak, Anadolu baskısı gazete alıyorsak, ikinci sınıf okur muyuz " 
"Aman öyle demeyin, okuyucu velinimetimizdir, hepinizin başımızın üstünde yeri vardır " dememize bile fırsat bırakmadan çekip gitti. 
Ne yapalım, okur velinimetimizdir, katlanacağız. 

AKLIMIZA Eskişehir'deki bir olay geldi, Yılmaz Büyükerşen hocanın reddedilemez çağrısıyla bir söyleşiye gitmiştik. O tarihlerde "kuponlu gazete dönemi" yeni başlamıştı. Soru-cevap faslında bir okur bize fena yüklendi, "Lotaryacılık yapıyorsunuz " dedi, biz de Milliyet henüz çatal, bıçak, kaşık, tencere, tava aşamasına gelmediği için "Kültür hizmeti yapıyoruz kitap, ansiklopedi veriyoruz" diye kendimizi savunduk. 

SÖYLEŞİ bitti, ayaküstü bir ikram var, bir de baktık, o okur, kalabalığı yara yara üzerimize geliyor, "Eyvah, yandık " dedik içimizden... 
Yanaştı, kulağımıza eğildi 
"Filan kitabın on sekiz ve yirmi altıncı kuponlarını kaçırdım, bulabilir misiniz " 

DEDİK ya, okur velinimetimizdir, başımızın üstünde yeri vardır. 
Yok, hemen dudak bükmeyin, bu da bizim popülistliğimiz, okur yağcılığımız, hoş görün 
Her iktidara "yağdanlık" olmuyoruz ya 



</TEXT>
</DOC>
