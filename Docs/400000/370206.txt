<DOC>
<DOCNO> 370206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sondun08.html </URL>
<DATE> 2005/08/16/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Düşen uçakta yolcular nasıl öldü 
</HEADLINE>
<TEXT>

     Yunan adli tıp uzmanı Filipos Kuçaftis, Atina’nın kuzeyinde dün düşen Rum uçağında bulunan 6’sı mürettebat 121 kişinin, uçak havadayken öldüklerine dair şu ana kadar bir bulguya rastlanmadığını açıkladı. 
     Kuçaftis, incelemeler çerçevesinde şu ana kadar 6 cesedin otopsisinin yapıldığını, elde edilen verilerin, bu kişilerin uçak düşene kadar canlı oldukları, kalp atışları ve kan dolaşımlarındaysa bir anormallik saptanmadığı yönünde olduğunu açıkladı. 
     
     İLK OTOPSİLER... 
     Uçakta ölenlere yapılan ilk otopsilerin, uçağın havada kontrolden çıktığında pilotlar dahil olmak üzere tüm kurbanların hayatta olduğunu gösterdiği bildirildi. 
     Yunan baş sorgu yargıcı Filippos Kutsaftis, Atina’da gazetecilere yaptığı açıklamada, 6 kurbana yaptığı otopsilerin, bu kişilerin uçak düştüğünde hayatta olduklarını gösterdiğini belirtirken, kurbanların bu esnada bilinçlerini yitirmiş olabileceklerini de kaydetti. 
     Koutsaftis, konuyla ilgili nihai kararın, daha çok kurbanın incelenmesinden sonra alınacağını da sözlerine ekledi. 
     Bu arada Avustralya hükümeti, Rum İlios havayollarına ait uçakta ölenler arasında, Kıbrıs Rum kesimi asıllı Avustralya vatandaşı 39 yaşındaki bir babayla 9 ve 10 yaşlarındaki kızlarının bulunduğunu açıkladı. 
     
     3 AVUSTRALYALI YOLCU VAR 
     Hükümet, kurbanların kimliklerine ilişkin bilgi vermezken, Avustralya basını ölen Avustralya vatandaşı babanın adının Demos Siuruppa, kızlarının da Sophia ve Uanna olduğunu yazdı. 
     Yunanistan’ın başkenti Atina’nın 30 kilometre kuzeyinde düşen Rum uçağında bulunan 6 kişilik mürettebat ile 115 yolcudan, ilk belirlemelere göre, 108’inin Rum, 12’sinin Yunanlı, kaptan pilotun ise Alman olduğu açıklanmıştı. 
     
</TEXT>
</DOC>
