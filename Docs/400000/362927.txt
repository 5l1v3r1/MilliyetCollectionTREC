<DOC>
<DOCNO> 362927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/siyaset/siy02.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehit olacağını hissetti 
</HEADLINE>
<TEXT>


Mayın kurbanı teğmen Tuna Kara, tayini çıktıktan sonra babasına "Çukurca'ya gideceğim. İçimden bir his şehit olacağımı söylüyor" dedi ve dedesinin yanına gömülmesini vasiyet etti 

VAN, HAKKARİ, SAMSUN, İZMİR DHA 


Hakk ri'nin Çukurca ilçesinde askeri aracın mayına çarpması sonucu 3 silah arkadaşıyla şehit düşen Teğmen Tuna Kara 'nın amcası Adil Kara, yeğeninin tayini çıktıktan sonra babasını arayarak, "Çukurca'ya gideceğim. İçimden bir his şehit olacağımı söylüyor. Şayet ölürsem, beni dedemin yanına gömün" dediğini söyledi. Jandarma Er Erkut Yılmaz 21 terhisine 24 gün kala şehit olurken, tezkere almasına 20 gün kala şehit düşen er Bülent Kıyanç'ın 22 dönüş biletini aldığı, ailesine sürpriz yapmak için İzmir'e 40 gün sonra döneceğini söylediği bildirildi. 

'Sana doyamadık' 
Kara'nın, 1 ay önce İstanbul'da öğretmen Nihal Kara ile evlendiği, eşini İstanbul'da bırakarak yeni görev yeri Çukurca'ya gittiği ve şehit düşmeden 1 gece önce telefonla Gümüşhane Şiran'daki babasını arayarak "Beni merak etmeyin. Yarın göreve başlayacağım" dediği belirtildi. Şiran Pansiyonlu İlköğretim Okulu Müdürü baba Mehmet Kara, "Sana doyamadık yavrum" diyerek gözyaşlarına boğuldu. Kuleli Askeri Lisesi ve Kara Harp Okulu'nu dereceyle bitirdikten sonra Teğmen olarak 2 yıl İstanbul'da görev yapan Kara'nın, annesi Nevriye Kara da baygınlık geçirdi. Adil Kara, yeğenini, isteği doğrultusunda 2000'de vefat eden dedesi Hüseyin Kara 'nın yanına defnedeceklerini söyledi. Kara, bugün Şiran'ın Konaklı köyünde toprağa verilecek. 

'İntikam için' 
Kıyanç'ın yakında asker olacak kardeşi Levent de, "Dönüşünü heyecanla beklerken, acı haberini duyduk. Yakında asker olacağım, intikamı için çarpışacağım" dedi. Amca Ragıp Kıyanç da "Şehit haberlerini ne zamana kadar almaya devam edeceğiz. ABD'yi beklemekle bu işler olmaz" diyerek gözyaşı döktü. Kıyanç'ın cenazesi, bugün İzmir Kadifekale Şehitliği'nde toprağa verilecek. 
Yılmaz'ın Samsun'un Bafra ilçesinde oturan annesi Emine Yılmaz 41 da oğlunun şehit düştüğünü öğrenince sinir krizi geçirdi. Yılmaz'ın babasının 3 yıl önce kanserden öldüğü kaydedildi. 
Şehit Üsteğmen Hulki Beydili'nin cenazesi de dün memleketi Ankara Nallıhan'a getirildi. 



</TEXT>
</DOC>
