<DOC>
<DOCNO> 356019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonyas09.html </URL>
<DATE> 2005/06/27/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
The Observer Türkiye'de tatil Avrupa'nın diğer yerlerinden iyi... 
</HEADLINE>
<TEXT>

     Türkiye’nin iyi bir tatil için her şeyi olduğu belirtildi. The Observer gazetesi, "Türkiye’de paranızın karşılığını, Avrupa’nın herhangi başka bir yerinden çok daha fazla alıyorsunuz" diye yazdı. 
     İngiltere’de pazar günleri çıkan The Observer gazetesi, paket tur ile Türkiye’de bir tatil yapan yazar Rebecca Seal’in izlenimlerini yayımladı. Daha önce hiç bir "tur" tatiline gitmeyen, paket turlar konusunda olumsuz görüşleri olan, hep macerayı içeren egzotik tatilleri tercih eden Rebecca Seal, apandisit sorunu nedeniyle daha sakin bir tatile ihtiyaç duyunca paket tur ile Türkiye’ye gitme karar verdi. 
     Seal, "Hala heyecan verici bir şey istiyordum ancak günün sonunda güzel bir yatak ve bir manzarayı istiyordum. Ve sineksiz bir havuz. Türkiye’nin sanki tüm sorularım için yanıtı vardı. Güzel bir paket turuydu" ifadesini kullandı. 
     Her şeyi kapsayan turun maliyetinin 500 sterlin altında, egzotik yerler için ödenen tarifeli uçak biletinden ucuz olduğunu belirten Seal, "Erkek arkadaşım ile varır varmaz paketlerin ucuz ve nahoş olduğu yolundaki önyargılarımız yok olmaya başladı" diye yazdı. 
     Kumlubük plajındaki Dionysos otelinde kalan Rebecca Seal, kendisi ve erkek arkadaşını havaalanından otele götüren klimali arabadan başlayarak, oteldeki kocaman havuz ve yoga kurları, bölgedeki Türk hamamı ve çamur banyoları ile nefis tarihi kalıntılar olmak üzere, her şeye bayıldı. 
     Daha sonra Montenegro otelinde de kalan ve yerini "çok güzel ve dinlendirici" bulan Rebecca Seal şöyle devam etti "Türkiye’de paranızın karşılığını, Avrupa’nın herhangi baskı bir yerinden çok daha fazla alıyorsunuz. Ayrılmadan her iki otelde ikişer yemek için önceden yer ayırdık. Böylece 16 sterlin için fevkalade üç kap yemek yedik. Otellerin dışında fiyatlar da iyidir. Taze balık ve adlarının telaffuzu mümkün olmayan yerel salatalarla 20’şer sterlinden pek fazla ödemeden oburcasına doyduk." "Hayalet" köy olarak bilinen Kaya Köyü’nü de ziyaret eden Rebecca Seal, tatilinin son gününde "Paket turu çok yaşa" diyerek kadeh kaldırdığını da yazdı. 
     
</TEXT>
</DOC>
