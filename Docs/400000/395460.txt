<DOC>
<DOCNO> 395460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/soneko40.html </URL>
<DATE> 2005/11/16/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Mavi Akım açılışı için son hazırlıklar yapılıyor... 
</HEADLINE>
<TEXT>

     Türkiye ile Rusya arasında 1997 yılında yapılan hükümetlerarası anlaşma ile start alan Mavi Akım Projesi'nin resmi açılışı için yarın Samsun'da düzenlenecek törenin hazırlıkları sürüyor. 
     AA muhabirinin derlediği bilgilere göre, 15 Aralık 1997 tarihinde Rus ve Türk hükümetleri arasında imzalanan anlaşma ile startı verilen Mavi Akım Projesi'nin resmi açılışı yarın Samsun'da gerçekleştirilecek. 
     Başbakan Recep Tayyip Erdoğan, Rusya Devlet Başkanı Vladimir Putin ve İtalya Başbakanı Silvio Berlusconi'nin katılımı ile düzenlenecek tören, Çarşamba İlçesi'ndeki BOTAŞ'a ait tesislerde yapılacak. 
     Yarınki tören için son hazırlıklar devam ederken, töreni aralarında çok sayıda yabancı basın mensubunun da bulunduğu 200'ün üzerinde gazeteci takip edecek. 
     Öğle saatlerinden itibaren Samsun'a gelecek üç lider, oradan Samsun-Çarşamba Havaalanı'ndan yaklaşık 40 kilometre uzaklıkta bulunan BOTAŞ Tesisleri'ne geçecek. 
     Burada, Mavi Akım Projesi'nin resmi açılışı temsili olarak gerçekleştirildikten sonra liderler daha sonra üçlü görüşme için bir araya gelecek. Törenin ardından liderler Samsun'dan ayrılacak. 
     
     MAVİ AKIM PROJESİ 
     Yarınki törenle ''resmen'' faaliyete geçecek olan Mavi Akım Projesi kapsamında Türkiye, 2003 yılından bu yana hattan doğalgaz sağlıyor. 
     Kendi alanında bir çok 'ilk'e imza atan Mavi Akım Projesi, kendi alanında dünyadaki en önemli çalışmalardan biri olarak kabul ediliyor. 
     Mavi Akım Projesi ile Rusya'nın Türkiye'ye sağlamayı taahhüt ettiği gaz, Rusya'nın zengin doğalgaz rezervlerinin bulunduğu Zapolyarnoye, Beregovoye sahalarından, Birleşik Gaz Dağıtım Şebekesi ile İzobilnoye bölgesine akıtılıyor. Daha sonra Karadeniz'in yatağından Samsun'a ulaşan gaz, oradan da Ankara'ya sevkediliyor. 
     
     BORU HATTI 
     Toplam uzunluğu 1265 kilometreyi bulan ve üç ana bölümden oluşan hattın Rusya kara bölümü İzobilnoye ve Djubga arasındaki 372 kilometreden oluşuyor. Karadeniz geçişi, Djubga ve Samsun arasında Karadeniz'in altından geçen 24 inç çapında 2 paralel hattan oluşan 392 kilometre uzunluğundaki boru hattının Türkiye bölümü ise Samsun-Ankara arasında 501 kilometre uzunluğundaki hattı kapsıyor. 
     Hattın deniz geçişinin döşenmesinde derin bölgeler için 7.000 ton kapasiteli vinçle, bilgisayar kontrollü dinamik denge sistemine sahip 2 bin 500 metre derinliğe kadar boru döşeyebilen Saipem-7000 gemisi kullanıldı. Sığ bölgeler için de Castoro-8 gemisinden yararlanıldı. 
     1265 km uzunluğundaki boru hattının Karadeniz bölümü, dünyada 2150 metre derinliğe döşenen ilk boru hattı özelliğini taşıyor. 
     392 kilometrelik Karadeniz geçişi ve Rusya Federasyonu toprakları içindeki 372 kilometrelik kısmı, İtalyan Enı grubu ve Gasprom arasında kurulan inşaat ve işletme ortaklığı tarafından gerçekleştirildi. 
     Hattın Türkiye kara bölümünü ise Öztaş-Hazinedaroğlu-Stroytransgas konsorsiyumu üstlendi. 
     
     KAPSAM 
     Türkiye'nin 25 yıl süre ile Rusya'dan kademeli artışla yıllık 16 milyar metreküpe kadar doğalgaz alımını kapsayan proje, yaklaşık 3.5 milyar dolara mal oldu. 
     İnşaatın tamamlanmasının ardından boru hattı Aralık 2002'de düzenlenen tören ve teslim protokolü ile faaliyete geçirilirken, ilk gaz Şubat 2003'de Türkiye'ye ulaştı. İlk fatura ise 2003 Mart ayında geldi. 
     Mavi Akım Projesi'nden Samsun ve çevre iller başta olmak üzere uzun vadede 52 ilin yararlanması planlanıyor. 
     
</TEXT>
</DOC>
