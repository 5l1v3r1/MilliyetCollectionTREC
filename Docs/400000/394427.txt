<DOC>
<DOCNO> 394427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/dunya/dun01.html </URL>
<DATE> 2005/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba Aliyev'e Atatürk benzetmesi 
</HEADLINE>
<TEXT>


CENK BAŞLAMIŞ Bakü 


Azerbaycan Devlet Başkanı İlham Aliyev, bağımsızlık sonrasına damgasını vuran babası Haydar Aliyev'i Atatürk gibi ölümsüzleştirebilmek için büyük çaba harcıyor. Başkent Bakü'nün neredeyse bütün meydanları, büyük caddeleri Aliyev'in dev posterleri, "Yolumuz demokrasi yolu", "Vatan toprağı bölünmez" ve "Azerbaycan bir güneş gibi doğacak" sözleriyle süslenmiş durumda. Aliyev'le Atatürk arasında paralellik kurma çabasının en somut kanıtı, iki lideri yan yana gösteren posterler. Bu posterlerin birinde Atatürk'ün "Azerbaycan'ın sevinci bizim sevincimiz, üzüntüsü bizim üzüntümüzdür", hemen yanında da Aliyev'in Azerbaycan'ın bağımsızlığının kalıcı olduğu yolundaki sözleri yer alıyor. Hızlı bir gençlik döneminden sonra babasının zorlamasıyla politikaya atılan Devlet Başkanı İlham Aliyev, siyasi deneyimsizliğini Haydar Aliyev'in manevi varlığıyla aşmaya çalışıyor. 


</TEXT>
</DOC>
