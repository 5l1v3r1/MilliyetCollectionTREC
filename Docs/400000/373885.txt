<DOC>
<DOCNO> 373885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur17.html </URL>
<DATE> 2005/08/29/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
'Kalbinden bıçaklarsam unutursun' dedi, kardeşinin sevgilisini bıçakladı 
</HEADLINE>
<TEXT>

     Ufuk BALKİS ANTALYA, DHA 

      ANTALYA'ya vatani görevini yaptığı askeri birliğinden dağıtım iznine gelen Veli Özer, kız kardeşi Selma Özer'i bir erkekle el ele dolaşırken görünce çılgına döndü. Özer, kız kardeşinin sevgilisi Hüseyin Coşkun'u göğsünden bıçakladı. Coşkun hastanede tedaviye alınırken, Özer polisin sıktığı biber gazıyla etkisiz hale getirilerek gözaltına alındı. 
     Birkaç gün önce askeri birliğinden dağıtım izni alıp memleketi Antalya'ya gelen Veli Özer, dün gece 22.00 sıralarında Kazım Özalp Caddesi'nde arkadaşlarıyla dolaştığı sırada, kız kardeşi Selma Özer ile sevgilisi Hüseyin Coşkun’u el ele dolaşırken gördü. 
     
     BİBER GAZIYLA ETKİSİZ HALE GETİRİLDİ 
     Çılgına dönen Veli Özer, cebindeki bıçağı çıkarıp Coşkun’a saldırdı. Gözü dönen Özer, kardeşinin sevgilisine Kalbinden bıçaklarsam unutursun'' diye bağırdıktan sonra bıçağı sapladı. Coşkun göğsüne saplanan bıçakla yere yığıldı. Kaçmaya çalışan Veli Özer ise şans eseri olay yerinden geçen polisler tarafından yakalandı. Polise direnen Özer, biber gazı sıkılarak etkisiz hale getirildi, gözaltına alındı. 
     Ambulans bekleyen Coşkun ve kız arkadaşı, birbirlerine sarılıp gözyaşı döktü. Ağabeyini bırakıp sevgilisine sarılan Selma Özer, sinir krizi geçirdi. Coşkun daha sonra olay yerine gelen ambulansla Özel Vakıf Hastanesi'ne kaldırıldı. Coşkun’un sağlık durumunun ciddiyetini koruduğu belirtildi. Olayla ilgili soruşturmanın sürdürüldüğü bildirildi. 
     
</TEXT>
</DOC>
