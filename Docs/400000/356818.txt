<DOC>
<DOCNO> 356818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/ekonomi/eko02.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğlence vergileniyor 
</HEADLINE>
<TEXT>


Biletli eğlence yerlerinden yüzde 10 eğlence vergisi alınmasını içeren taslağa göre, bar, gazino gibi yerler günde 80 YTL, kahvehane ve kafeler de günde 4 YTL vergi verecek 

ANKARA Milliyet 

Kamu yönetiminde yeniden yapılanma çalışmaları kapsamında hazırlanan İl Özel İdaresi ve Belediye Gelirleri Kanunu Tasarısı Taslağı'na göre, biletli eğlence yerlerinden yüzde 10 eğlence vergisi alınacak. Bar, pavyon, gazino, gece kulübü, taverna, diskotek, kabare ve dansing gibi eğlence yerlerinden günlük 80 YTL, internet kafelerden günlük 5 YTL, kahvehane, kafe gibi yerlerden günlük 4 YTL eğlence vergisi tahsil edilecek. 
Başbakanlık Müsteşar yardımcıları Mustafa Çetin ve Emin Zararsız, Başbakanlık İdareyi Geliştirme Başkanı Ercan Topaca ile İçişleri ve Maliye bakanlıkları yetkililerinin hazırladığı ve belediye ve il özel idarelerinin gelirlerine yeni düzenlemeler getiren taslağa göre, uygulama şöyle olacak 
Bilet, jeton, marka veya manyetik kartla girilen hipodrom, araba yarışı, sinema, konser, lunapark, sirk, spor salonu gibi yerlerden yüzde 10 eğlence vergisi alınacak. Bar, pavyon, gazino, gece kulübü, taverna, diskotek, kabare gibi eğlence yerlerinden günlük 80 YTL, internet salonları ve her türlü makine ile oynanan yerlerden günlük 5 YTL, kahvehane ve kıraathane ve kafe gibi yerlerden günlük 4 YTL eğlence vergisi alınacak. 

Peşin ödeyene indirim 
Spor-Toto, Skor-Toto, Süper-Toto, Spor-Loto, Gol 7, İddaa, Sayısal Loto, Şans Topu, On Numara ve benzeri oyunlardan kolon başına 2 YKr, Piyango, Hemen Kazan gibi oyunlardan her bilet için 10 YKr'den az olmamak üzere bilet bedelinin yüzde 20'si, at yarışları ve diğer müşterek bahislerde 10 YKr'den az olmamak üzere her katılma bedelinin yüzde 25'i vergi olarak alınacak. Emlak vergisi, yerel vergi sistemi içine alınıp oranı yeniden belirleniyor. Bina vergisinin oranı konutlarda binde 1.5, diğer binalarda binde 3 olacak. Büyükşehir belediyesi sınırlarında oranlar yüzde 100 artabilecek. Arsa ve arazi vergisi oranı arsalarda binde 5, arazilerde binde 2 olacak. Büyükşehirlerde bu oran yüzde 100 artırılabilecek.Emlak vergisinin birinci taksiti mart, nisan ve mayıs, ikinci taksiti kasımda ödenecek. İlk taksiti zamanında ve peşin ödeyene ikinci taksitte yüzde 10 indirim uygulanacak.Toplanan emlak vergisinin yüzde 25'i büyükşehir belediyesi payı olarak ayrılacak.Motorlu Taşıtlar Vergisi'nden yerel yönetimlere pay ayrılacak. 

Yüzde 20 artış 
Merkezden yerel idarelere aktarılan pay en az yüzde 20 artıyor. Genel Bütçe Vergi Gelirleri'nden GBVG belediyeye yüzde 6, il özel idaresine yüzde 1.12 pay ayrılacak. GBVG tahsilatından ayrılan payların dağıtım ölçüleri değişiyor. Nüfus kriteri dışında yüzölçüm, kırsal alan nüfusu, illerin gelişmişlik endeksi, vergi gelirleri toplamının GBVG tahsilat toplamına oranı, performans sonuçları ve öz gelirlerin toplam gelirlere oranı dağıtım ölçüleri arasına alınıyor. 

Siyasi kesintiye engel 
İl özel idareleri ve belediyelere merkezi idareden gönderilecek paylardan en fazla yüzde 40 kesinti yapılabilecek. Böylece, temel hizmetlerin devamlılığı ve siyasal tercihlere göre kesintinin engellenmesi amaçlanıyor. Doğalgaz ve LPG tüketimi Elektrik ve Gaz Tüketim Vergisi kapsamına alınıyor. İmalat sektöründe kullanılan hava gazı, doğalgaz, LPG ve elektrikten yüzde 1, diğer elektrik tüketiminden yüzde 5 vergi alınacak. Kümes hayvanlarının kesimi de harç kapsamına alınıyor. Buna göre, kümes hayvanlarından 1 YKr kesim harcı alınacak. Kesim harcı, büyükbaş hayvanlarda 5 YTL, küçükbaş hayvanlarda ise 2 YTL olacak. Yangın Sigorta Vergisi ile Haberleşme Vergisi kaldırılıyor. 

Turizme konaklama vergisi getiriliyor Türkiye'nin turizm potansiyeli dikkate alınarak, turizm hizmetlerinin finansmanına yardımcı olmak amacıyla ilk kez mahalli vergi olarak konaklama vergisi getiriliyor. Konaklama vergisi, konaklama ücretinin yüzde 3'ü olacak. Çevre temizlik vergisi tarifesi yeniden düzenleniyor. Büyükşehir belediyelerinin bulunduğu yerlerde su tüketimi esas alınarak 20 YKr, diğer belediyelerde 15 YKr olarak uygulanacak. Vergi, su faturaları ile birlikte tahsil edilecek. Yeni yol ve kaldırım yapılması, yolların genişletilmesi harcamalarına katılım payı korunuyor ancak yolların 15 metreden fazla genişliklerine ait kısımların masraflarına katılım payı alınmayacak. 
Kanalizasyon ve su tesisleri harcamalarına katılma payı mevcut tesislerin kapasitelerinin artırılması durumunda da alınacak. 




</TEXT>
</DOC>
