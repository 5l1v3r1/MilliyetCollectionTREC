<DOC>
<DOCNO> 353615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sondun19.html </URL>
<DATE> 2005/06/20/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Blair'i zor günler bekliyor 
</HEADLINE>
<TEXT>

     AB dönem başkanlığını iki hafta sonra devralacak İngiltere'nin Başbakanı Tony Blair'i, altı aylık dönem başkanlığı sırasında zor günler bekliyor. 
     EU Observer internet sitesinin haberine göre, birçok konudaki tutumu diğer AB üyeleri tarafından zaman zaman eleştirilen İngiltere, dönem başkanlığı süresince ''diplomatik, ideolojik ve siyasi sınavlardan geçecek.'' Haberde, Blair'in Brüksel'deki son AB zirvesinde yalnızca Fransa ve Almanya ile değil, İrlanda gibi genel olarak görüşlerinin çok benzeştiği AB ülkeleriyle de ayrı düştüğü belirtiliyor ve İrlanda Başbakanı Bertie Ahern'in zirve sonrasındaki ''Blair'in görüşleri o derece basitti ki tüm zirve yararsız ve mahcup edici oldu'' sözlerine atıfta bulunuluyor. 
     Zirvede, özellikle AB bütçesine ilişkin ''inatçı'' bir tutum sergilediği belirtilen Blair, ilk sınavını 23 Haziran Perşembe günü Avrupa Parlamentosu'nda altı aylık planlarını anlatırken verecek. Parlamenterlerin Blair'i ısrarlı sorularıyla terletmeye hazırlandıkları kaydedilen haberde, ''Blair, parlamenterleri, Londra'nın Avrupa'yı yalnızca bir serbest ticaret alanı olarak görmediğine ikna etmek zorunda'' denildi. 
     Blair, parlamenterlere, İngiltere dönem başkanlığı sırasında AB yapısının modernleşmesi konusundaki planlarını da aktaracak. 
     Haberde ayrıca, Blair ve ekibinin siyasi becerilerini ortaya koyarak, Türkiye ile müzakerelerin planlandığı gibi 3 Ekim'de başlamasını sağlamaları gerektiği kaydedildi. 
     
</TEXT>
</DOC>
