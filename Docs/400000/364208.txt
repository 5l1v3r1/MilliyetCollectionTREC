<DOC>
<DOCNO> 364208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonyas11.html </URL>
<DATE> 2005/07/25/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Avrupa ve ABD medyasına karşı Latin Amerika'ya yeni kanal Telesur 
</HEADLINE>
<TEXT>

     Venezüella Devlet Başkanı Hugo Chavez, Amerikan ve Avrupa medyasına karşı Latin Amerika uydu televizyon kanalı ''Telesur''un Tele-Güney yayınını başlattı. 
     Venezüella, Arjantin, Küba ve Uruguay hükümetlerince kurulan ve İspanyolca yayın yapan Telesur, yayın hayatına kutlamalar ve kanala danışmanlık yapan aydın ve yetkililerin yorumlarıyla başladı. 
     Telesur Başkanı ve Venezüella İletişim Bakanı Andres Izarra, Amerikan ve Avrupa medyasını hedef alarak, ''Telesur, kültür emperyalizmine karşı bir inisiyatiftir'' dedi. 
     Chavez de, bu kanalın yayın hayatına başlamasını bir başarı olarak nitelendirerek, Telesur'un Latin Amerika ve Karayiblerin bütünleşmesinde hayati önemine dikkati çekti. Venezüella'nın finanse ettiği yeni kanalın bölgedeki izleyicileri çekeceğini belirten Chavez, '' ABD Başkanı George Bush bile, Telesur'u izlemek için televizyona yapışacak'' dedi. 
     Test yayınına mayıs ayında başlayan Telesur, ilk aşamada günde 4 saat yayın yapacak. Yıl sonuna doğru günde 24 saatlik yayına başlayacak kanalda, haberlerin yanı sıra belgesel, film ve kültürel olaylara yer verilecek. 
     Uydudan yayın yapacak olan Telesur'un merkezi Caracas'ta bulunuyor. Televizyonun Buenos Aires Arjantin , Brasil Brezilya , Montevideo Uruguay , La Paz Bolivya , Bogota Kolombiya , Caracas Venezüella , Havana Küba , Meksiko Meksika ile Washington'da ABD büroları olacak. 
     
</TEXT>
</DOC>
