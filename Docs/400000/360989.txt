<DOC>
<DOCNO> 360989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sondun31.html </URL>
<DATE> 2005/07/14/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
"Gazze'yi boşaltmayalım" diye Tanrı'ya yakardılar... 
</HEADLINE>
<TEXT>

     İsrail Başbakanı Ariel Şaron hükümetinin, önümüzdeki ay ortasında başlayacak "Gazze’den Geri Çekilme" uygulamasını durdurması için Kudüs’te binlerce kişi Ağlama Duvarı’nda topluca dua etti. 
     Yaklaşık 10 bin kişinin katıldığı toplu dua törenini, eski hahambaşları Mordehay Eliyahu ile Avraham Şapira yönetti. 3 saat süreyle dualar edilen toplu dini törende, geri çekilme planının doğurabileceği tehlikeler karşısında, Tanrı’dan İsrail’e yardımcı olması istendi ve merhamet dilendi. 
     Hahamların, mikrofondan yükselen "İsrail, İsrail" duaları sırasında, duaya katılanların gözyaşlarına boğuldukları gözlendi. 
     Toplu duaya İsrail Parlamentosu’nun Knesset bazı üyeleriyle, üst düzey bürokratlar ve bazı askerler de katıldı. 
     Öte yandan, bugün polis yetkilileriyle bir araya gelen Şaron, radikal dinci birimlerce yönlendirilen, geri çekilme karşıtı eylemcilerin, İsrail’in demokratik ve Yahudi kimliğine zarar verdiğini belirtti. 
     Şaron, hahamlara da özellikle itaatsizlik eylemlerine karşı konuşma yapmaları çağrısında bulundu. 
     
</TEXT>
</DOC>
