<DOC>
<DOCNO> 365468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sontur17.html </URL>
<DATE> 2005/07/29/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Şaşkın hırsız ışıkları yakınca yakalandı 
</HEADLINE>
<TEXT>

     İsmail AKDUMAN SAMSUN, DHA 

SAMSUN’da, hırsızlıktan sabıkalı 23 yaşındaki Mustafa Cabbar, dün akşam üzeri girdiği apartman dairesinde ışıkları yakınca yakayı ele verdi. Ev sahibinin dışarıda olmasını fırsat bilip rahat hareket eden Cabbar, birden kapının açılması ile paniğe kapılıp ikinci kattan aşağıya atladı. Ayak bileği çatlayan ve düştüğü yerde kalan Cabbar, gelen polis ekibi tarafından gözaltına alındı. 
     Konfeksiyon atölyesinde işçi olarak çalışan 48 yaşındaki Nazire Tütüneker, dün akşam evine geldikten sonra misafirliğe komşusuna gitti. Yaklaşık 1 saat kaldıktan sonra geri dönen Tütüneker, evinin ışıklarının yandığını görünce hemen komşularına ve polise haber verdi. Tütüneker, komşularından birkaç kişiyi yanına alıp evinin kapısını açtı. Kapının açılmasıyla paniğe kapılan Mustafa Cabbar, birden balkona koşup 2’nci kattan aşağı atladı. Her iki ayak bileğinde çatlak oluşması üzerine düştüğü yerde kalan Cabbar, gelen polis ekibi tarafından gözaltına alındı. 
     
     2 ALTIN ÇALMIŞ 

     Ev sahibi Nazire Tütüneker, Ben ışıkları söndürüp, kapıyı kilitleyip komşuya gitmiştim. Gelince ışıkların yanık olduğunu gördüm. İçeriden ses geliyordu. Hemen komşulara haber verdim. Kapıyı açıp içeriye girince, genç birinin hızla arka balkona doğru koştuğunu gördüm. peşinden bizden koştuk ama atladı. Yere düşüncede acı içinde bağırdı. Baktığımızda hareketsiz bir şekilde yerde yatıyordu. Evin her tarafını karıştırmış. 2 cumhuriyet altınımı almış'' diye konuştu. 
     Mustafa Cabbar’ın balkondan eve girdiği ve üzerinden çaldığı 2 çeyrek altının çıktığı belirtildi. Polis konuyla ilgili soruşturmanın devam ettiğini, Cabbar’ın hırsızlıktan daha önceden de sabıkasının bulunduğunu açıkladı. 
     
</TEXT>
</DOC>
