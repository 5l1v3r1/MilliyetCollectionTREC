<DOC>
<DOCNO> 382887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonsiy21.html </URL>
<DATE> 2005/09/30/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Erdoğan Beklenen dürüstlüğü görmezsek cevabımız da farklı olur 
</HEADLINE>
<TEXT>

     Başbakan Recep Tayyip Erdoğan, Türkiye’nin, 17 Aralık’ta verilen karar ile ilgili olarak dürüst davrandığını, Müzakere Çerçeve Belgesi ile ilgili dürüst davranılmasını beklediğini belirterek, "Eğer burada o beklenen dürüstlüğü görmezsek şüphesiz ki Türkiye’den bekleyecekleri cevap da bugüne kadar olduğunun çok çok dışında olacaktır" dedi. 
     Erdoğan, Hürriyet Meydanı’ndaki saat kulesi önünde Çorum’a doğalgaz gelmesi nedeniyle düzenlenen törende konuştu. 3 Ekim AB müzakere sürecinin konuşmasında değerlendiren Erdoğan, Türkiye’nin AB hedefinde son merhaleye gelindiğini ifade etti. Erdoğan, şöyle konuştu 
     "AK Parti olarak halkımızın hissiyatını dünyaya taşıyoruz. AB adına karar verecek olanlara sesleniyorum Türkiye, 17 Aralık’ta verilen karar ile ilgili olarak nasıl dürüst davrandıysa Müzakere Çerçeve Belgesi ile ilgili olarak inanıyorum ki dürüst davranacaklardır. Eğer burada o beklenen dürüstlüğü görmezsek şüphesiz ki Türkiye’den bekleyecekleri cevap da bugüne kadar olduğunun çok çok dışında olacaktır. AB içerisinde de fanatizmin kurbanı olanlar var. 
     Önyargılardan kurtulamayanlar var. Türkiye’ye şaşı bakanlar var. Bunu da böyle bilin. Onları da Türkiye’ye doğru bakmaya davet ediyorum." Erdoğan, Türkiye’nin AB’nin idealleri için bir anahtar olduğunu belirterek, "Bu anahtar bu kapıyı açacaktır" dedi. 
     Erdoğan, Hürriyet Meydanı’ndaki Saat Kulesi önünde Çorum’a doğalgaz gelmesi dolayısıyla yaptığı konuşmada, AB’nin geleceğinin, demokrasi, insan hakları ve evrensel değerlere ne kadar bağlı kalacağına göre oluşacağını ifade etti. 
     Erdoğan, şöyle devam etti 
     "Bu değerler öncelikle demokrasidir, insan haklarıdır, hürriyetlerdir, adalettir, birey ve toplumun hakkını korumaktır. 
     Burada Türkiye, büyük devlet ve medeniyettir. Dinamik toplumsal yapısıyla, modern birikimiyle, insan kaynaklarıyla, açık ve şeffaf demokrasisiyle, insan haklarına verdiği önemle, piyasa ekonomisiyle muazzam bir enerji kaynağıdır. Türkiye, kimliğiyle birlikte, değerleriyle, insanları ve potansiyeliyle birlikte bir Avrupa ülkesidir. Türkiye AB’nin idealleri için bir anahtardır. Bu anahtar bu kapıyı açacaktır. 
     Farklılıkların yok edildiği çağlarda biz farklılıkları zenginlik kabul eden bir arada yaşama ve uygarlık teknolojisine sahibiz. 
     Devletimizin bütün kurumları, milletimizin bütün unsurları bu özgüvenle yeryüzüne bakar ve değerlendirmelerini ona göre yapar. Bu güven dünyada çok az medeniyete nasip olan bir duygudur. Türkiye’nin gücünü görmeyenlerin, demokrasinin, çoğulculuğun, farklılıkların bir arada yaşama saadetini hazmedemeyenlerin, önyargılarla dünyaya şaşı bakanların hevesleri kesinlikle kursaklarında kalacaktır. Türkiye’nin önünü kesmek isteyenler, medeniyet yarışındaki yolunu durdurmak isteyenler, İkinci Dünya Savaşı öncesi dünyadaki tablonun özlemini çekenler şunu bilmelidir ki, kör ideolojilerin gözlükleriyle dünyaya bakabilirler ve bakmaya devam edebilirler. Ne var ki dünya artık o dünya değildir." Dünyanın artık değiştiğini ifade eden Başbakan Erdoğan, geçen hafta Hatay’da düzenlenen "Medeniyetler Buluşması" toplantısını anımsattı. Hatay’da üç dinin temsilcilerinin barışı ortak mesaj olarak verdiklerini kaydeden Erdoğan, terörün önünde İslam ve İslamcı ifadelerinin kullanılmasının yanlış olduğunu söyledi. 
     Erdoğan, kim olursa olsun İslam ve İslamcı ifadesini terörün önüne koyamayacağını ifade ederek, bu yıl içinde yapılan üçüncü Avrupa Konseyi Toplantısı’nda antisemitizmin insanlık suçu olarak kabul edildiğini, Türkiye’nin girişimleri ile de sonuç bildirisine "İslam karşıtlığı" ibaresinin konulduğunu anlattı. 
     Erdoğan, "Bununla ne anlatmak istiyorum İslam özgürlük dinidir. 
     Bizim dinimiz insanın öldürülmesini emretmez. Biz ’yaradılanı yaradandan ötürü’ anlayışından geliyoruz. Biz insanlara merhametle yaklaşan bir medeniyetin mensuplarıyız. Sevdamız budur" diye konuştu. 
     Başbakan Erdoğan, şunları kaydetti 
     "3 Ekim bizim için tarihi bir gündür, AB’nin geleceği için de tarihi bir gün olacaktır. Türkiye Cumhuriyeti evrensel barışa katkıda bulunmak için milleti ve devletiyle bir yürek haline gelmiştir. AK Parti hükümeti olarak halkımızla açık açık konuşuyoruz. Halkımızın hissiyatını dünyaya taşıyoruz. AB adına karar verecek olanlar da aynı derecede bana göre dürüst davranmak zorundadırlar. Biz şartlar ne olursa olsun yolumuza devam edeceğiz. Cesaretle kararlılıkla devam edeceğiz. Kopenhag’da bir şey söylemiştik Eğer 17 Aralık’ta Türkiye ile ilgili olumlu kararı vermezse liderler o zaman biz Kopenhag siyasi kriterlerinin adını Ankara siyasi kriterleri koyar yolumuza devam ederiz. Değişen hiçbir şey yok, biz yine aynıyız. Bu yolda yolumuza devam ediyoruz ve devam edeceğiz." Erdoğan, ana muhalefetin özelleştirme uygulamalarına yönelik eleştirilerini yanıtlarken, "Biz kapalı kapılar arkasında iş bitirmiyoruz, bu sizin mesleğiniz" dedi. 
     Erdoğan, Hürriyet Meydanı’nda yaptığı konuşmada, hortumları talanı, rüşveti yok etmek için iktidara geldiklerini belirterek, bugüne kadar kendi iktidarlarında bir tek bankanın batmadığını söyledi. 
     Bu meydanlara çok gelip giden olacağını ifade ederek, vatandaşlardan onlara "Biz sizi çok iyi tanıyoruz" demelerini isteyen Erdoğan, 2004 yılı sonu itibariyle özel ve kamu bankalarının 4 milyar dolar kar elde ettiğini söyledi. 
     Konuşmasında ekonomik gelişmeleri rakamlarla anlatan Başbakan Erdoğan, uzun yıllardır Türkiye’nin sırtında yük olan liradaki sıfırlarında kendi iktidarlarında atıldığını kaydetti. 
     Erdoğan, iktidara geldiklerinde bankaların yüzde 46 faiz uyguladığını, bugün bu oranın yüzde 8-14 civarına düştüğünü anlattı. 
     Başbakan Erdoğan, kendilerinin efendi değil, milletin hizmetkarı olduğunu dile getirerek, "Biz patron değiliz, emanetçiyiz" diye konuştu. 
     Çiftçiye, esnafa yönelik icraatları da anlatan Başbakan Erdoğan, bazı vatandaşların meslek liseleriyle ilgili şikayette bulunmaları üzerine, "Sevgili gençler, başarılarınız başarılarımız olacaktır. Bu noktada da açık söylüyorum, gençlerimizin arasında ayrıma asla tahammülümüz yok, asla. Düz lise, meslek lisesi gibi ayrımlara asla tahammülümüz yok. Gün ola harman ola, bunlarda ortadan kalkacak" dedi. 
     Eğitimde özgürlük anlayışının mutlaka Türkiye’de de gerçekleşmesi gerektiğini ifade eden Başbakan Erdoğan, dünyanın gelişmiş ülkelerinde olmayan uygulamaları değil, çağdaş uygulamaları örnek aldıklarını dile getirdi. 
     
     HEBA EDİLEN YATIRIMLAR 

     Güven ve istikrarın meyvelerinin ekonomide de alındığını anlatan Başbakan Erdoğan, dün yok pahasına satılmak istendiği halde yanlış yönetimlerin elinde heba edilen yatırımların bugün dünya çapında rekabete girdiğini kaydetti. 
     Erdoğan, şöyle devam etti 
     "Üç senedir yolsuzluklarla sarsılan bir ortam var mı Milletin kurumları arasında çatışma var mı Hortumlanan banka var mı Üç senedir yalan makinası gibi çalışan siyasetin itibarını sıfırlayan çatışmalar var mı İşte AK Parti bu yüzden işbaşına geldi. Milletin yüzünü güldürmek için. Bu itibar sayesinde halkın ekmeği küçülmüyor, büyüyor. 
     Paradan sıfır atma işine olmaz dediler, biz olur dedik gerçekleştirdik. Hayaller nasıl gerçek oldu 17 yıl boyunca sabah akşam TV ekranlarında uzmanlar, siyasetçiler bu iş olmaz dediler. Aynı şeyi özelleştirmeyle ilgili olarak da dediler. 17 yıldır elde edilen özelleştirme toplamı 8 milyar dolar iken, son iki buçuk yılda 15 milyar doların üzerinde bir rakam yakalandı. Bu başarıya çamur atanlar, güneşe çamur atmış olurlar. Muhalefet partisinin lideri çıkmış konuşuyor. Söylüyorum bak, bu işleri bilmiyorsun. Bu işlerden anlamıyorsun, bu işleri de yapamazsın. Boşuna uğraşma. Bu işin piyasası var. Piyasası belli. Biz kapalı kapılar arkasında iş bitirmiyoruz, bu sizin mesleğiniz. Biz Türkiye’de olmayanı yapıyoruz. 
     Tüm medyanın karşısında, sizler ekran başında millet izliyor bu özelleştirmeleri. Nasıl oluyor da sıkılmadan, utanmadan kalkıp diyorsunuz şöyle oldu, böyle oldu, peşkeş çekildi. Milletin huzurunda yapılıyor, buna peşkeş diyorsunuz. Kaldı ki bu yabancı ortakların yanında, yerli ortaklarda var. Niye onları da konuşmuyorsunuz. Bunları anlamak mümkün değil. Samimi değiller. Ülkenin ayağa kalkmasını istemiyorlar." Başbakan Erdoğan, bu eleştirileri getirenlerin süreci kıskandığını ve adeta çılgına döndüklerine öne sürerek, özelleştirilen kurumların oldukça iyi rakamları bulduklarını dile getirdi. 
     Erdoğan, kendilerinin de açıklayacağı bazı şeyler olduğunu, ancak bunu zamanı geldiğinde yapacaklarını söyledi. 
     Başbakan Erdoğan, "Şu anda özelleştirmede önümüzü kesenlerle ilgili de çok şeyleri konuşacağız. Bizim dönemimizde kısmen kurtulan kuruluşlar var. Bizden önce onlarda zarar ediyordu. Onlarda kara geçti. Ama bizim derdimiz başka. Biz diyoruz ki, devleti ekonomik hareketlerin içinden çekeceğiz" diye konuştu. 
     Devletin denetleyici görevini yürüteceğini kaydeden Başbakan Erdoğan, bir vatandaşın işsizlik sorununu pankartla anımsatması üzerine de dünyada hiçbir devletin bütün işsizlere iş bulmadığını söyledi. 
     Erdoğan, yatırımların artmasıyla istihdamın da genişlediğini dile getirerek, bu yıl 524 bin kişiye iş imkanı sağlayabildiklerini kaydetti. 
     Başbakan Erdoğan konuşmasının sonunda "Beraber yürüdük biz bu yollarda" şarkısının bir dizesini okudu. 
     Erdoğan, daha sonra şehre doğalgaz gelişini sembolize eden saat kulesinin etrafındaki meşaleleri yaktı. 
     Başbakan Erdoğan, vatandaşların "Türkiye seninle gurur duyuyor" sloganları eşliğinde, meydandan ayrıldı. 
     
</TEXT>
</DOC>
