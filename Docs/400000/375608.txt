<DOC>
<DOCNO> 375608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sonyas05.html </URL>
<DATE> 2005/09/04/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
İngiltere'nin ilk Müslüman güzellik kraliçesi... 
</HEADLINE>
<TEXT>

     İngiltere'de dün gece yapılan güzellik yarışmasında Özbek kökenli bir üniversite öğrencisi genç kız, bu ülkenin ilk Müslüman güzellik kraliçesi seçildi. 
     Çin'de Aralık'ta yapılacak Dünya Güzellik Yarışması'nda İngiltere'yi temsil edecek 18 yaşındaki ''Miss İngiltere'' Hammasa Kohistani, ''Bu tarihi bir an ve çok mutluyum. Umarım son kazanan Müslüman olmam'' diye konuştu. 
     Özbekistan'ın başkenti Taşkent'te doğan ve ailesi Afganistan'dan kaçan Hammasa'ya tacı Liverpool kentindeki Olympia tiyatrosunda düzenlenen yarışma sonunda takıldı. 
     40 aday arasından iki gün süren yarışma sonunda seçilen Özbek kökenli esmer ''Miss İngiltere'', aralarında Rusça, Farsça ve Fransızca'nın da bulunduğu 6 dili konuşabiliyor. 
     Yarışmanın 20 finalisti arasında 4 Müslüman bulunuyordu. 
     
</TEXT>
</DOC>
