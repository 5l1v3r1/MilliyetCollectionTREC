<DOC>
<DOCNO> 388247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/soneko19.html </URL>
<DATE> 2005/10/20/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Çin'den tekstil ithalatına kota hazırlığı... 
</HEADLINE>
<TEXT>

     Aralarında TOBB, TİM, İHKİB, İTHİB'in de bulunduğu 12 meslek örgütü, Çin'den tekstil ve konfeksiyon ithalatında geçen yıl uygulanmaya başlanan kotanın, 2006 yılında da devamını istedi. 
     Söz konusu örgütler, kotanın devamı için Dış Ticaret Müsteşarlığı'na DTM başvururken, DTM, kota uygulaması konusunda görüş bildirmek üzere, ilgili kurumları 30 gün süre verdi. Bu arada, kota uygulanacak ürün kategorisi de 42'den 47'ye çıkarılıyor. 
     DTM'nin, 'Belirli Tekstil ve Konfeksiyon Ürünlerinin İthalatında Gözetim ve Korunma Önlemlerine İlişkin Tebliğ'i, Resmi Gazete'nin bugünkü sayısında yayımlanarak yürürlüğe girdi. 
     Tebliğe göre, Türkiye Ticaret Sanayi Deniz Ticaret Odaları ve Ticaret Borsaları Birliği TOBB , Türkiye İhracatçılar Meclisi TİM , İstanbul Hazırgiyim ve Konfeksiyon İhracatçıları Birliği İHKİB , İstanbul Tekstil ve Hammaddeleri İhracatçıları Birliği İTHİB , Türkiye Tekstil Sanayii İşverenleri Sendikası TÜTSİS , Türkiye Giyim Sanayicileri Derneği TGSD , Pamuklu Tekstil Sanayicileri Birliği PTSB , Türkiye Triko Sanayicileri Derneği TRİSAD , Çorap Sanayicileri Derneği ÇSD , Tüm Denim Sanayici ve İşadamları Derneği DENİMDER , Tüm İç Giyim Sanayicileri Derneği TİGSAD ve Türkiye Ev Tekstili Sanayicileri Derneği TETSD , Çin menşeli bazı tekstil ve konfeksiyon ürünlerinin ithalatındaki artışın pazar bozulmasına ve pazar bozulması tehdidine yol açtığı gerekçesiyle, DTM'ye başvurdu. Başvuruda, 47 kategoride yer alan ürün gruplarının ithalatında miktar kısıtlaması önlemi alınması istendi. 
     Bunun üzerine DTM, Çin menşeli tekstil ve konfeksiyon ürünleri ithalatında 2006 yılında uygulanacak miktar kısıtlamasına ilişkin başlatılan inceleme kapsamında ilgili tarafların görüşlerini istedi. 
     Tebliğe göre, söz konusu inceleme kapsamında, ilgili üretici, ithalatçı ve meslek kuruluşlarının, DTM'nin internet sitesin http www.dtm.gov.tr ITHALAT gozkor ithalat.htm 'de bulunan ve bir örneği tebliğde yayımlanan soru formunu doldurarak, 30 gün içinde DTM İthalat Genel Müdürlüğü'ne başvurması gerekiyor. 
     Türkiye, Çin'in Dünya Ticaret Örgütü'ne DTÖ üye olmasından sonra, yerli üreticileri korumak için, DTÖ mevzuatı çerçevesinde, bu yıl başından itibaren, bu ülkeden tekstil ve konfeksiyon ithalatında 42 ürün kategorisinde kota uygulamaya başlamıştı. DTÖ mevzuatı uyarınca, ülkeler, yerli üreticilerini korumak amacıyla, 2008 yılı başına kadar Çin'den tekstil ve konfeksiyon ithalatında kota uygulamaya devam edebilecek. Ancak, uygulanan kota miktarının, bir önceki yıl kota miktarına göre yüzde 7 artırılması gerekiyor. 
     Türkiye, 2004 yılı ithalatının yüzde 7 fazlası ile 2005 yılı kotasını belirlerken, 2006 yılı için bu tutar yüzde 7 daha artırılacak. 
     Türkiye'nin 2003 yılında 400 milyon dolar olan toplam tekstil ve konfeksiyon ihracatının, 2004 yılında 600 milyon dolara yükseldiği, 2004 yılı Ocak-Temmuz döneminde 296 milyon dolar olan söz konusu ithalatın, bu yıl aynı dönemde 413 milyon dolara çıktığı belirtiliyor. 
     İthalat rakamı çok yüksek olmamakla birlikte, ithalatın, yerli tekstil ürünleri üzerinde çok büyük oranlarda fiyat düşüşü etkisi yarattığı kaydediliyor. 
     
</TEXT>
</DOC>
