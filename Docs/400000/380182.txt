<DOC>
<DOCNO> 380182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/yazar/pulur.html </URL>
<DATE> 2005/09/21/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
İlim, zulüm ya da al gülüm, ver gülüm .. 
</HEADLINE>
<TEXT>


1970'li yıllar, Türkiye "Bu düzen değişecektir" lafıyla hop oturuyor, hop kalkıyor... O tarihte Türkiye'yi, hop oturtup hop kaldıran Ecevit'in, 30 yıl sonra, ülkesini terk edip kaçan Padişah Vahdettin'i öveceğini kim bilebilirdi ki, neyse 
İşte o günlerde "Bu düzen değişecektir" diyen politikacı köy kahvesinde nutuk atarken önde oturan sakallı, gün görmüş ihtiyar, "Düzen değişecektir" lafına eliyle, yüzüyle, sesiyle olumsuz tepki veriyormuş... Politikacı, konuşmasını bitirdikten sonra yanına gitmiş 
"Dede, sen niye böyle yapıyorsun, düzenin değişeceğine inanmıyor musun " 
Dede, başını sallamış 
"Düzen değişmesine değişir de oğlum, düzülenler hiç değişmez " 

DİYECEKSİNİZ ki, durup dururken bunu anlatmak neyin nesi 
Canım olur böyle şeyler, siz de bazen bizim abuk sabukluğumuzu biraz hoşgörü ile karşılayın 

ŞİMDİ biz kalkıp, defterdar, rahmetli Abdullah Çağlayan'ın bir hicvini yazsak, "Bu da nereden çıktı " diyecek misiniz 
Buyurun okuyun da, deyin 
"Bir soğan soyulurken, yaşarıyor da gözler, 
Hazine soyulurken aldırmıyor öküzler 
Hayadan eser yoktur, beyhude bütün sözler 
Nafile inat etmek, hemen salla başını 
Uslu otur, hoş geçin, zıkkımlan maaşını" 
Soruyorsunuz değil mi, "Bu da nereden çıktı " diye. 
Dedik ya sizde kırk yıllık yazarınıza biraz hoşgörü ile bakın, bazen böyle saçmalıyor... 
Gazeteleri okuyunca aklına böyle şeyler geliyor, mesela Neyzen Tevfik geliyor 
"Türkü yine o türkü, sazlarda tel değişti 
Yumruk yine o yumruk bir varsa el değişti." 

NEDİR insanın aklına böyle şeyler getiren haberler 
Mesela özelleştirilen Tüpraş'ın, özelleştirilmeden önce yüzde 14.5 hissesinin gizli kapaklı İsrailli bir işadamına satıldığı ortaya çıkıyor. 
Bir gecede Meclis'ten geçen bir maddeyle, özelleştirilemeden alınan yerleri İmar Kanunu'na tabi olmuyor. 
Galataport da, Kuşadası Limanı da bu özel maddeyle özelleştirilmiş. Alan da kim 
Yine, aynı İsrailli ve yerli işbirlikçileri... 
Üstelik Galataport'un bedeli de, yani bedelinin nasıl ödeneceği de tam belli değil 

EEEE sonra 
Ne sonrası, sonrası mı var bunun .. 
Başka işimiz kalmadı da, bunlarla mı uğraşacağız, uğraşırsak böyle abuk sabuk şeyler yazıyoruz. 
Biz kaç gündür eski bakanlardan Cahit Kayra ile bir sorunu çözmeye çalışıyoruz... 

SAYIN Kayra, İş Bankası Yönetim Kurulu'ndayken, Meclis eski başkanlarından Ferruh Bozbeyli, Milli Mücadele'nin milis kumandanlarından Demirci Efe'nin, Rafet Paşa'ya şöyle dediğini nakledermiş 
"Paşam, bir devlet, ya ilimle, ya zulümle idare edilir. Bende ilim olmadığına göre..." 

KAÇ gündür Sayın Kayra ile bunu konuşuyoruz... 
Ya ilim, ya zulüm, üçüncüsü yok mu 
Mutlaka olmalı, hem de kafiyeli olmalı... 
Sonunda Sayın Cahit Kayra buldu bir yanda yeni aldığı, bin bir marifetli ev telefonunun sırlarını çözmeye çalışırken, bir yandan da ilim ve zulüm dışında, devletin nasıl idare edileceğini buluverdi 
"Bir devlet, ya ilimle, ya zulümle, ya da al gülüm, ver gülümle idare edilir." 

PEKİ, al gülüm, ver gülümle idare edilirken, o devletin idare ettikleri ne yapar 
Çocuklukta, yağmur yağınca, kapılara, pencerelere fırlardık, "Yağmur yağıyor, seller akıyor, Arap kızı damdan bakıyor" diye bir şarkı söylerdik. 
Şimdi hepimiz, Arap kızı olduk... 

KUSURA bakmayın, dedik ya, bazen biz de sapıtıp, abuk sabuk şeyler yazıyoruz. 



</TEXT>
</DOC>
