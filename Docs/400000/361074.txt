<DOC>
<DOCNO> 361074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonsiy20.html </URL>
<DATE> 2005/07/14/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Gül'den ılımlı islam yorumu 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, "Ilımlı İslam" yakıştırmasın değerlendirirken terminolojilerin bazen her ülkede tam oturmadığını söyledi. 
     Gül, Türkiye’nin Müslüman bir ülke olduğunu vurgularken "Bunu saklamak veyahut da herhangi bir şekilde eziklik duymak da asla söz konusu olmaması gerekir" ifadesini kullandı. 
     Abdullah Gül, CNNTürk ile yaptığı söyleşide dış ve iç politika gündeminin konularını değerlendirdi. Türkiye için yapılan "Ilımlı İslam" yakıştırmasını yorumlayan Gül, "terminolojiler bazen her ülkede tam oturmuyor" dedi. 
     Terminolojiler ile konuşmanın hata olduğunu düşündüğünü ifade eden Gül, Türkiye’nin demokratik reformları sürdüreceğini de belirtti. Türkiye’nin aynı zamada Müslüman bir ülke olduğunu vurgularken "Bunu saklamak veyahut da herhangi bir şekilde eziklik duymak da asla söz konusu olmaması gerekir" ifadesini kullandı. 
     
     EK PROTOKOL 
     Ankara Antlaşması’nı AB’nin, Rum Kesimi dahil, yeni üyelerine genişleten Ek Protokol’ün ne zaman imzalanacağının sorulması üzerine Gül, Türkiye’nin Protokol’ü imzalayacağını söylediğini belirtti. Gül, Protokole ilişkin müzakerelerin yapıldığını, Protokol konusunda bir mutabakat olduğunu, bir problem olmadığını anlattı. 
     Protokol’ün imza prosedürü konusunda istişareler yaptıklarını anlatan Gül, protokolün imzalanması konusunda Türk tarafının herhangi bir problemi olmadığını vurguladı. 
     Türkiye’nin, Protokol’ü imzalamasının, Rumları tanıma anlamına gelmeyeceği yolunda bir deklarasyon yayımlayacağını söylediğini anımsatan Gül, Protokol konusunda her şeyin açık olduğunu ancak yalnış bir yorum yapılmaması için bir deklarasyon yayımlayacağını belirterek şöyle devam etti 
     "Bu deklarasyonda, bunun ne anlamına geldiği, Rumların herhangi bir şekilde tanınması söz konusu olmayacağı, sadece bugün yürütebildikleri alan içerisinde yükümlükler var olduğu, bunların Kıbrıs’ın tamamını temsil etmedikleri, problemin çözümlenmediği, bunları ifade edeceğiz." AB Konseyi’nce onaylanması gereken Müzakereler Çerçevesi’ne bazı ülkelerce Ermenistan ile sınır açılması gibi unsurlar konulmak istendiğinin anımsatılması üzerine, Gül, böyle bir şey yapılamayacağını söyledi. 
     Abdullah Gül, Başbakan Yardımcısı Abdüllatif Şener’in yabancı sermayeye ilişkin açıklamaların sorulması üzerine Şener’in daha sonra yanlış anlaşıldığını söylediğini kaydetti. Sermayede ayırım yapılmayacağını ifade eden Gül, yabancı sermayenin Türkiye’ye çok şey katacağını da savundu. 
     Başka bir soru üzerine Cumhurbaşkanlığı konusunun zamanı gelince ele alınacağını ifade eden Gül, Başbakan Recep Tayyip Erdoğan’ın "bürokratik oligarşi" sözlerinin anımsatılması üzerine bürokrasinin yetkili olan insanların göstereceği istikamette çalışacağını belirtti. Türkiye’de son yıllarda bürokrasiye heyecan geldiğini vurgulayan Gül, siyasi liderliğin bir adım önde olması halinde bürokrasinin ayak uyduracağını ifade etti. 
     Üniversitelerin değişmesi gerektiğini belirten Gül, hükümetin üniversiteleri yönetmeye veya müdahale etme anlayışının bulunmadığını söyledi. 
     Londra’daki saldırılara ilişkin bir soru üzerine terörün dinle bağlaştırılmaması gereğini vurgulayan Gül, İslam dünyasının teröre daha sempati bakmasının söz konusu olmadığını da söyledi. İngiltere’nin terör olaylarının karşısındaki tutumunu "çok takdir" ettiğini ifade eden Gül, İngiliz hükümetinin çok soğukkanlı davrandığını da belirtti. 
     Gül, İslam ülkelerinde değişim yaşanması gereğine işaret ederken bu ülkelerde önümüzdeki yıllarda önemli değişimlerin olacağı görüşünü de dile getirdi. 
     
</TEXT>
</DOC>
