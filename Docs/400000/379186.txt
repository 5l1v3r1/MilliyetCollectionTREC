<DOC>
<DOCNO> 379186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sondun05.html </URL>
<DATE> 2005/09/17/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Chavez ABD bize saldırmayı planlıyor 
</HEADLINE>
<TEXT>

     Venezuela Devlet Başkanı Hugo Chavez, ABD’nin ülkesine saldırmayı planladığına ilişkin elinde kanıtlar olduğunu söyledi. 
     BM zirvesi için geldiği New York’ta ABC televizyonunun Nightline programına katılan Chavez, Balboa adı verilen planla uçak gemileri ve uçaklarla Venezuela’ya saldırının hedeflendiğini belirtti. 
     Chavez, kısa süre önce Amerikan askerlerinin Venezuela’nın kuzeybatı kıyılarındaki Curacao adasına gittiğini, askerlerin burada faaliyetler ve tatbikatlarda bulunduklarını kaydetti. 
     Balboa planını ortaya çıkardıklarını ifade eden Chavez, Amerikan hükümetinin kendilerine saldırmasının yüz yıl sürecek bir savaşa neden olacağını, bu savaşa da hazır olduklarını kaydetti. 
     Chavez, ABD’nin Venezuela’yı istila niyetlerini kanıtlamak için Nightline programı sunucusu Ted Koppel’a harita ve diğer belgeleri gönderme teklifinde de bulundu. 
     Kaynaklarını korumak için belgeleri nasıl elde ettiklerini açıklayamayacağını söyleyen Chavez, ancak askeri istihbarat yoluyla belgelere ulaştıklarını söyleyebileceğini bildirdi. 
     
</TEXT>
</DOC>
