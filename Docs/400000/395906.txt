<DOC>
<DOCNO> 395906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/dunya/axdun01.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İran, casus uydusuyla İsrail'i gözetleyecek 
</HEADLINE>
<TEXT>


DIŞ HABERLER SERVİSİ 


Tahran yönetimi, İran'ın ilk uydusu Sina 1'in fırlatılmasından 1 ay sonra, Cumhurbaşkanı Mahmud Ahmedinecad'ın da, "İsrail haritadan silinmelidir" açıklamasından da yaklaşık 10 gün sonra, Uzay Programı Başkanı Ahmed Talebzade, ilk İran uydusunun İsrail'i gözetleyebilecek kapasitede olduğunu açıkladı. 
İran, ilk İran uydusu Sina 1'in, askeri amaçlarla kullanımının mümkün olmadığını, uydunun tamamen bilimsel amaçlara hizmet edeceğini duyurmuştu. "Kosmos 3 M" tipi Rus roketiyle dünya yörüngesine taşınan Rus-İran ortak yapımı Sina 1'ın fırlatılması, İran'ın uzay programının başladığını işaret ediyordu. Tahran, bu gelişmeyi, Sina 1'in İran'daki doğal afetleri gözlemleyeceğini açıklayarak ilan etmişti. İran'ın uzaya erişmesi İsrail'de kaygıyla izlenirken, Tahran 2 ay içinde 2. bir uydunun daha fırlatılacağını açıklamıştı. 
Uzay Programı Başkanı olan İletişim Bakan Yardımcısı Ahmed Talebzade'nin, uydunun İsrail'i gözetleyebilecek kapasitede olduğunu açıklaması ise, hem Tahran yönetiminin önceki açıklamalarıyla çelişti hem de dünya gündeminde ses getirdi. Talebzade, Sina 1 hakkında şunları dedi "Teknik olarak söylersek, evet, İsrail'i izleyebilir. Ancak buna ihtiyacımız yok. İsrail caddelerinin uydu fotoğraflarını pazardan alabilirsiniz." 
Dünya çevresinde, yerden 1000 km yükseklikte, 1 günde 14 tur yapan Sina 1, yerden kumanda edilen kameralarını her yöne çevirebiliyor. Uydunun, İsrail dahil Ortadoğu'nun büyük bölümünü izleyebilecek teknik özellikleri var. 
İranlı yetkililer daha önce, Şahab-4 füzesinin yörüngeye uydu taşıyabilecek şekilde modifiye edildiğini açıklamıştı. İran, 2010'a kadar uzaya 4 uydu daha göndermeyi düşünüyor. 


</TEXT>
</DOC>
