<DOC>
<DOCNO> 364554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/guncel/gun08.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta ikinci Trabzon vakası 
</HEADLINE>
<TEXT>


İstanbul'da 'ölüm oruçları' ile ilgili açıklama yapmak isteyen kişilere, ülkücüler saldırdı 

İSTANBUL Milliyet 

Sarıyer Ülkü Ocakları üyesi bir grup, Beşiktaş'taki İstanbul Adliyesi önünde 'ölüm oruçları' ile ilgili basın açıklaması yapmak isteyen gruba 'vatan hainleri' diyerek saldırdı. Arbedede Milliyet Muhabiri Musa Kesler de darp edildi. 
DHKP-C örgütü üyesi olduğu iddiasıyla yargılanan Serpil Cabadan'ın duruşmasının görüleceği adliye önüne gelen 30 kişilik grup basın açıklaması yapmaya başladı. Dağılın uyarısını dikkate almayan gruba Çevik Kuvvet'in müdahalesi sırasında, bir duruşma için adliye önünde bekleyen, Sarıyer Ülkü Ocakları üyesi 10 kişi, 'vatan hainleri' diyerek gruba saldırdı. Milliyet Gazetesi Muhabiri Musa Kesler de, çıkan arbedede grubun saldırısına uğrayarak yaralandı. 
Çevik Kuvvet'in müdahalesiyle olay sona ererken, Kesler'e saldırıyla ilgili Sarıyer Ülkü Ocakları Başkanı Dursun Karabacak gözaltına alındı. Kesler'den özür dileyen Karabacak serbest bırakıldı. 



</TEXT>
</DOC>
