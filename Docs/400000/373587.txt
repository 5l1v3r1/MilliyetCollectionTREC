<DOC>
<DOCNO> 373587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sonspo04.html </URL>
<DATE> 2005/08/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Halil Altıntop attığı iki golle başrolde... 
</HEADLINE>
<TEXT>

     Kaiserslautern, Köln deplasmanında 3-2 galip gelirken, zaferin mimarı Halil Altıntop’tu... Temsilcimiz attığı iki golle galibiyette başrolü oynadı. Yıldıray’lı Hertha ise Bayern deplasmanında bozguna uğradı. 
     
     Krallıkta zirvede 

     Halil Altıntop fırtınası Almanya’yı sarsıyor... Temsilcimiz, Kaiserslautern’in Köln’ü 3-2 mağlup ettiği karşılaşmada takımını zafere taşıdı. 19 ve 79. dakikalarda Halil’in attığı iki golle öne geçen Bordo-Beyazlılar, 81 ve 90. dakikalarda gelen Köln gollerine dur’ diyemedi. Son dakikada Skela attığı penaltı golüyle skoru belirleyen isim oldu. 3.haftası geride kalan Bundesliga’da rakip fileleri 6 kez havalandıran Halil Altıntop, gol krallığında zirvede bulunuyor. 
     
     HALİL ALTINTOP, "GÜNÜN FUTBOLCUSU" OLDU 

     Almanya Birinci Futbol Ligi Bundesliga'ın 3. haftasında FC Köln'e karşı deplasmanda 3-2 galip gelen FC Kaiserslautern'in 2 gölünü atan Halil Altıntop, Berliner Morgenpost Gazetesi tarafından "günün futbolcusu" seçildi. 
     Halil'in, yeni sezondaki 3 maçta 5 gol atıp 6'sını da hazırladığı bildirilirken, Türk futbolcunun, FC Kaiserslautern'in şu anda ligde 5. sırada olmasında büyük katkısı bulunduğu savunuldu. 
     Milli futbolcunun form grafiğinin sürekli arttığı da belirtilirken, Halil'in FC Kaiserslautern'de ne kadar kalacağının tartışmalı olduğu ve FC Schalke 04 Kulübü Menajeri Rudi Assauer'in futbolcuya ilgi duyduğunu şimdiden açıkladığı ifade edildi. 
     
     Hertha darmadağın 

     Yeni sezona iyi bir başlangıç yapan Hertha Berlin ise, Bayern Münih deplasmanında dağıldı 3-0... Temsilcimiz Yıldıray Baştürk maçta 90 dakika forma giydi. Ev sahibi ekibin golleri Ballack, Mehmet Scholl ve Makaay’dan geldi. 

     
</TEXT>
</DOC>
