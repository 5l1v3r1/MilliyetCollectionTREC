<DOC>
<DOCNO> 358165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonyas07.html </URL>
<DATE> 2005/07/04/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
İngiltere'de 10 erkek ilkokul öğrencisinden biri silah taşıyor 
</HEADLINE>
<TEXT>

     İngiltere'de 10 erkek ilkokul öğrencisinden birinin tabanca taşıdığı açıklandı. 
     Geçen bir yılı esas alan araştırmanın sonuçları, özellikle büyük kentlerde yaşayan 11 yaş ve altındaki erkek çocukların, çok küçük yaşlardan itibaren çete kültürüne kurban gittiğini ortaya koydu. 
     Araştırmanın sonuçlarının açıklanmasından sonra, Başbakan Tony Blair'in Eğitim Bakanı Charles Clarke'ı sert bir biçimde uyardığı iddiasına da yer veren Times gazetesi, yaşadıkları bölgelerdeki halkı teröre iten bu çetelerin engellenmesi için kabinenin ilgili üyelerine kesin talimat verildiğini bildirdi. 
     Başbakan Blair'in sırf bu amaçla iki hafta önce Eğitim Bakanı Clarke'ı makamına çağırarak, çocuk ve gençler arasında yaygınlaşan çete kültürü konusunda ''neler yapmayı düşündüğü'' sorusunu yönelttiğini yazan Times, Blair'in Eğitim Bakanlığı'nın ''Okullarda Antisosyal Davranışlarla Mücadele'' biriminin artık bütün faaliyetleri ve bunların sonuçlarını doğrudan kendisine rapor etmesini istediğini de kaydetti. 
     Bu arada Downing sokağından sızdırılan bir belgede, başbakan ve yakınlarının, eski Eğitim Bakanı David Blunkett'ın halefi Charles Clarke'ın ''görevin hakkını veremediğini'' düşündüklerinin yer aldığı belirtildi. 
     
</TEXT>
</DOC>
