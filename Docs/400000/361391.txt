<DOC>
<DOCNO> 361391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/soneko51.html </URL>
<DATE> 2005/07/15/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Denizli OSB'de doğalgaz kullanılmaya başlandı... 
</HEADLINE>
<TEXT>

     Denizli Valisi Gazi Şimşek, doğalgazın hava kirliliğinin azaltılması konusunda büyük yarar sağlayacağını belirtti. 
     Şimşek, doğalgazın Denizli Organize Sanayi Bölgesi’nde OSB 
     kullanılmaya başlanması dolayısıyla düzenlenen törende yaptığı konuşmada, sanayicilerin yıllardır enerji maliyetini rekabeti azaltan unsur olarak gördüğünü, bugün ise ucuz enerji kaynağı olan doğalgaza kavuşmanın sevincini yaşadıklarını söyledi. Doğalgazın Denizli gibi bir sanayi kentine gelmesinin geciktiğini ifade eden Şimşek, "Ancak, planlanandan önce gelidiğini de söylemeliyiz. Geliş tarihi olarak 2006-2007 olarak düşünülüyordu. Sanayiciler ve sivil toplum kuruluşlarımızın lobi çalışmasıyla bu süre öne çekildi" dedi. Doğalgazın çevre dostu bir enerji olduğunu vurgulayan Şimşek, "Denizli hava kirliliğinde ön sıralarda yer alan bir il. Ama doğalgaz, hava kirliliğinin azaltılması konusunda büyük yarar sağlayacak. Sanayi tesislerimizin tamamı yakında doğalgazı kullanacak. Böylece kirlilik önemli ölçüde azalacak" diye konuştu. Vali Şimşek, doğalgaz şehiriçi dağıtım şebekesi ihalesiyle ilgili sürecin ise 21 Temmuz’da başlayacağını sözlerine ekledi. Denizli OSB Yönetim Kurulu Başkanı Abdülkadir Uslu ise Denizlili sanayicilerin yıllardır doğalgazın gelmesini beklediğini kaydederek, "Doğalgaz, çevre bakımından önemli. Artık fabrikaların bacalarından kirliliğe yol açan dumanlar yükselmeyecek. Doğalgazla birlikte bölgemizde sorun kalmadı" dedi. Botaş Saha Kontrol Müdürü Nejat Kavukçu da ormanla ilgili yasaların çok sert olduğunu, doğalgaz boru hattının ormanlık bir bölgeden geçerken Vali Şimşek’in desteğiyle yaşanacak bir problemin aşıldığını söyledi. Isparta-Denizli-Nazilli doğalgaz boru hattının yapımına 2002’de başlanmış, 120 milyon dolara mal olan 220 kilometre uzunluğundaki hatta 13 Temmuz günü doğalgaz pompalanmasına başlanmıştı. 
     
</TEXT>
</DOC>
