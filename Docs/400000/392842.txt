<DOC>
<DOCNO> 392842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonspo24.html </URL>
<DATE> 2005/11/07/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Aktuğ Tribünlere zarar verenler birilerinin paralı askerleridir 
</HEADLINE>
<TEXT>

     Trabzonspor Kulübü Başkanı Atay Aktuğ, tribünlere zarar verenlerin, küfür edenlerin birilerinin paralı askerleri olduğunu savundu. 
     Aktuğ, AA muhabirine yaptığı açıklamada, 1-1 biten Trabzonspor Gençlerbirliği maçının ardından yaşanan olayları doğru bulmadığını belirterek, ''Tribünlerde koltukların kırılmasına, yakılmasına anlam veremiyorum, yazık'' dedi. 
     Olay çıkartanların bazı çevreler tarafından bilet paraları karşılanarak, maksatlı şekilde stada sokulduğunu iddia eden Aktuğ, ''Tribünlere zarar verenler, küfür edenler birilerinin paralı askerleridir. Bazı taraftarlar da bilmeden bu kişilere katılıyor. Berabere kalmışsın. Geçmişte Trabzonspor bu takıma yenilmiş bile'' diye konuştu. 
     Aktuğ, Profesyonel Futbol Disiplin Kurulu tarafından Gökdeniz'e verilen 10 aylık cezaya itiraz ettiklerini dile getirerek, ''Gökdeniz konusunun Kasım ayında öyle veya böyle çözülmesi için bastırıyoruz. Önümüzü görmek istiyoruz. Ona göre transfer yapacağız'' şeklinde konuştu. 

     
</TEXT>
</DOC>
