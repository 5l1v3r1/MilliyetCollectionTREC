<DOC>
<DOCNO> 384504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/soneko38.html </URL>
<DATE> 2005/10/06/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Telsim'den işitme engellilere özel tarife... 
</HEADLINE>
<TEXT>

     Telsim, Türkiye genelindeki işitme engelli kullanıcılar için özel tarifesini hizmete sundu. 
     Telsim'den yapılan açıklamaya göre, tarife, işitme engellilerin mobil ortamda iletişim kurabilmelerinin tek yöntemi olan yazılı mesaj servisi ücretlerinde diğer abonelik seçeneklerine göre indirimler içeriyor. 
     Aylık 8.9 YTL sabit ücretle ayda 300 adet ücretsiz kısa mesaj içeren tarifede, 300'ün üzerindeki her kısa mesaj normal SMS ücretinin yarısı kadar ücretlendiriliyor. 
     CepÖzel İşitme Engelliler tarifesinde SMS'in yanında grup içi konuşmaların dakikası 0.07 YTL'den, Telsim içi görüşmeler de 0.125 YTL'den ücretlendiriliyor. Abonelerin diğer mobil operatörlere ve sabit telefon hatlarına yönelik aramalarının dakika ücreti ise 0.35 YTL. 
     Tarifeden, Sağlık Bakanlığı standartlarında belirlenmiş çalışma iş gücü kaybı oranı yüzde 40 ve üstü olan işitme engelliler ile işitme engellilere hizmet amacıyla kurulmuş tüzel kuruluşlar faydalanabilecek. 
     Kampanyaya kişisel abonelik için gerekli evrakların yanı sıra ''Standart Sağlık Kurulu Raporu'' veya ''Başbakanlık Özürlüler İdaresi Özürlü Kimlik Kartı''na sahip olma şartı aranıyor. 
     İşitme engelli abonelerin dört yakını da söz konusu paketten yararlanabiliyor. 
     
</TEXT>
</DOC>
