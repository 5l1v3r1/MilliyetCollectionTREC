<DOC>
<DOCNO> 372162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/soneko30.html </URL>
<DATE> 2005/08/23/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Tarım Bakanlığı At kesimi için izin verilmedi, ihracata yönelik olabilir 
</HEADLINE>
<TEXT>

     Tarım ve Köyişleri Bakanlığı, bugün için hiç bir mezbahaya at kesimi için izin verilmediğini, bu nedenle at kesimi ve at eti satışı yapılmadığını bildirdi. 
     Bakanlık, bundan sonra yapılsa bile ihracata yönelik at kesimi yapılabileceğini, Türkiye'de ise ancak özel yerlerde işlem gören at etinin, özel yerlerde satılabileceğini kaydetti. 
     Tarım ve Köyişleri Bakanlığı, Türk Gıda Kodeksi Et Tebliği'nde yapılacak düzenlemelere ilişkin basında çıkan haberlerde, özellikle at ve devekuşu ile ilgili kamuoyunu yanlış bilgilendirici şekilde yorumlar yer alması nedeniyle yazılı bir açıklama yaptı. 
     Açıklamada, Resmi Gazete'nin 5 Ocak 2005 tarihli sayısında yayımlanan Kırmızı Et ve Et Ürünleri Üretim Tesislerinin Çalışma ve Denetleme Usul ve Esaslarına Dair Yönetmelik'in ''Tanımlar'' bölümünde, kasaplık büyük baş hayvanların ''sığır, manda, at, devekuşu ve domuz'', küçükbaş hayvanların da ''koyun, keçi ve tavşan'' olarak tanımlandığı hatırlatıldı. 
     Bakanlık tarafından 2000 yılında yayımlanan Türk Gıda Kodeksi Taze Et, Hazırlanmış Et ve Hazırlanmış Et Karışımları Tebliği'nde ise etin ''sığır, manda, koyun, keçi gibi büyük ve küçük baş hayvanlar, tavuk, hindi, kaz, ördek, beç tavuğu gibi evcil kanatlı hayvanlar ile tavşan ve domuzdan elde edilen ve insan tüketimine uygun olan bütün parçalar'' olarak tanımlandığı kaydedildi. 
     Aynı tebliğde, hazırlanmış taze et ve hazırlanmış et karışımlarında, etin hangi türlerden elde edildiği ve her türün etinin karışımdaki yüzdesinin etiket üzerinde belirtilmesi zorunluluğu bulunduğu hatırlatılan açıklamaya göre, bu hüküm ile tüketicinin hangi türün etini aldığı yönünde bilgilenmesi sağlanırken, üretici deklarasyonu doğrultusunda kontroller yapılıyor. 
     
     ETİKETLERDE, ETİN HANGİ HAYVANDAN ELDE EDİLDİĞİ BELİRTİLECEK 
     Etiketlerde, tavşan, domuz veya at eti üzerinde, ürünün tavşan, domuz veya attan elde edildiğinin ifade edilmesinin zorunlu olduğu vurgulanan açıklamada, bu deklarasyonun yanlış yapılması durumunda, ilgililer hakkında Türk Gıda Kodeksi'ne aykırılık nedeniyle işleme gidildiği kaydedildi. 
     Açıklamada, et ve et üretim tesislerine ilişkin yönetmelikte, ihracat onayı alacak işletmeler ile at, deve, devekuşu ve bugün için Türkiye'de etleri tüketilmeyen ancak daha sonra tüketilebilecek diğer kasaplık hayvanların kesileceği mezbaha ve kombinalarda gerekli ilave teknik, hijyenik ve sağlık şartlarının bakanlık tarafından düzenleneceği hükmünün yer aldığı da hatırlatıldı. 
     Açıklamada, aynı yönetmelikte, ''domuzlar ve atların diğer türlerin kesildiği mezbaha ve kombinalarda kesilemeyeceği, bu hayvanlardan elde edilen etlerin diğer türlerin etleri ile birlikte soğutulamayacağı, parçalanamayacağı, mamul madde haline getirilemeyeceği, ambalajlanamayacağı, paketlenemeyeceği ve nakledilemeyeceği'' hükmü bulunduğu kaydedildi. Bu hükümle, at, domuz ve tavşandan elde edilen etlerin tüketimi konusunda taklit ve tağşişin önlenmesi ve tüketicinin doğru bilgilendirilmesinin amaçlandığı belirtildi. 
     
     DÜNYAYA ENTEGRE OLMAK AMACIYLA ET İÇİN YENİ DÜZENLEME 
     Açıklamaya göre, Ulusal Gıda Kodeksi Komisyonu'nun ''kanatlı eti ve hijyeni'', ''kırmızı et ve hijyeni'' ile ilgili 2 alt komisyonu, 2000 yılında çıkarılan Türk Gıda Kodeksi Taze Et, Hazırlanmış Et ve Hazırlanmış Et Karışımları Tebliği''ni revize ediyor. 
     Çalışmalarda, kasaplık hayvan türlerine ait etlerin kapsamı ile ilgili bir değişikliğe gidilmezken, devekuşu ve av etleri konusunda, diğer kırmızı etlere göre farklılık göstermesi nedeniyle, AB'ye paralel olarak ayrı bir düzenleme yapılması kararlaştırıldı. 
     Açıklamada, ilgili yönetmelik ve tebliğlerin, dünya devleti olmanın yanında, dünyayla entegre olmanın gerekleri düşünülerek hazırlandığı vurgulanırken, at ve domuz etlerinin hiç bir şekilde diğer türlerin etleri ile aynı yerde bulunmasına izin verilmeyeceği belirtildi. 
     ''Devletin görevi, şartları en uygun şekilde belirlemek, konulan kuralların uygulanmasını sağlamaktır'' ifadesine yer verilen açıklamada, şöyle devam edildi 
     ''Bugün için ülkemizde at kesimi için hiç bir mezbahaya izin verilmemiştir, at kesimi ve at eti satışı da yapılmamaktadır. Ancak bundan sonra yapılsa bile bu ihracata yönelik olabilir. Ülkemizde, satışı yapılacak bile olsa, yönetmelik gereği özel yerlerde işlem görüp satışa sunulabilir. 
     Ülkemizde tüketilen diğer türlerin kesiminin yapıldığı mezbahalarda atın kesilmesi, normal üretim tesislerinde işlenmesi, kasap et ve satış reyonlarında at etinin satışının yapılması mümkün değildir.'' 
     
</TEXT>
</DOC>
