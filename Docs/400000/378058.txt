<DOC>
<DOCNO> 378058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/soneko24.html </URL>
<DATE> 2005/09/13/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Çin, stratejik rezervi için pahalı petrol ithal etmeyecek... 
</HEADLINE>
<TEXT>

     Çin'in, petrol fiyatları yüksek olduğu sürece, stratejik rezervi için pahalı ham petrol ithal etmeyeceği bildirildi. 
     Devlet Kalkınma ve Reform Komisyonu Müdür Yardımcısı Can Guobao, dünya petrol fiyatlarının yüksek seviyede dalgalandığı koşullarda, stratejik rezerv programı için, uluslararası pazardan petrol satın almasının ''büyük bir finansal risk'' olacağını söyledi. 
     Çin'in rezervini artırmak için başka yollar üzerinde çalıştığını ifade eden Çinli yetkili, rezervleri artırmak üzere planlar hazırlamaya başladıklarını ve bazı tesislerin inşasının sürdüğünü belirtti. 
     Stratejik rezervin 90 günlük veya 120 günlük olması gerektiği şeklinde tartışmalar olduğunu hatırlatan Can Guobao, bunun Çin'in somut koşullarına belirlenmesi gerektiğini savundu. 
     Can Guobao, iç talebin büyük kısmını ülkesinde çıkarılan petrolden karşılayan Çin'in, her damla petrolünü dünya piyasasından ithal eden Japonya gibi büyük petrol rezervi oluşturmasına gerek olmadığını ileri sürdü. 
     Söz konusu yetkilinin verdiği rakamlara göre, geçen yıl 175 milyon ton petrol üreten ve 117 milyon ton petrol ithal eden Çin, üretimini bu yıl 180 milyon tona çıkaracak. 
     Çin'in petrol ithalatı dünya ticaretinin yüzde 6.31'ini, ABD'nin ithalatının yüzde 23'ünü ve Japonya'nın ithalatının yüzde 56'sını oluşturuyor. 
     
</TEXT>
</DOC>
