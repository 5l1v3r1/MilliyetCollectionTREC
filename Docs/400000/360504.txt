<DOC>
<DOCNO> 360504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sontur30.html </URL>
<DATE> 2005/07/12/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
TETAŞ, alacaklarının bir bölümünden feragat etti 
</HEADLINE>
<TEXT>

     Türkiye Elektrik Ticaret ve Taahhüt Anonim Şirketi TETAŞ , AKTAŞ Elektrik A.Ş ile eski Enerji ve Tabii Kaynaklar Bakanlığı ve TETAŞ bürokratları aleyhine açtığı 1.3 katrilyon liralık alacak davasında, bürokratlara yönelik alacağının bir bölümünden feragat etti. 
     Ankara 2. Ticaret Mahkemesi’ndeki davanın bugünkü duruşmasına taraf avukatları katıldı. 
     TETAŞ’ın avukatları, dava dilekçesinde müşterek ve müteselsil sorumlu tutulan davalılar yönünden bir kısım alacaklarından feragat ettiklerine ilişkin dilekçe verdi. 
     Dilekçede, TETAŞ yönetim kurulu kararı doğrultusunda, davalıların görev ve yetkilerine göre sorumlu tutuldukları alacak miktarının belirlendiği ve dava dilekçesinde belirtilen miktarın bir bölümünden feragat edildiği kaydedildi. 
     Dilekçeye göre TETAŞ, davalılar eski Enerji ve Tabii Kaynaklar Bakanlığı Müsteşar yardımcıları Haldun Atıf Danışman ve Mustafa Mendilcioğlu, eski TEAŞ Genel Müdürü Muzaffer Selvi ve Mehmet Zeki Köseoğlu, eski Enerji İşleri Genel Müdürü Osman İlhan, TEAŞ Yönetim Kurulu Üyesi ve eski Devlet Bakanı Birsel Sönmez, eski TEAŞ Genel Müdür Yardımcısı Ünal Peker’in de aralarında bulunduğu 16 kişiden her biri için alacağının 50 milyon 334 bin 092 YTL’lik bölümünden vazgeçti. 
     TETAŞ, Erdoğan Demiryürek ve Mustafa Turhan yönünden 599 milyon 675 bin 721’er YTL’lik, davalılar Erdal Coşkun, Osman Zeki Türken, 
     Muammer Işıkoğlu, Yaver Heper, Aytekin Akagün, İlhami Özşahin, Cemal Arslan, Aziz Yüksel ve Mustafa Yeşilbaş yönünden 737 milyon 978 bin 507’şer YTL’lik kısmından, Mehmet Koyuncu, Mustafa Vuruşkaner, Arif 
     Demirkıran ve Öner Gülyeşil yönünden 269 milyon 250 bin 959’ar YTL’lik kısmından vazgeçti. 
     Davalılar Müjgan Şen, Ertuğrul Önen ve Emine Nihal Aybar için 1 milyar 7 milyon 747 bin 519’ar YTL’lik, Erdoğan Uğur, Demir Pata, Tuğrul Oral, Hasan Behiç Arıkan ve Fevzi Dabanlı yönünden de 1 milyar 342 milyon 214 bin 602’şer YTL’lik alacağından vazgeçen TETAŞ, Birkan 
     Erdal, Ercüment Türktan, Necdet Kayıhan, Faruk Eren yönünden de 1 milyar 228 milyon 476 bin 917’şer YTL’lik, Sedat Yılmaz ve Çiğdem Hatunoğlu için ise 393 milyon 668 bin 235’er YTL’lik bölümünden, Vural Akın yönünden ise tüm alacağından feragat etti. 
     Duruşma, TETAŞ’ın avukatlarınca sunulan dilekçeye karşı beyanda bulunmaları için davalılara süre verilerek, ertelendi. 
     TETAŞ, 1990 - 1997 yılları arasındaki şirket işlemlerinde kamunun 1.3 katrilyon lira zarara uğradığını öne sürerek, bu zararın müşterek 
     ve müteselsilen AKTAŞ Elektrik A.Ş ile eski Enerji ve Tabii Kaynaklar Bakanlığı ve TETAŞ bürokratlarından tahsili istemiyle dava açmıştı. Mahkeme 22 Şubat 2005 tarihli duruşmada davalıların sorumlu tutuldukları tazminat miktarının belirtilmesi için davacı TETAŞ’a süre vermişti. Enerji ve Tabii Kaynaklar Bakanlığı’nın oluru ile Teftiş Kurulu, mahkemenin ara kararı doğrultusunda davalıların sorumluluklarına ilişkin inceleme raporu hazırlamıştı. TETAŞ Yönetim Kurulu da inceleme raporu doğrultusunda bürokratlardan talep ettiği alacak miktarlarının bir bölümünden vazgeçilmesine karar vermişti. 
     
</TEXT>
</DOC>
