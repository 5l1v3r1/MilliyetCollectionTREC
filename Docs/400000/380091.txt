<DOC>
<DOCNO> 380091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sonyas19.html </URL>
<DATE> 2005/09/20/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Şeker hastalığı tüm dünyada artıyor... 
</HEADLINE>
<TEXT>

     Şeker hastalığının tüm dünyada arttığı, hastalığın önde gelen ölüm nedenleri arasına girdiği bildirildi. 
     Dünya Sağlık Örgütü DSÖ araştırmacısı Dr. Goyka Rogliç, 2000 yılında yaklaşık 2,9 milyon kişinin doğrudan şeker hastalığından öldüğünü belirterek, bunun tahmin edilenin üç katı olduğunu kaydetti. 
     "Şeker hastalığı çalışma yaşındaki yetişkinlerde önemli bir ölüm sebebi, geliri az ülkelerde şeker hastalığı çoğu zaman bir kamu sağlığı sorunu olarak bile görülmüyor" diyen Rogliç, bu nedenle, şeker hastalığıyla mücadele ve kaynak dağılımı için gerekli sağlık istatistiği raporlarına ulusal ve küresel olarak ulaşılamadığını ifade etti. 
     Rogliç ve arkadaşları, Diabetes Care Şeker hastalığı tedavisi 
     dergisinde yayımlanan araştırmalarında, uluslararası ölüm istatistiklerinin, ölüm belgelerindeki sebebe bağlı olduğuna dikkati çekerek, bu yaklaşımın sınırlayıcı olduğunu, AIDS, verem ve diğer hastalıklardan ölenler için daha gelişmiş yöntemler geliştirildiğini, ancak şeker hastalığı için bunun söz konusu olmadığını kaydetti. Şeker hastalığından ölümlerin özel nedenlerini belirlemek için bilimadamlarının bilgisayarda uyguladıkları hastalık modeliyle, başta yaş ve cinsiyet olmak üzere çeşitli ilişkileri mercek altına aldıkları, ayrıca nüfusa dayalı gözlemleri ve diğer bağımsız metotları kullandıkları vurgulandı. Araştırmacılar, 2000 yılında toplamda 7,5 milyon kişinin şeker hastalığından öldüğünü tahmin ettiklerini, bu sayının içinde şeker hastası olup da başka nedenlerden ölen 4,6 milyon kişinin de bulunduğunu, doğrudan şeker hastalığından öldüğü tespit edilen 2,9 milyon kişiden 1 milyonunun gelişmekte olan, 1,9 milyonunsa gelişmiş ülkelerde olduğunu bildirdi. Şeker hastalığından ölüm oranının en düşük olduğu yerlerin yüzde 2,4 ile fakir Afrika ülkeleriyle, Kamboçya, Myanmar ve Vietnam olduğu, En yüksek oranınsa yüzde 9 ile Arabistan Yarımadası ve yüzde 8,5 ile Amerika bölgesi olduğu belirtildi. DSÖ, 2000 yılında şeker hastalığının yüzde 5,2 ile dünyadaki ölüm sebepleri arasında büyük olasılıkla beşinci sırada olduğunu kaydetti. 
     
</TEXT>
</DOC>
