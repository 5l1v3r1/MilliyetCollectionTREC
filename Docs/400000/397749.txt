<DOC>
<DOCNO> 397749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonyas02.html </URL>
<DATE> 2005/11/24/ </DATE>
<TIME> 04.10 </TIME>
<AUTHOR>  </AUTHOR>
<HEADLINE>
Örümcek adam tutuklandı 
</HEADLINE>
<TEXT>

     ''Örümcek Adam'' lakaplı Fransız dağcı Alain Robert, ABD'nin Texas eyaletinin en büyük kenti Houston'da 46 katlı bir gökdelene tırmanmak üzereyken polis tarafından tutuklandı. 
     Polis yetkilileri, 43 yaşındaki Fransız dağcının tam tırmanışına başlarken polis memurlarından birisi tarafından ayağından yakalandığını ve aşağıya indirildiğini belirttiler. 
     Kelepçelenen ve karakola götürülen Robert'in üzerinden ''Xanax'' adlı korku giderici bir ilaç çıktığı kaydedildi. 
     Yerel bir televizyon kanalına açıklama yapan Alain Robert, binaya tırmanacağını polisin kimden duyduğunu bilmediğini söyleyerek, ''Bir suç işlemedim, kötü bir şey yapmadım'' diye konuştu. 
     Houston polisi ise, Texas'ta binalara izinsiz tırmanılamayacağını belirtti. 
     12 yaşından beri tırmanan Alain Robert, 1994'ten bu yana da binalarla ilgileniyor. Çılgın dağcı şimdiye dek New York'taki Empire State Building, Kuala Lumpur'daki Petronas gökdelenleri, Taipei'deki Taipei 101 ve Hong Kong'daki Cheung Kong Center'a tırmanmıştı. 
     
</TEXT>
</DOC>
