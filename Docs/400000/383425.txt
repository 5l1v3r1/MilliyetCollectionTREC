<DOC>
<DOCNO> 383425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/dunya/dun01.html </URL>
<DATE> 2005/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
En büyük engel beyinlerde 
</HEADLINE>
<TEXT>


Son yapılan kamuoyu yoklamasına göre her 4 Avusturyalıdan üçü 'Müslüman Türkiye ile AB arasındaki kültürel farklılıkların Türkiye'nin AB üyesi olmasını engelleyecek kadar büyük olduğunu' düşünüyor 

DIŞ HABERLER SERVİSİ 


Avusturya Basın Ajansı tarafından yapılan ve sonuçları dün açıklanan bir kamuoyu yoklamasına göre, Avusturya halkının dörtte üçü Türkiye'nin AB üyeliğine kültürel nedenlerden ötürü karşı çıkıyor. 
Anket sonuçlarına göre, Avusturyalıların yüzde 73'ü, "çoğunluğu Müslüman olan Türkiye ile AB arasındaki kültürel farklılıkların, Türkiye'nin AB üyesi olmasını engelleyecek kadar büyük olduğunu" düşünüyor. Diğer AB ülkelerinin halklarının yüzde 54'ü bu görüşü paylaşıyor. 

Irkçılığın dışavurumu 
Bu sonuç, yer yer ırkçılık ve yabancı düşmanlığı boyutuna varan kültürel ayrımcılığın Avusturya'da ne kadar güçlü olduğunu ortaya koyuyor. Türkiye'nin AB üyeliğine, Birliğin benimsediği, insan hakları, demokrasi ve laisizm kıstaslarının haricindeki, etnik ve dinsel değer yargılarıyla yaklaşan Avusturya halkının gelecekte Türkiye hakkındaki son sözü bir referandumla söyleyecek olması endişe yaratıyor. 
Avusturya halkının yüzde 20'si, Türkiye'nin üyeliğinin AB'nin güvenliği açısından olumlu olacağını düşünürken, diğer AB ülkelerinde bu oran yüzde 38 olarak belirlendi. 
"Türkiye'nin üyeliği, AB ve Müslüman değerleri arasında karşılıklı anlayışı teşvik eder" diyen Avusturyalıların oranı yüzde 24'te kaldı. Avrupa'nın geri kalanında ise yüzde 41'lik bir kesim bu görüşe katıldığını söyledi. Anket, 5 Eylül'de, 18 yaşını aşmış bin kişi üzerinde yapıldı. 


AP, Avusturya'nın karşıtlığını bu fotoğrafla anlattı 



AP'nin bu fotoğrafı Sultanahmet Camii'nde cuma namazı sırasında çekildi. AP resim altında Avusturya'nın Türkiye'nin AB üyeliğine karşı çıktığını hatırlattı. "Türkiye'nin Müslümanlığı AB üyeliği için engel" diyenlerin oranı AB ortalamasında yüzde 54 iken, Avusturya'da yüzde 73. 



</TEXT>
</DOC>
