<DOC>
<DOCNO> 368623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/soneko18.html </URL>
<DATE> 2005/08/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Çin, döviz sepetindeki paraları açıkladı... 
</HEADLINE>
<TEXT>

     Çin'in yüzde 2.1'lik hafif revalüasyon yapmasının ardından, para birimi yuanın değerinin belirlenmesinde esas alınacak döviz sepetinde hangi paraların yer aldığı ilk kez açıklandı. 
     Çin Merkez Bankası yöneticilerinden Zhou Xiaochuan, döviz sepetinde ağırlıklı olarak ABD Doları, avro, Japon Yeni ve Güney Kore Wonu'nun yer aldığını bildirdi. 
     Singapur, İngiltere, Malezya, Rusya, Avustralya, Kanada ve Tayland paralarını da dikkate aldıklarını kaydeden Zhou, döviz sepetinde hangi paranın ne ağırlıkta yer aldığı konusunda ise ayrıntı vermedi. 
     Çin, Asya finansal krizinin ardından para birimi yuanın değerini dolara endekslemişti. 11 yıl boyunca değeri ''8.27 yuan 1 dolar'' olarak belirlenen yuan, 21 Temmuz'da açıklanan kararla sadece dolar yerine döviz sepetine bağlanmıştı. 
     Yeni ayarlamada dolar karşısında yaklaşık yüzde 2 değer kazanan yuanın revalüasyon sonrasında yeni dönüşüm kuru ''8.11 yuan 1 dolar'', dalgalanma aralığı da binde 3 olarak belirlenmişti. 
     Revalüasyon sonrasında hafif de olsa değer kazanmasına izin verilen yuan, Şangay döviz piyasasında dolara karşı bugün 8.1070 seviyesinden işlem görüyor. 

     
</TEXT>
</DOC>
