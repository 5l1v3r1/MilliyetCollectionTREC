<DOC>
<DOCNO> 363507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sontur41.html </URL>
<DATE> 2005/07/22/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Kuşadası Belediye Başkanı ile Hollandalı turist arasında tartışma... 
</HEADLINE>
<TEXT>

     Hollandalı bir turist, Kuşadası Belediye Başkanı Fuat Akdoğan’ın kendisini dövdüğü iddiasıyla karakola başvurdu. Her iki tarafın da şikayetçi olması üzerine, Kuşadası Cumhuriyet Başsavcılığı olayla ilgili soruşturma başlattı. 
     Edinilen bilgiye göre, oturma ruhsatı bulunmayan Şirinevler sitesine su bağlanmamasından şikayetçi olan ve abone olmak isteyen Johannes Van Eindhoven ve site yöneticileri, Belediye Başkanı Fuat Akdoğan ile görüşmeye gitti. Görüşme sırasında tartışma çıkması üzerine Hollandalı turist, zabıta tarafından odadan çıkarıldı. 
     Merkez Karakolu’na giden Hollanda uyruklu Van Eindhoven, Belediye Başkanı Akdoğan’ın makam odasında kendisini dövdüğünü öne sürerek şikayetçi oldu. 
     
     "BELEDİYE BAŞKANI’NDAN ŞİKAYETÇİYİM" 
     Van Eindhoven, şikayetinin ardından gazetecilere yaptığı açıklamada, sitesinin su aboneliği için Belediye Başkanı Fuat Akdoğan ile görüşmek üzere Kuşadası Belediyesi’ne gittiğini belirterek, şunları söyledi 
     "Belediye Başkanı, bize abone olamayacağımızı söyledi. Halbuki bir gün önce telsizden abone yapın diye talimat vermişti. Biz de bunun üzerine yasal olarak hakkımız olduğunu söyledik. Belediye Başkanı birden ayağa kalkıp, defolun çıkın odadan diye bağırmaya başladı. Ne olduğunu anlayamadık. Bizi kovalamakla yetinmeyip, yanıma geldi ve beni itelemeye başladı. Ardından da bana yumruk atmaya başladı. 
     Yumruklayarak odadan dışarı attı. Ben de bunun üzerine kendisinden şikayetçi oldum." 
     
     "HUZURU BOZDUĞU İÇİN ŞİKAYETÇİ OLDUM" 
     Hollandalı turistin Akdoğan hakkındaki şikayetinin ardından, Belediye Başkanı Fuat Akdoğan da, Hollandalı turistten şikayetçi oldu. 
     Akdoğan, savcılıkta verdiği ifadenin ardından yaptığı açıklamada, makam odasında tatsız bir olay yaşandığını belirterek, şöyle konuştu 
     "Usulsüz su abonesi olmak istediler. Kabul etmeyince tartışma çıktı. Benden yasal olarak yapılması mümkün olmayan bir şey istediler. 
     Ben oturma ruhsatı olmadan su abonesi yapılmasının mümkün olmadığını, şantiye abonesini kullanmaya devam etmeleri gerektiğini söyledim. 
     Onlar ise abone olmaları gerektiği doğrultusunda ısrar ederek, seslerini yükseltmeye başladılar. Bunun üzerine zabıta ve benimle görüşmek için bekleyen bazı vatandaşlar onları dışarı çıkarırken itiş kakış olduğu doğru. Kısa bir arbede yaşandı. Yasal olmayan bir talep yüzünden hiç kimsenin huzurunu bozmaya hakkı yok. Ben de huzuru bozdukları için kendilerinden şikayetçi oldum." Kuşadası Cumhuriyet Başsavcılığı olayla ilgili soruşturma başlatırken, hastaneye sağlık kontrolü için götürülen Hollandalı turist Van Einhoven’e, 20 gün iş göremez raporu verildi. 
     Bu arada Hollandalı Turist Van Eindoven’ın Belediye’de çalışan ve hakkında rüşvet almaktan dava açılan Arif Esen’i şikayet eden kişi olduğu öğrenildi. 
     
</TEXT>
</DOC>
