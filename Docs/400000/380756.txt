<DOC>
<DOCNO> 380756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/spor/spo08.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ROY KEANE 
</HEADLINE>
<TEXT>


Ada'nın 'asi' İrlandalı'sı çok önemli bir görev yüklenecek. Kırmızı - Beyazlı yönetim, İskoç çalıştırıcı görevi bıraktığı zaman yerine getirmek için 34 yaşındaki kaptanını hazırlıyor 


Roy Maurice Keane uzun yıllar daha İngiltere futbolunda boy gösterecek gibi gözüküyor. Premier Lig'in en kıdemli oyuncuları arasında yer alan İrlandalı yıldız şimdilerde çok önemli bir görev yüklenmeye hazırlanıyor. 1986-1987 sezonundan bu yana Manchester United'da teknik patronluk koltuğunda oturan Alex Ferguson için artık veda zamanı geldi gibi. Bir - iki sezon içinde bırakması beklenen İskoç çalıştırıcının, yerine Keane'i düşünen yönetim 12 yıldır forma giyen 34 yaşındaki yıldıza oyuncu - antrenörlük teklifinde bulundu. 
Plana göre Premier Lig'de M.United ile 7 şampiyonluk yaşayan, 1 FA Kupası kaldıran ve 1999'da mucizevi bir Şampiyonlar Ligi zaferine uzanan Keane, sözleşmesi bitene kadar kulübede Ferguson'a yardımcı olacak, gerektiğinde de sahaya çıkacak. Bu da Keane'in en az 1.5 sezon staj görmesi anlamına geliyor. 
İngiliz futbolunun efsanevi hocası Brian Clough'ın keşfettiği ve 4 sezon Nottingham Forest forması giydikten sonra rekor ücretle Old Trafford'a getirdiği Roy Keane, FIFA'nın yaşayan 100 efsane futbolcu listesinde de yer alıyor. 1997 yılında kaptanlığı devraldığı Eric Cantona kadar 'arıza' olmasa da kazanma hırsının damarlarına sığmaması dolayısıyla jenerasyonunun en yetenekli ama 'asi' isimlerinden. 2002 Dünya Kupası'nda İrlanda Milli Takım kampında Teknik Direktör McCarthy ile yaşadığı polemik ülkeyi ikiye bölmüştü. Dublin'e dönen Keane ile hocası arasındaki sorun İrlanda Sivil Savaşı'ndan bu yana Ada'da görülen en büyük fikir ayrılığına sebep olmuştu. Otobiyografisinde Manchester derbisinde City forması giyen Norveçli Alf - Inge Haaland'a sakatlamak amacıyla tekme attığını yazması vicdan muhasebesinin sonucuydu. Çünkü Haaland bu olaydan sonra dizindeki problem nedeniyle futbolu bırakmak zorunda kalmıştı. 
Kariyeri sabıka ve başarılarla dolu Roy Keane liderlik özellikleri dolayısıyla Manchester United'ın eğer göreve gelirse yeni Ferguson'u olabilecek mi onu da zaman gösterecek. 

PREMIER LİG'DE RAKAMLARIN DİLİ 
Alan Shearer forvette oynamasına rağmen tatlı - sert futboluyla dikkat çekiyor. Premier Lig'de son iki sezonda 61 faul yapan Newcastle'ın süperstarı buna karşın tek sarı kart görmedi. 
Sunderland ilk beş maçını kaybetti. Ama bu onların tekrar bir alt lige dönecekleri anlamına gelmiyor. Aynı performansı 1998-99 sezonunda gösteren Southampton küme düşmemişti. 
Bolton bu sezon Premier Lig'in en çok kaleyi yoklayan takımı... 58 şut denemesinde bulunan Siyah - Beyazlılar bu alanda Chelsea 53 ile Arsenal'i 53 bile geride bıraktı. 
Inter'den büyük umutlarla Tottenham Hotspurs'a transfer edilen Edgar Davids, Premier Lig'de ilginç bir rekora imza attı. Hollandalı yıldız oyuncu ilk 4 maçının hepsinde birer sarı kart gördü. 
Müthiş transferlerle sezona giren Newcastle tam 438 dakika gol sevinci yaşayamadı. Bir önceki rekor 1993-1994 sezonunda 428 dakika boyunca gol atamayan S.Wednesday'e aitti. 
Middlesbrough ilk 5 maçında 23 oyuncu kullandı. Bu rakam geçen sezon boyunca kullandığı toplam oyuncu adedinden sadece 4 tane daha az. 
Sezon öncesi uzun süre Beşiktaş'ın da transfer gündeminde kalan Walter Pandiani 13 kez ile en çok pozisyona giren isimler arasında yer alıyor ama henüz fileleri havalandıramadı. 



</TEXT>
</DOC>
