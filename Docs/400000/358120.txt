<DOC>
<DOCNO> 358120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sontur09.html </URL>
<DATE> 2005/07/04/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Çılgın baba eylemine 7 yaşındaki kızını da alet etti 
</HEADLINE>
<TEXT>

     Süleyman ELÇİN KONYA, DHA 

      KONYA'da, ruhsatı ve plakası olmadığı için polis tarafından el konulan motosikletini geri almak isteyen 40 yaşındaki Muhsin Aydın yanına 7 yaşındaki kızı Şükran'ı da alarak 5 katlı binanın çatısında eylem yaptı. Çatıdaki kiremitleri çevreye savuran Aydın, motosikletinin getirilmesiyle ikna olilerek gözaltına alındı. 
     Konya'da bir fırında işçi olarak çalışan 40 yaşındaki Muhsin Aydın, motosikletiyle evine giderken Mevlana Caddesi üzerinde trafik polisleri tarafından durduruldu. Ruhsatı ve plakası olmayan motosiklete polis tarafından el konulurken, Aydın Karatay İlçesi Sırçalı Medrese Caddesi Türktaş Apartmanı'nda bulunan evine gitti. Motosikletine el konduğu için çılgına dönen Aydın, geri alabilmek için 7 yaşındaki kızı Şükran'ı da yanına alarak oturduğu 5 katlı binanın çatısına çıktı. Elinde satır ve küçük kızı ile birlikte çatıya çıkan Aydın'ı görenler polise haber verdi. Olay yerine gelen polis çevrede güvenli önlemi alırken, itfaiye ve ambulans da çağrıldı. 
     Binaya yaklaşmak isteyen polislere kiremit fırtalan Aydın, motosikletinin getirilmesini istedi. Bu sırada polis, aşağıya inmeyen Muhsin Aydın'ı kızını bırakması konusunda ikna etmeye çalıştı. Ancak Muhsin Aydın, motosikleti geri verilmezse kızı ile birlekte çatıdan atlayacağını söyledi. Aydın, fotoğraf çeken basın mensuplarından da motosikletini geri getirmelerini istedi. Aydın'ın bu eylemini bisiklet tamircisi eşi Hatice Aydın ise gözyaşları içerisinde izledi. Vatandaşların şaşkın bakışları altında yaklaşık yarım saat boyunca çatıdan inmeyen Muhsin Aydın, polisin parka çekilen motosikleti geri getirmesiyle ikna oldu. Kızıyla birlikte aşağıya inen Muhsin Aydın, polis tarafından gözaltına alındı. 
     Polis, Muhsin Aydın'ı karakola götürdükten sonra motosikleti de tekrar parka götürdü. Bütün bu olan biteni ise korkulu bakışlarla izleyen 7 yaşındaki Şükran Aydın, Yukarıda düşeceğim diye çok korktum. Babamın mobiletini almışlar o yüzden beni çatıya çıkardı'' dedi. 
     
</TEXT>
</DOC>
