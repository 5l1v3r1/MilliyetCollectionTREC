<DOC>
<DOCNO> 397186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/siyaset/siy01.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
15 yeni üniversite kurulacak 
</HEADLINE>
<TEXT>


ANKARA Milliyet 


AKP hükümeti, uzun süreden beri milletvekillerinden gelen, "seçim çevrelerine üniversite" yolundaki baskılar karşısında 15 yeni üniversite kurmaya karar verdi. TBMM Başkanlığı'na sunulan tasarıyla, Başbakan Tayyip Erdoğan en çok hemşerilerini sevindirecek. Çünkü üniversiteleri bulunan Trabzon ve Samsun'a ek olarak Rize, Ordu ve Giresun ve Kastamonu da üniversiteli olacak. Üniversite kurulacak diğer iller şunlar Kırşehir, Düzce, Burdur, Uşak, Tekirdağ, Erzincan, Aksaray, Çorum, Yozgat, Adıyaman ve Amasya'da toplam 15 yeni üniversite kurulması öngörüldü. 
Milletvekillerinin, kendi seçim çevrelerinde yeni üniversiteler kurulmasına ilişkin verdiği ve halen TBMM Milli Eğitim Komisyonu'nda bekleyen 66 yasa teklifi bulunuyor. Tasarı bunlardan 15'indeki talebi karşılıyor. 

2 bin memur kadrosu açılacak 
Tasarıya göre, üniversitelerin kurulduğu illerdeki, farklı üniversitelere bağlı olarak halen faaliyette bulunan fakülteler yeni üniversitelere bağlanacak. Yeni üniversitelerin kurucu rektörleri 2 yıl için, milli eğitim bakanı ve başbakanın belirleyeceği üç isim arasından cumhurbaşkanı tarafından belirlenecek. Üniversiteler için 2 bin memur kadrosu açılacak. Halen 53'ü devlet, 24'ü vakıf olmak üzere toplam 77 üniversite bulunan Türkiye'de, artan talebe rağmen 1994'ten bu yana yeni devlet üniversitesi kurulmamıştı. 


</TEXT>
</DOC>
