<DOC>
<DOCNO> 367582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sondun11.html </URL>
<DATE> 2005/08/06/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Asefi AB'nin teklifinin kabul edilecek yanı yok... 
</HEADLINE>
<TEXT>

     İran Dışişleri Bakanlığı sözcüsü Hamid Rıza Asefi, İngiltere, Almanya ve Fransa'nın, İran'ın nükleer programına ilişkin sunduğu teklifin ''kabul edilebilecek yanı olmadığını'' söyledi. Asefi, yaptığı açıklamada, üç AB ülkesinin sunduğu önerinin Nükleer Silahların Yayılmasının Önlenmesi Anlaşması'na NPT ve Paris Anlaşması'na aykırı olduğunu savundu. 
     Teklifin İran'ın çıkarlarını garanti altına almadığını belirten Asefi, ''Kabul edilebilecek bir öneri değil'' dedi. Öneriye bugün ya da yarın cevap vereceklerini kaydeden Asefi, Avrupa ülkelerinin kendi görev ve yükümlülüklerini yerine getirmediğini öne sürdü. 
     Öneride uranyum zenginleştirme konusundan hiç bahsedilmediğine işaret eden Asefi, öneriyi kabul etmeme nedenlerinden birinin de bu olduğunu, İran'ın bu konudaki hassasiyetini daha önce açıkladığını kaydetti. 
     İngiltere, Fransa ve Almanya'nın önerisiyle Uluslararası Atom Enerjisi Ajansı'nın UAEA Viyana'daki merkezinde yapılması planlanan olağanüstü toplantıya ilişkin görüşlerini de açıklayan Asefi, toplantının kanuni bir dayanağının olmadığını söyledi. Asefi, ''AB ülkeleri İran'a baskı yapmak ve psikolojik savaş başlatmak istiyorlar'' dedi. 
     Üç AB ülkesi, İran'ın nükleer çalışmalarını askıya alması karşılığında ekonomik ayrıcalıklara ilişkin teklifi İran'a dün sunmuş, Tahran yönetimi de öneriye pazar gününe kadar yanıt vereceğini belirtmişti. 
     
</TEXT>
</DOC>
