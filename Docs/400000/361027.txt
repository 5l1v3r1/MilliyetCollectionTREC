<DOC>
<DOCNO> 361027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko35.html </URL>
<DATE> 2005/07/14/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
CGI Ankara ve İstanbul'da 2-3 tane daha alışveriş merkezi açacağız 
</HEADLINE>
<TEXT>

     Avrupa'nın en büyük gayrimenkul şirketlerinden Alman kökenli Commerz Grundbesitz Group'a CGG bağlı sermaye yatırım şirketi olan CGI Genel Müdürü ve Yönetim Kurulu Sözcüsü Frank Pörschke, Türkiye'de İstanbul ve Ankara gibi şehirlerde 2-3 tane daha alışveriş merkezi açmayı düşündüklerini bildirdi. 
     CGI'ın finansmanını sağladığı İzmir Bornova'da inşaatı süren alışveriş merkezi olan Forum Bornova'nın proje sorumluluğunu yürüten MDCTurkmall tarafından, ''Türkiye'deki Gayrimenkul Sektörü ve Yatırım Fırsatları'' konulu bir panel düzenlendi. 
     Pörschke, panelde yaptığı konuşmada, dünyada henüz keşfedilmemiş yeni pazarlara girmek istediklerini, İstanbul'un da bu kapsamda kendileri açısından önemli ve stratejik bir şehir olduğunu vurguladı. 
     Frank Pörschke, Türkiye'ye yatırım yapmayı taahhüt ettiklerini ve buna göre bir plan oluşturduklarını anlatarak, ''Türkiye'deki alışveriş merkezlerine büyük ilgi gösteriyoruz ve bu ülkede konuya daha fazla eğilmeye başlayacağız. Çünkü dünyada alışveriş merkezleri konusunda oldukça iyi bir tecrübemiz var'' diye konuştu. 
     Nüfus potansiyeli yüksek Türkiye'de gelişme tahminlerinin çok olumlu olduğunu, ekonomisinin dinamikliği ve güçlü büyüme trendi ile dikkat çeken ülkelerden biri olduğunu dile getiren Pörschke, İzmir Bornova'da Ege Üniversitesi arazisi üzerine yaptıkları ve inşaatına bu yıl başlanan alışveriş merkezini 2007 yılında açmayı planladıklarını bildirdi. 
     
     ''İZMİR'E 80 MİLYON AVRO'LUK ALIŞVERİŞ MERKEZİ'' 
     Frank Pörschke, 67 bin metrekare alan üzerine kurulu Forum Bornova'nın 80 milyon avro'luk bir proje olduğunu kaydetti. 
     Soruları da yanıtlayan Pörschke, Türkiye'deki yatırım planlarına ilişkin bir soru üzerine, ''Türkiye'de İzmir dışında İstanbul ve Ankara gibi şehirlerde 2-3 tane daha alışveriş merkezi açmayı düşünüyoruz. Bu tür yatırımlara 80 ila 200 milyon avro'luk yatırımlar olarak bakmak gerekir'' diye konuştu. 
     Pörschke, geçtiğimiz 1 yıl içinde 4.2 milyar avro'luk 27 emlak işlemi gerçekleştirdiklerini, 14 ülkede 200'den fazla ve hacmi 14 milyar avro'yu bulan gayrimenkulleri bulunduğunu söyledi. 
     Faaliyetlerinin yüzde 90'ını Almanya dışında gerçekleştirdiklerini belirten Pörschke, özellikle son 10 yıldır yoğun bir şekilde yurtdışında gelişen pazarlara yöneldiklerini, bundan sonraki yatırım planlarında Kuzey Amerika, Avrupa ile Asya-Pasifik bölgesine daha fazla ağırlık vereceklerini ifade etti. 
     İstanbul Büyükşehir Belediyesi Şehir İmar Komisyonu Başkanı Tankut Gündoğar da İstanbul'un yıllık yatırım bütçesinin 5.5-6 milyar dolar olduğunu, tüm yatırımların finansmanının bu bütçeyle yönlendirildiğini kaydetti. 
     Gündoğar, geçmişte hipermarketlerin şehir dışına çıkarılması tartışmalarına ilişkin bir soru üzerine, ''Eğer çok büyük alışveriş merkezleri ya da hipermarketler planlıyorsanız, bunu İstanbul'da tarihi dokunun içine koyamazsınız. Bu yatırımları metro ve hafif raylı sistem ile kolaylıkla ulaşılabilecek yerlere ya da otoyol akslarının kavşak noktalarına yerleştirmek çok daha doğru'' şeklinde konuştu. 
     MDCTurkmall Genel Müdürü Levent Eyüboğlu ise yoğun nüfusu ve gelişen pazarıyla Türkiye'nin, Avrupa'nın Çin'i olarak görülmesi gerektiğini söyledi. 
     
</TEXT>
</DOC>
