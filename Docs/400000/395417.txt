<DOC>
<DOCNO> 395417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sondun42.html </URL>
<DATE> 2005/11/16/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
ETA'dan şirketlere 'haraç' mektubu 
</HEADLINE>
<TEXT>

     İspanya'nın kuzeyindeki Bask bölgesinin bağımsızlığını isteyen terör örgütü ETA'nın kasım ayında Navarra bölgesindeki bazı şirketlere haraç toplamak için tehdit mektubu yolladığı bildirildi. 
     Navarra Sanayi ve Ticaret Konfederasyonu Başkanı Jose Manuel Ayesa, bugün yaptığı açıklamada, ETA'nın kendisine haraç ödemeyi kabul etmeyen bazı şirketlere tehdit mektuplarını yolladığını söyledi. 
     ETA'nın her firmadan farklı miktarda haraç istediğini, bunun bazen 12 bin, bazen 180 bin avroyu bulduğunu kaydeden Ayesa, ''Aslında hiç yeni bir şey yok. Terör örgütü mevcut olduğu sürece finansmana ihtiyacı var. İlk finansmanı sağlamanın çok daha kolay yolları vardı. Şimdi şirketlere şantaj yapmak daha kolay. Ama buna boyun eğemeyiz'' dedi. 
     ETA, genelde ülkenin kuzeyindeki Bask ve Navarra bölgelerindeki şirketlere gönderdiği mektuplarda haraç isterken, vermeyen şirketleri boykota uğratmakla tehdit ediyor. 
     
</TEXT>
</DOC>
