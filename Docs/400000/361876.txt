<DOC>
<DOCNO> 361876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/soneko01.html </URL>
<DATE> 2005/07/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Mevduatın yarısı krediye dönüştü... 
</HEADLINE>
<TEXT>

     Bankacılık sektörünün 2001 krizini izleyen dönemde yüzde 27.3’e kadar indirdikleri kullandırdıkları kredilerin topladıkları mevduata oranı bu yıl haziran sonunda yüzde 50’yi yeniden aştı. 
     Merkez Bankasının, mevduat bankalarının mevduat ve kredi hacimleriyle ilgili verilerine göre, bankaların kredilerini önemli ölçüde kısarak, topladıkları mevduatın yüzde 27.3’üne kadar indirdikleri Ekim 2002’den bu yana mevduatlarda yüzde 51.5 oranında bir genişleme yaşanmasına rağmen, kredilerdeki artış yüzde 208.5’e kadar ulaştı. Ekim 2002 sonunda 81.8 katrilyon lira olan mevduat bankalarının kullandırdıkları krediler Haziran 2005 sonunda 98.2 katrilyon liraya kadar ulaşırken, aynı dönemde mevduatlar ise 128.7 katrilyon liradan 195 katrilyon liraya yükseldi. 
     Söz konusu dönemde mevduatlarını 66.3 katrilyon lira artıran mevduat bankalarının toplam kredilerindeki artış ise 66.4 katrilyon liraya kadar yükseldi. 
     Bu dönemde banka kredilerindeki asıl büyüme tüketici ve kredi kartı kredilerinde yaşanan patlamadan kaynaklandı. Bankacılık sektörü hem yeni topladığı mevduatların hem de özellikle dış borçlanmayla sağladıkları fonların önemli bir bölümünü kredi olarak kullandırdı. 
     Aynı dönemde mevduat bankalarının sahip olduğu Hazine borçlanma kağıtları ve benzeri menkul değerlerinin toplam mevduata oranında ise fazla bir değişiklik yaşanmadı. Ekim 2002’de yüzde 62.8 olan menkul değerler cüzdanının mevduata oranı Haziran 2005 sonunda ise yüzde 62 olarak gerçekleşti. 
     Sektörün menkul değerlere plasmanları 40 katrilyon lira büyüyerek 80.8 katrilyondan 120.8 katrilyon liraya çıktı. 
     Diğer bir ifadeyle bankaların menkul değerlere yaptıkları plasmanlar ile mevduat aynı hızda arttı. Bu gelişme sektördün özellikle son yıllarda önemli ölçüde artan dış kaynak kullanımlarını önemli ölçüde kredi olarak kullandırdıklarına işaret ediyor. 
     
     ÖNCEKİ YILLAR 

     Mevduatın krediye dönüşüm oranı olarak nitelendirilen toplam kredilerin mevduata oranı 1998 yılında yüzde 70’lere kadar yükselmişti. Bankacılık sektörünün uzun süren kriz dönemine girmeye başladığı 1999 yılı sonunda bu oran yüzde 39.8’e kadar geriledi. 1999 yılında bir çok bankaya BDDK tarafından el konulmuştu. 
     2000 yılında bu oran yeniden yüzde 48’e kadar çıktı. Ancak 2001 kriziyle birlikte hızla aşağı doğru gitti. Bankaların kredilerini vadesinden önce geri çağırmaya 
     başladığı, bir çok bankanın TMSF bünyesine alınarak kapatıldığı 2001 yılı sonunda bankalar topladıkları her 100 liralık mevduatın ancak 30.9 lirasını, Ekim 2002’de ise 24.7 lirasını kredi olarak kullandırdılar. 
     Tüketimde yaşanmaya başlayan büyüme 2003 yılının sonundan itibaren krediye olan talebi artırırken, Hazine’nin iç borçlanma gereksinimindeki artış ve sektörün yeniden dış borçlanma olanaklarına kavuşması kredi stokunda tam bir patlamaya yol açtı. 2003 sonunda yüzde 34.1 olan kredilerin mevduata oranı 2004 sonunda yüzde 43.9’a kadar yükseldi. Bu yıl haziranda ise uzun bir aradan sonra yüzde 50’yi aştı. 
ANKA 
     
</TEXT>
</DOC>
