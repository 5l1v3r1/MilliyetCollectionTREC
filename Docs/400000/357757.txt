<DOC>
<DOCNO> 357757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/spor/axspo01.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Nazar değmesin 
</HEADLINE>
<TEXT>


İki yıl aradan sonra ilk kez bir hazırlık kampına katılan Sergen Yalçın'a Rıza Çalımbay'dan övgü geldi "Maşallahı var. Onun yeteneğinde bir futbolcuyu almaya kalksak, 20 milyon dolardan kapıyı açarlar." 

ORHAN YILDIRIM 


Beşiktaş Teknik Direktörü Rıza Çalımbay'ın Sergen Yalçın'ı uyarması ve yönetimin sözleşme sırasında aldığı söz işe yaradı. İki yıl aradan sonra ilk kez bir hazırlık kampına katılan Siyah - Beyazlı futbolcu, gerek kros, gerekse saha çalışmalarında hiçbir antrenmanı kaçırmadı. 
Tecrübeli futbolcusunu öven Çalımbay, "Sergen'e, geçen yıl ki haliyle bırakın oynamayı, kadroda bile yer alamayacağını söyledik. O çok özel ve yetenekli bir futbolcu. Bunun bilincinde ve maşallahı var. Beklediğimizden de iyi gidiyor. İnşallah herhangi bir sakatlık olmaz ve takıma büyük yarar sağlar. Sergen yeteneğinde bir oyuncuyu almaya kalksak, 20 milyon dolardan kapıyı açarlar. Bu değeri hem Sergen, hem de bizim bilmemiz lazım" dedi. 
Kamp başlangıcından bu yana çok disiplinli hareket eden tecrübeli futbolcu da şunları söyledi "Çok iyi bir kamp dönemi geçiriyoruz. Sakatlık olmadığı için rahat bir ortamda çalışıyorum. Yeni sezonda hem ben, hem de Beşiktaş farklı olacak." 

Gitsin de... 

Beşiktaş, 500 bin dolar daha verip, Ronaldo ile bağları koparmaya hazırlanıyor. Erdil Arpacı, Düsseldorf'ta dün menajeriyle bir görüşme yapıp, ikna etmeye çalıştı 

BİLAL MEŞE 

Siyah - Beyazlılar, Ronaldo'nun inadını kırmak için uğraşıyor. Brezilyalı futbolcuyla yollarını ayırıp, yabancı kontenjanında yer açmak isteyen Beşiktaş, bu oyuncunun ikna olması için menajeriyle bir görüşme yaptı. 
Futbol Koordinatörü Erdil Arpacı, Düsseldorf'a giderek, menajeriyle masaya oturdu. 
Brezilyalı futbolcunun, bonservisiyle birlikte bir senelik alacağı olan 1 milyon 200 bin doları da istemekte ısrar ettiği öğrenildi. Kartal bunu kabul etmeyince yine anlaşma sağlanamadı. Siyah - Beyazlılar, orta yolda anlaşıp, bu oyuncudan kurtulmak için bonservisiyle birlikte 500 bin dolar vermeye hazırlandığı vurgulandı. 
Türkiye'den herhangi bir teklif almayan Sambacı'nın, ülkesinden bazı öneriler aldığı ifade edildi. 

Dursun Hak eden oynar 

Avusturya kampının kendisi için büyük önem taşıdığını belirten Ahmet Dursun, rekabete hazır olduğunu söyledi. UEFA Kupası'nda başarılı olmak istediklerini vurgulayan golcü, "Formayı kapmak kolay değil. Sahada 11 kişi oynuyor. Çok çalışan, hak eden formayı giyecektir. Yeni gelen arkadaşlarımızın da hepsi iyi futbolcular. İyi futbolcu olmasalar zaten Beşiktaş takımına transfer edilmezlerdi" dedi. 

Hedef 12 Temmuz 

Beşiktaş, yabancı transferinde kendine hedef olarak 12 Temmuz'u seçti. İki yabancıyı da Almanya'da yapılacak ikinci etaba yetiştirmeye çalışan Siyah - Beyazlılar, forvette Zurawski ile Miloseviç arasında karar vermeye hazırlanıyor. 
Kovaçeviç ile Hesselink'ten maliyetleri nedeniyle uzaklaşan Kartal, bu iki oyuncuda sona yaklaştı. Başkan Yıldırım Demirören ile dün bir araya gelen Teknik Direktör Rıza Çalımbay, transfer konusunda son gelişmeleri değerlendirdi. Çalımbay'ın tercihini Polonyalı oyuncudan yana kullanmak istediği ve bu konuda görüşmelerin sürdüğü kaydedildi. 
Teklif yaptıkları her oyuncunun isminin medyada yer aldığını vurgulayan Rıza hoca, "Zurawski de bunlardan biri, ancak onun da birçok talibi var. Amacımız, 12 Temmuz'da başlayacak olan ikinci etaba kadar iki yabancı olayını bitirmek" ifadesini kullandı. 

Beş saatte Beşiktaş 

CENGİZ MALGIR 

Beşiktaş'ta tempo iyice arttı, futbolcular dün toplam 5 saat çalıştı. Günde üç idman yapan Siyah - Beyazlılar'da oyuncuların adeta pestili çıktı. Sabah saat 07.00'de kros için ormana giden kafile, daha sonra 11.00 ve 18.00'de iki çalışma daha yaptı. Akşam idmanında Rıza Çalımbay takımı üçe bölüp turnuva yaptırırken gurbetçi Hakan Özdemir de denendi. Antrenman bitiminde ise taraftarlar, oyuncular ve teknik heyete baklava ikram edip çiçek verdi. 

Öğretmen Cordoba 

Rıza Çalımbay ile hayat bulan ve Beşiktaş'a sıkı sıkıya sarılan Cordoba, Avusturya kampında ilginç açıklamalarda bulundu. Siyah - Beyazlılar ile iki yıllık sözleşme yenileyen başarılı kaleci, "İki yıl sonra futbolu Beşiktaş'ta bırakmayı düşünüyorum. Amacım burada kalıp antrenör olarak çalışmak. Eğer böyle bir teklif gelmezse ülkeme dönüp, kaleci yetiştirmek için bir okul açacağım. Kendimi, içinde futbol sevgisi olan ve daha çok buna imkan bulamayan çocuklara adayacağım" dedi. 
Cordoba, takımda 4 tane kaleci olmasının kendisini sıkıntıya sokmadığını da belirtti. 

Arhavi'nin Kartallar'ı 

Artvin Amatör Ligi'nde mücadele eden Arhavispor, Beşiktaş'ın yardımıyla futbol okulu açtı. 12 yaş sınırında 44 öğrencileri bulunduğunu söyleyen Başkan Hüseyin Uzunhasanoğlu, Siyah - Beyazlılar'dan gelen 70 saatlik bir program uyguladıklarını ifade etti, "Geçen yıl Adem Büyük'ü verdik. Bölgemizdeki yetenekleri ortaya çıkarmaktan mutluluk duyuyoruz" dedi. 

Kartal'ın rakibi yok 

11 Temmuz'da ikinci etap kamp çalışmaları için Almanya'ya geçecek olan Beşiktaş, Seefeld'de maç yapacak rakip arıyor. Bölgede sadece Nantes'ın kamp yapıyor olması ve onların da kabul etmemesi nedeniyle arayışa geçen Kartal rakip bulamadı. 

Almancı ikizler 

Kartal'ın iki gurbetçisi Mustafa ve Ali kampın ayrılmaz ikilisi olarak göze batıyor. Beşiktaşlı futbolcular sürekli beraber gezen Mustafa ile Ali'ye, "Almancı ikizler" lakabı taktı. 

Tandoğan sakatlandı 

Kartal'ın topla sabah yaptığı ilk antrenmanında Ali Tandoğan hafif bir sakatlık geçirdi. Kulüp Doktoru Yalçın Yavuzer'in, saha ortasında müdahale ettiği başarılı futbolcu daha sonra çalışmaya devam etti. Tecrübeli oyuncu, İstanbul'da da sakatlanmıştı. 


</TEXT>
</DOC>
