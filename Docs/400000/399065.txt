<DOC>
<DOCNO> 399065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sontur22.html </URL>
<DATE> 2005/11/29/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Bulgaristan vizesindeki "Odrin" adına tepki .. 
</HEADLINE>
<TEXT>

     Edirne’nin Bulgaristan Başkonsolosluğu’ndan alınan vizelerin üzerinde, verildiği yer olarak "Edirne" yazması gerekirken, "Odrin" kelimesinin yer alması tepki çekti. 
     Cumhuriyet Halk Partisi CHP Hatay milletvekili ve emekli Büyükelçi İnal Batu, AA muhabirine yaptığı açıklamada, yurtdışına çıkışta, gidilecek ülkenin konsolosluğundan alınan vizede, vizenin verildiği kentin adının Türkçe olarak yer alması gerektiğini söyledi. 
     Bunun dışında davranışta bulunanlar hakkında devletin ilgili birimlerinin gerekli yasal işlemi devreye sokması gerektiğini bildiren Batu, "Modern çağdayız. Hala antik dönemdeki isimlerin kullanılması ve şoven duygularla hareket edilmesi yanlıştır. Devletin ilgili uyarıyı yapmasına karşılık, aynı şekilde ’Odrin’ olarak yazılmakta ısrar edilirse, Türkiye’nin de ilgili birimleri buna karşılık vermelidir" dedi. 
     Edirne’nin Bulgaristan Başkonsolosu Angel Angelov ise, pasaportlardaki vizelerin üzerine, verildiği yer olarak Bulgarca "Odrin" yazıldığını belirterek, "Kendi dilimizde Edirne’ye ’Odrin’ dediğimiz için böyle yazıyoruz. Bu konuda bize herhangi bir makamdan şikayet gelmedi" dedi. 
     Bu arada Edirne’nin Yunanistan Konsolosluğu’nun verdiği vizelerin üzerinde, Türkçe olarak "Edirne" yazdığı öğrenildi. 
     
</TEXT>
</DOC>
