<DOC>
<DOCNO> 360262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/spor/axspo01.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda devrim 
</HEADLINE>
<TEXT>


Futbol Federasyonu ile PFDK'nın yaklaşık üç aydır büyük bir gizlilik içinde hazırladığı yeni disiplin talimatlarını Milliyet ele geçirdi. Küfüre anons geri dönüyor, televizyon görüntülerinden ceza verilebilecek 

CEMAL ERSEN 


Profesyonel Futbol Disiplin Talimatı'nda yapılması kararlaştırılan ve yeni sezondan itibaren yürürlüğe girecek reformlar Türk futbolunda devrim yaratacak. 
Futbol Federasyonu ile PFDK tarafından yaklaşık 3 aydır büyük gizlilik içinde yürütülen ve son rötüşları yapılan yeni talimat, yönetim kurulunun ilk toplantısında görüşüldükten sonra uygulamaya konacak. 
Geçen sezon A.Sebatspor - Kayserispor maçında yaşanan teşvik ve yüklü miktarda bahis iddialarından sonra harekete geçen federasyon, disiplin talimatıyla futbolcu, antrenör ve yöneticilere bahis oyunlarını yasaklayacak. Küfürlü ve kötü tezahürata karşı anons uygulamasını geri getiren, televizyon görüntülerinden ceza verilmesini resmileştiren, teknik adamlara verilen hak mahrumiyeti cezasını uygulanır hale getiren, futbolculara para cezası öngören, disiplin kurulu tarafından yıllardır takdiri azaltıcı sebeb adı altında cezalara yüzde 50 indirim getiren hükmü katılaştıran yeni talimat, Alman ekolünden esinlenerek düzenlendi. 
Futbol Federasyonu başkanı Levent Bıçakcı'nın direktifiyle silbaştan hazırlanan ve önemli değişikler içeren yeni disiplin talimatının çarpıcı bazı maddeleri şöyle 

1 Profesyonel liglerdeki yönetici, futbolcu ve teknik adamlar müşterek bahis oynayamayacak. Bahis oynadığı saptanan bu kapsamdaki kişiler için 6 aydan 2 yıla kadar hak mahrumiyeti cezası verilecek. 
2 Hak mahrumiyeti cezası alan teknik adamlar cep telefonu veya telsiz aracılığı ile tribünden yedek kulübesine talimat veremeyecek. Maç öncesi sahaya giremeyecek, devre arasında soyunma odasında bulunamayacak. Teknik adamlar federasyon temsilcisinin gözetiminde olacak. Söz konusu yasakları ihlal edenlerin cezası ikiye katlanacak. 
3 Küfür ve kötü tezahürat nedeniyle yaptırılan anons uygulaması yeniden başlayacak. Ancak bu kez anonsları hakemler değil federasyon temsilcileri yaptıracak. Toplu ve devamlılık arz eden durumlarda 1. anons için 10 bin YTL, ikinci anons için 25 bin YTL, buna karşın devamı halinde ise saha kapatma veya seyircisiz oynama cezası verilecek. 
4 Hakemin görmediği pozisyonlarda yapılan futbol dışı ihlallerde televizyon görüntüleri kullanılarak disiplin cezası verilebilecek. Geçen sezon büyük tartışmalara yol açan uygulamanın resmileştirilmesiyle disiplin kurulu rahatlayacak. 
5 Rakip takım oyuncusu, hakem ve seyircilere karşı tükürmek, tekme ve yumruk atmak, ağır hakarette bulunmak suçu işleyenlere para cezası öngürülecek. Cezanın miktarı liglere göre değişecek ve yetki disiplin kurulunda olacak. 
6 Saha olaylarında hem kapatma hem seyircisiz oynama cezası birlikte verilebilecek. Ayrı ayrı fiillerin karşılığı farklı cezalar aynı anda uygulanacak. Bir kulübe hem seyircisiz hem kapatma uygulanabilecek. 
7 PFDK'da yer alan "takdiri azaltıcı sebepler" başlıklı maddenin cezalarda yüzde 50 indirim gören hükmüyle ilgili inisiyatif disiplin kurulunda olacak ve her olayda uygulanmayacak. 
8 UEFA standartlarında "disiplin müfettişliği" uygulaması geçilecek ve federasyon tarafından oluşturulacak bir kurulun üyeleri maçlarda meydana gelen futbol dışı ihlallerde res'en disiplin kuruluna sevk yapabilecek. 
9 Disiplin Kurulu'na sevk edilen şahısların savunma verme süreleri üç günden iki güne inecek. Böylece kurulun çalışma temposu artacak ve spekülasyonların önüne geçilecek. 
10 Profesyonel Futbol Disiplin Kurulu tarafından verilen cezaların iki maça kadar olanı için Tahkim Kurulu'na itiraz edilemeyecek. İki maçın üzerindeki cezalar için Tahkim Kurulu yolu açık kalacak. Bu uygulama kulüp yönetici ve teknik adamları için ise 15 gün olacak. 

Fikstür çekiliyor 

2005 - 2006 sezonu Türkiye Birinci Süper Futbol Ligi ile İkinci Lig A Kategorisi fikstürleri bugün İstanbul'da çekilecek. Ataköy Olimpiyatevi'nde yapılacak ve tüm kulüp temsilcilerinin de katılacağı fikstür çekimi saat 14.00'de başlayacak. Ligde yeni sezon perdelerini 5-6-7 Ağustos tarihlerinde açacak. 


</TEXT>
</DOC>
