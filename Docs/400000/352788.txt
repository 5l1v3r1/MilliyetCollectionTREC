<DOC>
<DOCNO> 352788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/siyaset/siy02.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydi referanduma 
</HEADLINE>
<TEXT>


CHP Kadın Kolları'nın başlattığı kampanyaya katılan Deniz Baykal, milletvekili dokunulmazlıklarının kaldırılması için referandum istedi 

ANKARA Milliyet 


Başbakan Recep Tayyip Erdoğan'ın türban konusunda referanduma gidilmesi önerisine, CHP Genel Başkanı Deniz Baykal, milletvekili dokunulmazlıklarının kaldırılması konusunda referanduma gidilmesi çağrısıyla karşılık verdi. 
Baykal, dün CHP Kadın Kolları'nın milletvekili dokunulmazlığının kaldırılması amacıyla başlattığı, "Hükümet çık ortaya hesap ver" kampanyasına destek vermek amacıyla, Yüksel Caddesi'ndeki standı ziyaret ederek imza verdi. 

'Halka söz verdik' 
Çok sayıda milletvekilinin de katıldığı etkinliğin ardından Baykal, Yüksel Caddesi'nden Atatürk Bulvarı'na kadar yürüyerek vatandaşlarla sohbet etti. 
Atatürk Bulvarı üzerinde soruları yanıtlayan Baykal, CHP'nin yıllardır milletvekili dokunulmazlıklarının kaldırılması mücadelesi verdiğini hatırlatarak "Seçim öncesi halka televizyonda söz verdik. Aradan 3 yıla yakın süre geçti. Dokunulmazlıklar, siyasiler ve milletvekillerine yargı karşısında dokunulmama güvencesi getiriyor. Hatta bunun için siyaset yapan, parlamentoya giren var" dedi. 






</TEXT>
</DOC>
