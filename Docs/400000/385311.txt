<DOC>
<DOCNO> 385311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sontur07.html </URL>
<DATE> 2005/10/09/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Fidyeciler, bulundukları evden cep telefonunu arayınca... 
</HEADLINE>
<TEXT>

     Sezer KÜÇÜKKURT DHA 

      AFYONKARAHİSAR'ın Şuhut İlçesi Karaadilli Beldesi'ndeki Erenler Mahallesi Muhtarı Bayram K.'nın 6 yaşındaki ilköğretim öğrencisi oğlu Y.K.'yı 50 bin YTL fidye için kaçıran 1'i kadın 5 kişi bulundukları evin telefonundan çocuğun babasının cep telefonunu arayınca, yerlerini tespit eden polis ve jandarma ekipleri tarafından operasyon yapıldı. Fidyecilerden 3'üç ele geçirilirken, kurtarılan Y.K. ailesine teslim edildi. DHA muhabirinin telefonla konuştuğu Y.K., çok korktuğunu, ailesine kavuştuğu için mutlu olduğunu söyledi. 
     Köyde koyun da yetiştiren muhtar Bayram K.'nın ilköğretim 1'inci sınıf öğrencisi Y.K., 4 gün önce sabah saat 08.15 sıralarında okula giderken, arkadaşları ve akrabalarıyla yürüdüğü ara sokakta, otomobille yanaşan iki kişi tarafından kaçırıldı. 
     Y.K.'yı kaçıran şebeke üyeleri son olarak dün kaldıkları evin telefonundan Bayram K.'yı arayıp Çocuğuna kavuşmak istiyorsan 50 bin YTL'yi hazır'' tehditinde bulundu. Cep telefonunda görüştüğü numara gören Bayram K. hemen güvenlik güçleriyle bağlantı kurdu. Telefon numarasından evin Afyonkarahisar'daki Fatih Mahallesi'nde olduğunu tespit eden güvenlik güçleri operasyon düzenledi. 
     Polis ve jandarma ekiplerinin ortaklaşa düzenledikleri operasyonda Y.K. kurtarılırken, şebeke elemanlarından İsmail Karakoç, Cariye Karakoç ve Ahmet Kösem yakalandı. Kaçan 2 şebeke üyesinin de yakalanması için çalışmaların sürdüğü belirtildi. 
     Gözaltına alınan 3 zanlının Afyonkarahisar Jandarma Komutanlığı'ndaki sorgusu sürerken, oğulları Y.K.'ya kavuşan aile sevince boğuldu. DHA muhabirinin telefonla görüştüğü Y.K., Çok korktum, ama kurtulduğum ve aileme kavuştuğum için mutluyum'' dedi. 
     
</TEXT>
</DOC>
