<DOC>
<DOCNO> 374815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonspo41.html </URL>
<DATE> 2005/09/01/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Danimarka Milli Takımı, BJK İnönü Stadyumu'nda çalıştı... 
</HEADLINE>
<TEXT>

     Dünya Kupası eleme gurubunda 3 Eylül Cumartesi günü Türkiye ile karşılaşacak Danimarka, ilk çalışmasını yaptı. 
     Teknik direktör Morten Olsen yönetiminde BJK İnönü Stadı’nda gerçekleştirilen antrenman öncesi, basın mensuplarına futbolcularla ropörtaj izni verilirken, Danimarkalı oyuncular tek hedeflerinin galibiyet olduğunu söyledi. 
     Danimarka Milli Takımı’nın golcü ismi Jon Dahl Tomasson, Türkiye’nin teknik oyunculara sahip, güçlü bir takım olduğunu belirterek, "Gerçekten zor bir maç oynayacağız. Tipik bir final karşılaşması. Biz kazanmak için elimizden geleni yapacağız. Tribünler sahaya çok yakın. Türk taraftarlar da 90 dakika susmayacaktır. 
     Kaybeden tarafın artık 2006 hayalleri tamamen bitecek. Ama biz kazanmak için geldik. Zor olsa da bunu başarmak istiyoruz" diye konuştu. 
     Tomas Helveg de Türkiye karşısında kazanmak için sahada olacaklarını kaydederek, "İlk maçta 10 kişi kalmıştık. Şimdi ise deplasmandayız ve yine zorlu olacak. Biz kazanmak için çalışacağız. 
     Saha atmosferi de oyunu etkileyecektir" dedi. 
     Jesper Gronkjaer ise Türkiye-Danimarka karşılaşmasının taraftarlar açısından oldukça zevkli geçeceğine inandığını belirterek, "Final havasında geçecek. İki taraf için de çok önemli bir karşılaşma. 
     Türkiye güçlü bir takım. Şansı daha iyi olan takım kazanır" diye konuştu. 
     Danimarka Milli Takımı’nın antrenmanı, ilk 15 dakikası dışında basın mensuplarına kapalı tutuldu. 
     
</TEXT>
</DOC>
