<DOC>
<DOCNO> 384520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonsiy09.html </URL>
<DATE> 2005/10/06/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Baykal Meclis'te dün yaşanan kavgayı anlattı 
</HEADLINE>
<TEXT>

     Dışişleri Bakanı Abdullah Gül ile CHP Lideri Deniz Baykal arasında dün TBMM’de yaşanan müzakere çerçeve belgesi tartışmaları bugün de sürdü. 
     NTV’nin sorularını yanıtlayan Deniz Baykal dün Meclis Genel Kurulu’nda Dışişleri Bakanı Gül ile arasında yaşanan müzakere çerçeve belgesi tartışmasına açıklık getirdi. Bu süreçten ne Meclis’in, ne kendilerinin haberi olmadığını, işin kapalı kapılar ardında yürütüldüğünü savunan Baykal, "Bize ne müzakere çerçevesinin metni geldi, ne ayrıntılı brifing verildi, ne bir bakan ya da yetkili bilgi verdi" dedi. Belgeyi 4 Ekim günü internetten elde edebildiklerini ifade eden Baykal, Dışişleri Bakanı Gül’ün dünkü "metni gönderdik" şeklindeki sözlerini de yanıtladı. Baykal, şöyle dedi 
     
     BELGEYİ PARTİNİN BEKÇİSİNE BIRAKMIŞLAR 

     "Dün Meclis’teki müzakere öncesi saat 14 00-14 30 arası bir saatte birisi geliyor, CHP genel başkanının sekretaryasına değil, genel sekreterinin sekretaryasına değil, partinin evrak bölümüne değil, girişteki görevlisine, bir anlamda partinin bekçisine belge bırakılıyor, imza karşılığı da değil. Bizim partinin kapısına atılmış, bırakılmış gidilmiş. Bu iyi bir yöntem değil." 
     
     MAHCUBİYET İÇİNDEKİ GÜL’ÜN LAUBALİ YAKLAŞIMI 

     Baykal, dünkü müzakerelerde Gül’ün kürsüden inerek çerçeve belgesini önüne bırakması sırasında yaşananları da anlattı. 
     Gül’ün belgeyi vermemenin mahcubiyeti içinde, oturduğu sıraya yinelerek "Almadıysanız vereyim" diye belgeyi getirdiğini, kendisinin de elini uzatarak almadığını söyledi. "Yani bir Dışişleri Bakanı böyle mi yapar, fekalade laubali bir yaklaşım" diyen Baykal, "Geldi belgeyi bıraktı, bırakınca ’uygulama böyle mi oluyor sayın bakan’ dedim, asabı bozuldu geldi çekti geri aldı belgeyi" diye konuştu. 
     
     ERKEN SEÇİM OLMALI 

     Deniz Baykal, Başbakan Tayyip Erdoğan’ın erken seçim olmayacağına ilişkin açıklamasını da değerlendirdi. Bir parlamento için dört yılın makul bir süre olduğunu, seçimin dört yılda yapılması gerektiğini dile getiren Baykal, "Parlamentoyu dördüncü yılın ötesine taşıma çabası yanlıştır, bu bazı işleri kotarma çabasıdır, Cumhurbaşkanını seçme isteğidir. Bırakın Cumhurbaşkanını yeni parlamento seçsin" diye konuştu. 
     
</TEXT>
</DOC>
