<DOC>
<DOCNO> 392227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sontur14.html </URL>
<DATE> 2005/11/04/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Erzurum'da yuvada bir bebek öldü... 
</HEADLINE>
<TEXT>

     Erzurum’da Zübeyde Hanım Çocuk Yuvası’nda kalan 13 aylık bir bebek öldü. 
     AA muhabirinin edindiği bilgiye göre, Erzurum’da 0-6 yaş grubu çocukların barındığı Zübeyde Hanım Çocuk Yuvası’nda kalan 13 aylık bir bebek rahatsızlanınca dün hastaneye kaldırıldı. 
     Bebeğin yapılan kontrolün ardından tekrar yuvaya getirildiği, ancak bugün sabah saatlerinde hayatını kaybettiği öğrenildi. 
     Erzurum Valisi Celalettin Güvenç, AA muhabirine yaptığı açıklamada, söz konusu bebeğin rahatsızlanmasının ardından sosyal hizmetler uzmanı nezaretinde Aziziye Araştırma Hastanesi’ne kaldırıldığını belirterek, bebeğe zatürree başlangıcı ve göz nezlesi teşhisi konduğunu söyledi. Güvenç, kontrolü yapan doktorun kararı neticesinde bebeğin hastanede yatırılmadığını belirterek, şunları kaydetti 
     "Dün öğle saatlerinde rahatsızlanan çocuğumuz hastaneye götürülmüştür. Çocuğumuza gereken ilaçlar da alınmıştır. Ancak hastanede yatırılmaması kontrolü yapan doktorun kararıdır. Olayla ilgili idari inceleme ve adli takibat başlatıldı. Çok üzgünüz." 
     
     "ŞU ANDA OLAYLA İLGİLİ SORUŞTURMA YAPILIYOR" 

     Sağlık Bakanı Recep Akdağ, Erzurum'daki yuvada meydana gelen bebek ölümüyle ilgili olarak, başlatılan soruşturmanın sürdüğünü söyledi. 
     Akdağ, Esnaf ve Sanatkarlar Odası'ndaki ziyaretinin ardından gazetecilere yaptığı açıklamada, yurt ve çocuk yuvalarıyla ilgili kontrol, inceleme ve değerlendirmelerin ilgili bakanlık tarafından yapıldığını belirterek, olay sonrası başlatılan soruşturmanın devam ettiğini bildirdi. Yapılacak soruşturmanın ardından kesin sonuca varılabileceğini belirten Akdağ, şunları kaydetti 
     "Bir yavrumuz hastalanmış, üniversite hastanesine götürülmüş. Üniversite hastanesinde bu yavrumuza bir tedavi verilmiş daha sonra da yavrumuz vefat etmiştir. Şu anda olayla ilgili soruşturma yapılıyor. Sayın savcı da eğer bu hususta ihtiyaç duyarsa adli soruşturmasını yapacaktır. Onların sonucuna göre de mesele nedir, ortada bir ihmal var mı, yoksa tabii bir hastalık sonucunda elde olmayan imkanlardan mı yavrumuz kaybedilmiş Bunlar yapılacak araştırmalar sonucunda ortaya çıkacaktır." 

     
</TEXT>
</DOC>
