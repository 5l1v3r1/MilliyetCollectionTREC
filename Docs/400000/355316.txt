<DOC>
<DOCNO> 355316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/siyaset/siy04.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de Erdoğan tartışması 
</HEADLINE>
<TEXT>


ANKARA Milliyet 


Başbakan Recep Tayyip Erdoğan'ın Gaziantep'te yaptığı konuşmada söylediği 'Başörtülüler de, başörtüsüzler de benim kardeşimdir' sözü, TBMM'de tartışma yarattı. Genel Kurul'daki görüşmeler sırasında söz alan CHP'li Vezir Akdemir, Erdoğan'ın sözlerini anımsatarak, "Türkiye'de aç olan 20 milyon insan Başbakan'ın kardeşi olamaz. Başbakan'ın kardeşi, hayali ihracatçılardır, bankacılardır, başörtülü veya başörtüsüzler değil. Başbakan'ın can ciğer kardeşi hayali ihracatçılardır" dedi. 
Tepki gösteren AKP'li Eyüp Fatsa da kürsüden yaptığı konuşmada şunları söyledi "Bu sözü, sahibine iade ediyorum. Kimin, kimin kardeşi olduğunu millet biliyor. Başbakan'ın tek kardeşi Mustafa Erdoğan'ı, kimse yanlışla bir araya getiremez" diye konuştu. 



</TEXT>
</DOC>
