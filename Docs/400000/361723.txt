<DOC>
<DOCNO> 361723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sontur23.html </URL>
<DATE> 2005/07/16/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Amasya'da 150 koyun telef oldu... 
</HEADLINE>
<TEXT>

     Amasya'da, özel bir çiftlikte parazitlerden korumak amacıyla ilaçlama yapılan koyunlardan 150 tanesinin bir hafta içinde telef olduğu bildirildi. 
     Edinilen bilgiye göre, Meşeli Çiftliği Köyü'nde Cem Kaplan'a ait Meşeli Çiftliği'nde 350 koyuna parazitlerden korumak amacıyla ilaçlama yapıldı. İlaçlamanın ardından, 150 koyun bir hafta içinde telef oldu. 
     Çiftlik ve aynı zamanda bölgeye et satışı yapan Etaş Et Bankası sahibi Cem Kaplan, AA muhabirine yaptığı açıklamada, ilaçlamadan sonra koyunların telef olduğunu belirterek, ölümlerin devam ettiğini söyledi. 
     Telef olan koyunların iç organlarını incelenmesi için Samsun'da özel bir laboratuvara gönderdiklerini belirten Kaplan, koyunlara uyguladıkları parazit ilacının numunesini de Ankara Etlik Veteriner Araştırma Enstitüsü'ne yolladıklarını bildirdi. 
     Koyunların büyük ihtimalle ilaç nedeniyle telef olduğunu öne süren Kaplan, alınacak laboratuvar sonuçlarına göre sorumlular karşısında yasal haklarını arayacaklarını söyledi. 
     
</TEXT>
</DOC>
