<DOC>
<DOCNO> 367231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/spor/spo01.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Olmazsa olmaz 
</HEADLINE>
<TEXT>


Beşiktaş Teknik Direktörü Rıza Çalımbay, "Gelecek yabancının elimdekilerden iyi olması lazım. Yoksa transfer yapmayız" dedi 


Beşiktaş Teknik Direktörü Rıza Çalımbay, dün yeni sezonun ilk basın toplantısını yaptı, lige her yönden hazır olduklarını ifade etti. Taraftardan destek ve güven isteyen başarılı çalıştırıcı, transfer sürecinin de olumlu geçtiğini söyledi. 
Yerli transferlerde Ersen Martin dışında istediği tüm futbolcuların alındığını vurgulayan Çalımbay, "Aslında biz yabancı forvet transferi düşünmüyorduk. Youla'yı almıştık. Ancak Carew'in gidişinin ardından forvet arayışımız oldu ve Ailton'da karar kıldık. Eğer orta sahada iyi bir oyuncu bulamazsak transfer yapmayız. Alacağımız oyuncunun benim elimdekinden iyi olması lazım. Yoksa futbolcu almam" diye konuştu. 
Ailton'un transferini istediğini kaydeden Rıza hoca, "Geçmişine, yapacaklarına baktık ve ona karar verdik. Geç gelme nedenlerinden biri eşi Meksikalı ve vize problemi çıkmış, bu da uzun süre almış. İkincisi ise Ailton hiçbir yere eşi ve çocuklarını götürmemiş, buraya eşi ve çocuklarıyla geldi ve toparlanması uzun sürdü" dedi. 
UEFA Kupası ön elemesinde oynayacakları Vaduz karşılaşmasına da değinen Rıza Çalımbay şunları söyledi 
"Rakibimizi tanımıyoruz. Ancak bir maçını izledik, bir maçını daha izleyeceğiz. Titiz bir araştırma yapıyoruz. Trabzonspor, tanımadığı bir takımla eşleşti ve elendi. Onlar şanssızdı. Çünkü rakibini hiç canlı seyretmedi ama biz iki kez canlı seyredeceğiz." 


Kartal dayanışması 


Başkan Yıldırım Demirören'in eşi Revna Demirören'in verdiği yemekte, Beşiktaş'ın yöneticileri ve futbolcuların eşleri bir araya geldi. Ulus Sunset Restauran'daki buluşmada Siyah - Beyazlı kadınlar yeni sezon öncesi birlik beraberlik mesajı verdi. 

İlk maç Bebek'in 

UEFA Kupası ön elemesi ilk maçında, 11 Ağustos'ta Liechtenstein'in Vaduz takımıyla karşılaşacak olan Beşiktaş'ın bu karşılaşmasını, Hırvatistan Futbol Federasyonu'ndan Ivan Bebek yönetecek. 25 Ağustos'taki rövanşın hakemliğini ise Rus Igor Egorov yapacak. 

Okan Koç Konya'da 

Beşiktaş, gözden çıkardığı Okan Koç'u, geçen sezon da kiralık gönderdiği Konyaspor'a verdi. İki kulüp arasında yapılan anlaşma gereği Yeşil - Beyazlılar'ın bonservis bedeli ödemeyeceği, ancak başka bir kulübe satılması halinde satıştan yüzde 50 pay vereceği öğrenildi. 

Ailton'dan altı gol 

Beşiktaş'ta dün ilk idmanına çıkan Ailton, attığı altı golle klasını gösterdi. Sambacı, şık hareketleri ve isabetli paslarıyla alkış alırken, neşesiyle de takım arkadaşlarının sempatisini topladı. Rıza Çalımbay, kamp kadrosuna Ailton'u da aldı. Adem Dursun ile girdiği ikili mücadelede sağ ayak bileği dönen Gökhan Zan doktorların yardımıyla sahayı terketti. Sol topuğunda ağrı hisseden Tümer de idmanı yarıda bıraktı. Önceki gün başına güneş geçen İbrahim Akın antrenmana çıkmadı. Beşiktaş, Erciyes maçı için bugün Kayseri'ye geçecek. 


</TEXT>
</DOC>
