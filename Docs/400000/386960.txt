<DOC>
<DOCNO> 386960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sonspo31.html </URL>
<DATE> 2005/10/15/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Biyediç'ten savunma, Hadzıbegiç'den ilginç açıklama 
</HEADLINE>
<TEXT>

     Diyarbakırspor Teknik Direktörü Nejat Biyediç, kaybettikleri puanları deplasman maçlarında gidermeye çalışacaklarını söyledi. 
     Biyediç, maçın ardından yaptığı açıklamada, talihsiz bir şekilde yenilen ilk golden sonra, futbolcuların oyundan düştüğünü belirtti. 
     Karşılaşmanın ikinci yarısında futbolcuların gol atma telaşına girdiğini ve geride boşluklar bıraktığını kaydeden Biyediç, ''Takımın eksiklerinin farkındayım. Bu eksikleri en kısa sürede gidermek için mücadele edeceğiz. İlk yarı disiplinli ve rakibe oranla daha baskın bir oyun sergiledik. Yenilen ilk golden sonra oyun disiplininden koptuk. Futbolcularım gerçekten iyi niyetli. Kaybettiğimiz puanları deplasmanda gidermeye çalışacağız'' dedi. 
     Gaziantepspor Teknik Direktörü Faruk Hadzıbegiç de deplasmanda alınan galibiyetten dolayı sevinçli olduklarını ifade ederek,''Maçın ikinci yarısında bir futbolcumuz kırmızı kart görerek oyun dışında kaldı. Hakemin gösterdiği kırmızı kart futbolcuları motive etti'' diye konuştu. 
     
</TEXT>
</DOC>
