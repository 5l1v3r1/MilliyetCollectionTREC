<DOC>
<DOCNO> 371167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/soneko24.html </URL>
<DATE> 2005/08/19/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Türkiye'deki bankaların yüzde 58'inde kredi talebinde artış var... 
</HEADLINE>
<TEXT>

     Türkiye'deki bankaların yarıdan fazlası, bu yılın Nisan-Haziran döneminde, genel olarak kredi talebinde artış olduğunu belirtti. 
     Söz konusu dönemde, kredi talebinde artış olduğunu belirten bankaların oranı net yüzde 58 olurken, bu oran, önceki dönem artış beklentisi oranı olan net yüzde 25'in oldukça üzerinde gerçekleşti. 
     Merkez Bankası, ekonomide büyümenin finansmanında önemli bir faktör olan banka kredilerinin izlenmesi ve eğilimlerinin doğru değerlendirilmesi amacıyla, üçer aylık dönemleri kapsayacak şekilde yeni hazırlamaya başladığı ''Banka Kredileri Eğilim Anketi''nin, Nisan-Haziran dönemine ilişkin ilk verilerini yayınladı. 
     Buna göre, Nisan-Haziran 2005 döneminde, kredi talebi artış hızında, bir önceki dönemde yaşanan gerilemenin tersine, bu dönem tüm kredi türleri talebi yüksek oranda arttı ve en büyük artış yüzde 3'den yüzde 35'e yükselen büyük işletmelere verilen kredilerde gözlendi. 
     Vade koşulları dikkate alındığında, uzun vadeli kredi talebindeki yüzde 12'lik artış beklentisi, yüzde 64 ile beklentilerin çok üzerinde gerçekleşti. 
     Gelecek üç ay için ise bankaların yüzde 27'si, genel olarak, işletmelere verilen kredi talebinde artış öngördü. 
     Küçük ve orta ölçekli işletmelere verilen kredilere olan talebin artacağını öngören bankaların oranı yüzde 51, kısa vadeli kredilere olan talebin artacağını bekleyen bankaların oranı da yüzde 20 olarak belirtildi. 
     Kredi talebini etkileyen faktörler açısından, önceki döneme paralel olarak, sabit yatırımların yüzde 64, stok artırımı ve işletme sermayesi gereksiniminin yüzde 44, borcun yeniden yapılandırılmasının yüzde 12, finansman ihtiyaçlarının ve satıcıların peşin alımlarda uyguladığı ıskonto ve kolaylıkların da yüzde 35 oranında kredi talebini artırdığı bildirildi. 
     Önceki dönemde bankaların yüzde 15'ine göre kredi talebini azaltan faktörlerden biri olarak görülen ''diğer bankalardan alınan krediler''in bu dönemde talebi değiştirmediği, geçen dönemde talep üzerinde etkisi olmayan ''işletmelerin birleşme ve yeniden yapılanmaları''nın, bu dönem talebin artmasında yüzde 16 oranında etkili olduğu gözlendi. 
     Talebi azaltan tek faktör ise yüzde 7 ile ''banka dışı mali kesimden alınan krediler'' oldu. 
     
     KREDİ STANDARTLARI... 

     Banka Kredileri Eğilim Anketi'ne göre, Nisan-Haziran 2005 dönemi için verilen cevaplar değerlendirildiğinde, bankaların tamamı, bir önceki dönemde bu dönem için işletmelere verilen kredi ve kredi limitlerinin onaylanmasında uygulanan standartları genel olarak değiştirmeyeceklerini öngördüler. 
     Ancak, döneme ilişkin gerçekleşme rakamları net yüzde 13 ile gevşeme yönünde oldu. 
     Bu genel eğilime paralel olarak, küçük ve orta ölçekli işletmelere verilen kredilerle ilgili standartları biraz gevşettiğini belirten bankaların oranı beklenenin üzerinde, ancak bir önceki döneme kıyasla daha düşük seviyede gerçekleşti. Buna göre, beklenen yüzde 3, gerçekleşen yüzde 13, geçen dönem gerçekleşen yüzde 27 oldu. 
     Büyük işletmelere verilen kredilerle ilgili standartlarda bankaların yüzde 9'u sıkılaşma beklerken, standartların gevşediğini bildiren bankaların oranı yüzde 15 oldu. 
     İşletmelere verilen kısa ve uzun vadeli kredilerle ilgili standartlarda ise yine sıkılaşma beklentilerinin aksine yüzde 13 ve yüzde 11'lik gevşemeler yaşandı. Bankaların tamamına yakını kredi standartlarında genel olarak gelecek üç aylık dönemde de çok önemli bir değişiklik öngörmedi. 
     Bankalar, küçük ve orta ölçekli işletmelere verilen krediler ile ilgili standartlarda yüzde 18 gevşeme beklerken, diğer kredilerde yüzde 8 ile 15 arasında değişen oranlarda sıkılaşma öngördü. 
     Nisan-Haziran 2005 döneminde kredi standartları, değişime neden olması beklenen faktörlerden önemli derecede etkilenmedi. Bu faktörlerden, ''bankanın likidite pozisyonundaki değişim ve diğer bankaların rekabetinin, standartların gevşetilmesindeki katkısı'' önemini korudu. 
     Sermaye yeterliliği ile ilgili kısıtlar ve genel ekonomik faaliyetlere ilişkin beklentilerin önceki dönemde standartları sıkılaştırıcı etkisinin, bu dönem tersine dönerek standartların gevşetilmesi yönünde gerçekleştiği, para ve tahvil piyasasına erişim olanağı faktörünün ise, bir önceki dönemde sıfır olan etkisinin bu dönem yüzde 13 gevşeme yönünde olduğu belirtildi. 
     
     KREDİ KOŞUL VE KURALLARI... 

     Kredi koşul ve kuralları kapsamında, Nisan-Haziran 2005 döneminde bankaların yarısına yakını net yüzde 48 ortalama krediler üzerindeki kar marjını azaltmaya devam ettiğini belirtti. 
     Ortalama krediler üzerindeki kar marjı azalırken, daha riskli krediler üzerindeki kar marjında artış belirten bankaların oranı da, geçen döneme göre yüzde 14'den yüzde 3'e düştü. 
     Faiz dışında alınan ücret ve komisyonlarda artış raporlayan bankaların oranında da önceki dönemle kıyaslandığında, yüzde 35'den net yüzde 20'ye gerileme görüldü. 
     Ortalama krediler üzerindeki kar marjı aşağı çekilirken, bazı bankalarca bu düşüşün ücret ve komisyon artışlarıyla dengelenmeye çalışıldığı gözlendi. 
     Vade koşullarının, önceki dönemlerdeki sıkılaştırıcı etkisi bu dönem yüzde 32'lik bir oranda gevşetici etkiye dönüştü. Kredilerle ilgili teminat ve diğer özel koşullarda önemli bir değişiklik raporlanmadı. 
     
     BEKLENTİLERİN ÜZERİNDE TALEP ARTIŞI 

     Türkiye'deki bankalar, geçen üç ayda, bireysel kredilere olan talebin arttığını belirtirken, bu artışın bankaların beklentilerinin çok üzerinde gerçekleştiği bildirildi. 
     Merkez Bankası'nın yeni çalışması olan "Banka Kredileri Eğilim Anketi"nin "Nisan-Haziran dönemi" verilerine göre, diğer bireysel kredilerde bankaların sadece yüzde 1'i artış beklerken yüzde 95'lik, taşıt kredilerinde yine yüzde 1'lik artış beklentisine karşılık yüzde 42'lik ve konut kredilerinde ise yüzde 39'luk artış beklentisine karşılık net yüzde 67'lik artış bildirildi. 
     Gelecek üç aylık dönem için bankalar, talep artışı beklentilerini önceki üç aylık döneme göre artırıp, konut kredilerinde yüzde 67, taşıt kredilerinde yüzde 25 ve diğer bireysel kredilerde yüzde 66 oranında artış beklediklerini bildirdiler. 
     
     TALEBİ ETKİLEYEN FAKTÖRLER 

     Bu yılın Nisan-Mayıs-Haziran aylarını içeren 3 aylık dönemde, konut kredisi talebini etkileyen faktörlere bakıldığında, "konut piyasasına ilişkin olumlu beklentiler" talep artışında belirleyici rol oynamaya devam etmekle birlikte, geçen dönemde ortaya çıkan yüzde 82'lik oran, bu dönemde yüzde 64 ile zayıflama eğilimine girdi. 
     Talebi artırmaya devam eden diğer bir faktör ise, bankaların yüzde 46'sına göre, "tüketici güveni"... Diğer finansman kaynaklarının" talebi artırıcı etkisi yüzde 5'ten yüzde 17'ye, "konut alımı dışındaki tüketim harcamaları"nın talep üzerindeki olumlu etkisi ise yüzde 7'den yüzde 14'e yükseldi. 
     Önceki dönemlerden bu yana talebi azaltıcı yönde katkı yapan, "krediler üzerindeki vergi ve benzeri yüklerin azaltıcı etkisi" bu dönemde yüzde 5'ten yüzde 31'e çıktı. 
     Taşıt kredilerinde, taşıt piyasasına ilişkin beklentilerin, bir önceki dönemdeki yüzde 5'lik talep azaltıcı etkisi, bu dönem yüzde 17'lik talep artırıcı etki olarak ortaya çıktı. 
     "Diğer finansman kaynakları, tüketici güveni ve bireysel tasarrufların" talep üzerindeki olumsuz etkileri, benzer şekilde, bu dönemde olumluya dönüştü. Diğer taraftan, "taşıt alımı dışındaki tüketim harcamaları ve diğer bankalardan sağlanan krediler"in talep azaltıcı etkileri devam etmekle birlikte, önemli ölçüde zayıfladı. 
     Diğer bireysel kredilerde, talep artışında belirleyici olan, "dayanıklı tüketim mallarına yapılan harcamalar" bu dönemde de bankaların yüzde 47'lik bir bölümünce talebi artırıcı olarak değerlendirildi. Talebi artıran diğer faktör ise zayıflama eğilimine karşın yüzde 17'lik oranla "tüketici güveni" oldu. 
     "Bireysel tasarruflar ve diğer finansman kaynakları" ise bu dönemde talebi azaltıcı faktör olarak ortaya çıktı. 
     
     BANKALARIN ÖZEL BELİRTTİKLERİ... 

     Anket soruları dışında bazı bankaların özel olarak belirttiği hususlar ise şöyle 
     "İpotekli konut finansmanı Mortgage uygulamasına geçilmesinin, toplam bireysel krediler içindeki konut kredilerinin payını artıracağı, artan kredi kartı borçlarının kapatılmasına yönelik olarak ihtiyaç kredilerinin artacağı, önümüzdeki dönemde kredi talebini belirleyecek temel etkenin faiz olacağı beklenmektedir." 
     
     BİREYSEL KREDİ STANDARTLARI... 

     Söz konusu dönemde, ankete katılan bankalardan, konut kredilerine ilişkin standartları biraz gevşettiğini belirten bankaların oranı, beklentilere uygun düzeyde, yüzde 36 olarak gerçekleşti. 
     Taşıt kredilerinde, bir önceki dönemde bankaların yüzde 99'u standartların değişmeyeceğini belirtti ancak, gerçekleşme önceki dönemde yaşanan net yüzde 14'lük sıkılaşmanın aksine, net yüzde 26 oranında gevşeme şeklinde oldu. 
     Diğer bireysel krediler ile ilgili standartlar da, benzer şekilde, geçen dönemdeki net yüzde 15'lik sıkılaşma ve bu döneme ilişkin yüzde 99'luk değişmeme beklentisinin aksine, bankaların net yüzde 23'üne göre gevşetildi. Gelecek üç aylık dönem için bankaların net yüzde 41'i konut kredileri standartlarında gevşeme beklerken, taşıt ve diğer bireysel krediler için beklenti, değişmeme yönünde.. 
     Bireysel kredi standartlarının gevşetilmesinde katkısı olan faktörlere bakıldığında, konut kredilerinde, bankaların yüzde 47'sine göre "diğer bankaların rekabeti", yüzde 33'üne göre "emlak piyasasına ilişkin beklentiler", yüzde 19'una göre ise "genel ekonomik faaliyetlere ilişkin beklentiler" etkili oldu. 
     Taşıt kredilerinde, bu dönemde, standartların gevşetilmesinde etkili faktörler olarak, "diğer bankaların rekabetini belirten bankaların oranı yüzde 17'den yüzde 20'ye, genel ekonomik faaliyetlere ilişkin beklentileri gösteren bankaların oranı ise yüzde 13'ten yüzde 20'ye yükseldi. Geçen dönemde, bankaların yüzde 3'üne göre standartların sıkılaşmasında etkili olan, "bankaların fon maliyetleri ve bilanço kısıtlamaları" bu dönemde bankaların net yüzde 12'sine göre standartların gevşetilmesi yönünde katkı sağladı. 
     Diğer bireysel kredilerde, standartların gevşetilmesinde bankaların yüzde 52'si "diğer bankaların rekabetini", yüzde 29'u ise "genel ekonomik faaliyetlere ilişkin beklentilerin" etkili olduğunu belirtti. Geçen dönemde, bankaların yüzde 38'ine göre, standartların gevşetilmesinde etkili olan "fon maliyetleri ve bilanço kısıtları", bu dönemde bankaların yalnızca yüzde 8'i tarafından etkili olarak gösterildi. 
     
     KREDİ KOŞUL VE KURALLARI... 

     Konut kredilerinde, ortalama krediler üzerindeki kar marjını düşüren bankaların oranı önceki dönemdeki eğilimini sürdürerek yüzde 45'ten yüzde 47'ye yükseldi. 
     Vadeye ilişkin koşullardaki gevşeme eğilimi, önceki dönemdeki yüzde 21'lik oranın oldukça üzerine çıkarak, yüzde 31 olarak gerçekleşirken, teminat ihtiyacı ve kredi teminat oranında da gevşeme eğilimi görüldü. 
     Bu dönemde sıkılaştırılan tek koşul, "faiz dışında alınan ücret ve komisyonlar" oldu. 
     Daha riskli krediler üzerindeki kar marjının ise ilk kez bu dönemde azaltıldığı gözlendi. 
     Taşıt kredilerinde de benzer şekilde, ortalama krediler üzerindeki kar marjı azalmaya, vade koşulları gevşetilmeye devam etti. Daha riskli krediler üzerindeki kar marjının ilk kez düşürüldüğü bu dönemde, faiz dışında alınan ücret ve komisyonların az da olsa artırıldığı görüldü. 
     Diğer bireysel krediler söz konusu olduğunda, ortalama krediler üzerindeki kar marjını azaltan bankaların oranı yüzde 58'den yüzde 63'e, daha riskli krediler üzerindeki kar marjını azaltan bankaların oranı yüzde 16'dan yüzde 24'e ve teminat ihtiyacını azaltan bankaların oranı ise yüzde 16'dan yüzde 24'e yükseldi. 
     Ayrıca, bankaların yüzde 14'ü faiz dışında alınan ücret ve komisyonları azalttığını, yüzde 16'sı ise vade koşullarını gevşettiğini belirtti. 
     
</TEXT>
</DOC>
