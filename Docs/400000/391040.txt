<DOC>
<DOCNO> 391040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sondun30.html </URL>
<DATE> 2005/10/31/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Rusya NATO'ya alternatif yok 
</HEADLINE>
<TEXT>

     Rusya Savunma Bakanı Sergey İvanov, Rusya'nın, NATO'ya karşı doğuda askeri bir ittifak oluşturma peşinde olmadığını söyledi. 
     İvanov, Rus NTV televizyonuna yaptığı açıklamada, ''Doğuda hiçbir şekilde NATO karşıtı bir blok oluşturmayacağız. Askeri blok ve kampların zamanı geçti artık'' dedi. 
     Rusya ile Çin'i veya Rusya ile Hindistan'ı bağlayan askeri ve siyasi bir yükümlülük olmadığını ifade eden İvanov, ''Ancak bu belli bir bölgede güvenliği güvence altına almak için işbirliği yapmayacağımız anlamına da gelmiyor'' dedi. 
     İran'ın nükleer programı sorununa da değinen İvanov, İran'ın nükleer silaha sahip olmaması gerektiğini, ancak barışçı nükleer enerji kullanma hakkına sahip olduğuna dikkat çekti. 
     Rusya'nın medeni bir ülke olduğunu ve İran'ın nükleer silahlara sahip olmasına karşı olduğunu kaydeden İvanov, ''İran'ın nükleer enerjinin nimetlerinden yararlanma hakkı var. Elbette askeri nükleer konular tamamen başka bir konu'' dedi. 
     Uluslararası Atom Enerjisi Kurumu'nun UAEK İran'ın gizli nükleer silahlanma programı olduğuna dair bir bulgu elde edemediğini kaydeden İvanov, ''UAEK, İran'ın gelecekte nükleer silah üretmek için altyapı hazırladığına dair bir şey de bulamadı. Bu objektif bir gerçeklik'' diye konuştu. 
     
</TEXT>
</DOC>
