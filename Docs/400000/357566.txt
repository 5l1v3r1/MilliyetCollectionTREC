<DOC>
<DOCNO> 357566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/spor/spo09.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tour de Armstrong 
</HEADLINE>
<TEXT>


Dünyanın en zorlu spor organizasyonlarından biri olarak kabul edilen Fransa Bisiklet Turu bugün başlıyor. ABD'li sporcu üst üste altı kez kazandığı müthiş yarışa en büyük favori olarak giriyor 


Fransa Bisiklet Turu, yani orjinal ismiyle Tour de France bugün zamana karşı koşulacak özel etapla başlıyor. Dev organizasyon Fromentine - Noirmouter arasında gerçekleştirilecek ilk etapla resmen start alacak. Dünyanın en zorlu spor organizasyonu olarak gösterilen ve 21 etaptan oluşan tur, 24 Temmuz'da Champs de Elysees meydanında sona erecek. 11 ve 18 Temmuz tarihlerinde sürücüler birer gün dinlenecek. 
21 takımın katılacağı Tour de France'da Discovery Channel adına yarışan Lance Armstrong yine en büyük favori. Özellikle Alpler'deki tırmanış etaplarındaki performansıyla rakiplerine üstünlük sağlayan Armstrong bu yıla da iddialı giriyor. Daha önce altı kez üst üste kazanarak, tarihe geçen ABD'li bisikletçi son kez katıldığı organizasyonu elde edeceği bir zaferle kapatmak istiyor. Armstrong'un en büyük rakipleri ise Alman Ullrich, Kazak Vinokourov, İtalyan Basso ve Kolombiyalı Botero olarak gösteriliyor. 


</TEXT>
</DOC>
