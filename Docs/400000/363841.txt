<DOC>
<DOCNO> 363841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sondun13.html </URL>
<DATE> 2005/07/24/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Irak yine savaş alanı gibi... Peş peşe patlamalar ve suikastler... 
</HEADLINE>
<TEXT>

     Amerikan ordusu, Bağdat'ta bomba yüklü kamyonla düzenlenen saldırıda ölenlerin sayısının 40 olduğunu açıkladı. 
     ABD ordusundan yapılan açıklamada, bir karakolun önünde 220 kilo patlayıcıyla düzenlenen saldırıda 25 kişinin de yaralandığı belirtildi. 
     Irak polisi saldırıda ölü sayısını 22 olarak vermişti. 
     
     BOMBA PATLADI 1 ÇOCUK ÖLDÜ, 6 YARALI VAR 

     Bağdat'ın 50 km güneyinde Hasva'da askeri kontrol noktası yakınında, yola yerleştirilen bombanın patlamasıyla 1 çocuk öldü, 6 sivil yaralandı. 
     Babil emniyet müdürlüğünden yüzbaşı Muthana Halid'in açıklamasına göre, patlamada, Bağdat-Hille karayolu üzerinde Hasva'ya yakın yerdeki kontrol noktasında bulunan askerlerden yaralanan olmadı, ancak oradan geçen minibüsteki bir kız çocuğu öldü ve minibüs yolcularından 6 kişi yaralandı. 
     
     BAĞDAT'TA DA İSTİHBARAT YETKİLİSİ HEDEF ALINDI 

     Bu arada, Bağdat'ta istihbarat dairesinden üst düzey bir yetkili öldürüldü. 
     Associated Press ajansı, yeni kurulan istihbarat dairesinden Yüzbaşı Saad Hadim'in Bağdat'ın batısında Cihad semtinde öldürüldüğünü haber verdi. 
     Irak'ın başkenti Bağdat'ta bu sabah düzenlenen saldırılarda, diğeri de başkomiser yardımcısı 3 polis memuru öldürüldü. 
     Polis ve hastane kaynakları daha önce, Kazimiye Polis Karakolu'nun başkomiser yardımcısı Yarbay İmad Hatam'in mesaiye gitmek üzere evinden çıkarken kimliği belirsiz kişi ya da kişilerce öldürüldüğü bildirilmişti. 
     Bağdat Yarmuk Hastanesi'nden Dr. Muhannid Cavid'in verdiği bilgiye göre, Bağdat'ın merkezinde polis akademisi ve içişleri bakanlığına havan topu mermileri atılması sonucu da bir polis öldü. 
     Kentin batısında, belediyeden bir memur sabah işine giderken otomobilden açılan ateşle ağır yaralandı. 
     Amil Polis Karakolu'ndan Yüzbaşı Talip Tamir, saldırıların kimin tarafından düzenlendiğini bilmediklerini bildirdi. 
     
     -KERKÜK'TE POLİS MÜDÜRÜ VURULDU 

     Diğer taraftan, Bağdat'ta bu sabah düzenlenen saldırılarda istihbarat dairesinden üst düzey bir yetkili, bir başkomiser yardımcısı ve bir polis memurunun öldürülmesinin ardından Kerkük'te de polis amirinin öldürüldüğü bildirildi. 
     Yetkililer, Kerkük'te polis yarbayı Nureddin Rauf'un öldürüldüğünü bildirdiler. Kerkük'teki saldırıyla ilgili ayrıntılı bilgi alınamadı. 
     ABD'nin, Devlet Başkanı Saddam Hüseyin'in iktidarını yıkmak için 20 Mart 2003'te başlattığı savaşın ardından giderek artan terör ortamında bazı kaynaklara göre 100 bine yakın sivil hayatını kaybetti. 
     
</TEXT>
</DOC>
