<DOC>
<DOCNO> 368108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sonspo40.html </URL>
<DATE> 2005/08/08/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Fenerbahçe'de Anelka attığı gollerle göz doldurdu... 
</HEADLINE>
<TEXT>

     Fenerbahçe, Birinci Süper Futbol Ligi’nde kendi sahasında Diyarbakırspor ile yapacağı maçın hazırlıklarını sürdürdü. 
     Samandıra Tesisleri’nde, Teknik Direktör Christoph Daum yönetiminde gerçekleştirilen antrenmanda futbolcular, koşu, kültür fizik hareketleri ve taktik ağırlıklı pas çalışmasının ardından, yarı sahada çift kale maç oynadılar. 
     İdman sırasında futbolcuların neşeli oldukları gözlenirken, özelikle aşil tendonundaki rahatsızlığı nedeniyle tedavi için gittiği ülkesinden dün dönen Anelka’nın formda hareketleri teknik heyetin moralini yükseltti. 
     Takımla birlikte çıktığı antrenmanda eski formuna döndüğünün işaretlerini veren Anelka, çift kale maçta da 4 gol atarak, Christoph Daum’un yüzünü güldürdü. 
     Daum’un antrenman sonrası serbest bıraktığı oyuncular, sahada şut çalışması yaptı. Kalelere Alex, Nobre ve Kemal’in geçtiği ve oldukça neşeli görüntülere sahne olan bölümde oyuncular yaklaşık 20 dakika daha sahada kaldı. 
     
     APPİAH RAHATSIZLANDI 
     Sari-lacivertlilerin yeni transferi Appiah, antrenmanı tamamlayamadı. 
     Çalışmanın hemen başında gerçekleştirilen koşu esnasında midesi ağrımaya başlayan Ganalı oyuncu, çalışmayı bıraktı ve izin alarak tesislere gitti. 
     Sarı-lacivertlilerin çalışmasına, sakatlığı süren Servet ile "Universiad 2005" için milli takım kadrosunda yer alan Can katılmadı. 
     Fenerbahçe, Diyarbakırspor maçı hazırlıklarını yarın gerçekleştireceği çift idmanla sürdürecek. 
     
</TEXT>
</DOC>
