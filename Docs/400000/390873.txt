<DOC>
<DOCNO> 390873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sonsiy11.html </URL>
<DATE> 2005/10/30/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Karayalçın Biz gardırop Atatürkçüsü değiliz 
</HEADLINE>
<TEXT>

     SHP Genel Başkanı Murat Karayalçın, Atatürkçülüğün balo düzenlemek ve baloda dans etmek anlamına gelmediğini belirterek, ''Biz gardırop Atatürkçüsü değiliz'' dedi. 
     Karayalçın, partisinin Beykoz İlçe binasının açılışını yaptı. 
     Murat Karayalçın, burada yaptığı konuşmada, kendilerinin Cumhuriyetçiliği, Atatürkçülüğü başka partiler gibi biçimsel olarak değerlendirmediklerini söyledi. Kendileri için Atatürkçülüğün, balo düzenlemek ve o balodaki kadınları dansa kaldırmak anlamına gelmediğini vurgulayan Karayalçın, ''O anlayışın adı gardıropçuluktur. Biz gardırop Atatürkçüsü değiliz'' diye konuştu. 
     Karayalçın, Atatürk devrim ve ilkelerinin tümünü özümsemiş, bugünün koşullarına taşımış ve yorumlamış bir parti olduklarını dile getirerek, Atatürkçü ve sosyal demokrat olan partilerin işsizlik, ve yoksulluğa karşı, insanların kardeşçe yaşamaları için projeler üretmeleri gerektiğini kaydetti. 
     ''Bir kesiminin derdinin yalnızca balo ve dans, onun karşısındaki kesimin derdinin ise horon tepmek olduğunu'' savunan Karayalçın, kendilerinin de bütün bunları yapabileceklerini, ancak asıl, yoksulluğu, işsizliği önlemeye yönelik projelerle öne çıkmak istediklerini bildirdi. 
     
     ''İŞİMİZ GÜCÜMÜZ AK PARTİ'Yİ DEVİRMEK'' 
     Karayalçın, ''Bizim işimiz, gücümüz, derdimiz AK Parti'yi devirmektir. AK Parti ile mücadele ediyoruz'' dedi. 
     Öteki partilerle, özellikle sol partilerle bir mücadele içinde olmadıklarını, onlarla dostça bir ortamda yarışmak istediklerini belirten Karayalçın, bu partileri sol değerlerle siyaset yapmaya çağırdıklarını vurguladı. 
     Karayalçın, özelleştirmelere karşı olmadıklarını, ancak önemli ve stratejik olan sanayi tesislerinin özelleştirilmesinin karşısında olduklarını kaydetti. 
     Hükümet'in sağlık ve eğitimden de elini çekmeye başladığını savunan Karayalçın, ''Hükümet'in tek yaptığının pazarlamacılık olduğunu'' ileri sürdü. 
     Murat Karayalçın, Levent'te yapılacak Dubai Towers konusuna da değinerek, İstanbul'u kuleler ile değil, Ayasofya, Süleymaniye, Dolmabahçe ile hatırlamak istediklerini söyledi. 
     Türkiye'ye yabancı sermaye ve Arap sermayesinin gelmesine karşı olmadıklarını dile getiren Karayalçın, ancak ortada Dubai Towers ile ilgili bir plansızlık ve akıl dışı kararlar olduğunu iddia etti. 
     
</TEXT>
</DOC>
