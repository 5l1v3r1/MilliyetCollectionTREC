<DOC>
<DOCNO> 360910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/spor/axspo01.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğrisi, doğrusu 
</HEADLINE>
<TEXT>


Beşiktaş Teknik Direktörü Rıza Çalımbay uzun süredir gündemde bulunan yabancı futbolcular hakkında basına açıklamalar yaptı, transferde istediği isimlerin çoğunluğunu aldıklarını söyledi 

ORHAN YILDIRIM 


Beşiktaş Teknik Direktörü Rıza Çalımbay, Almanya'da bir basın toplantısı düzenledi, takım hakkında merak edilenleri açıkladı. 
Transferle ilgili geniş bir açıklama yapan Rıza hoca, transferde istediği oyuncuların çoğunluğunu aldıklarını ifade ederek, "Sadece Dortmund'da oynayan Nuri ile birkaç genç oyuncudan vazgeçmek zorunda kaldık. Rakamları astronomikti. Ersen Martin'i de istiyordum ancak bonservisi ile ilgili sorunlar çıktı" dedi. 

'Ben de bilmiyorum' 
Carew'in gidişiyle birlikte yabancı önceliğini forvete verdiklerini vurgulayan Çalımbay, "Gezmediğimiz ülke kalmadı. Grafiti'nin bağları koptu, 6 ay yok. Piquenne ve Kovaçeviç gelmek istemedi. Genk'ten Soley'i hiç canlı izlemedik. Soley ve Pandiani ile ilgili görüşülüyor ama netice ne oldu tam olarak bilmiyorum. Pandiani'ye Birmingam City talip olduğu için henüz anlaşma sağlanamadı. Kanadalı Patrice Bernier'e de dönebiliriz. Kendisinde olumlu gelişmeler var. Azar Karadaş da sadece gündemdeki isimlerden biri. Bize golcü lazım. Kafa hakimiyeti olan biri olsa daha iyi olur" ifadesini kullandı. 

'Her an bitebilir' 
Geç kaldıklarını da itiraf eden Rıza hoca, "Bugüne kadar alsaydık daha iyi olurdu. Lig ve UEFA Kupası maçlarının başlamasına kısa süre kaldı. Kampa tüm takımın aynı anda katılmasını isterdim ama olmadı. Transferi her an bitirebiliriz. Yabancı almayabiliriz ama alternatifli kadro olması lazım. Bu yüzden mutlaka kendi milli takımlarında oynayan iki oyuncu alacağız" diye konuştu. 
Beşiktaş Teknik Direktörü şöyle devam etti 
"Bize iyi bir golcü lazım. Ancak dünya starı olması da şart değil. Yaptığımız transferleri beğenmeyebilirsiniz. İsimleri size ters gelebilir. Fakat sonuna kadar hepsinin arkasındayız." 

Kartal'a laktat testi 

RAHMAN SAĞIROĞLU 

Beşiktaşlı futbolcular dün sabah idman sahasında laktat yorgunluk testi yapıldı. Siyah - Beyazlı oyunculardan kan alınıp, vücutta biriken yorgunluk miktarı test edildi. Oyuncuların kapasitelerini belirleme açısından önem verilen bu testin sonuçlarının ardından her oyuncuya ayrı bir çalışma programı uygulanacak. Bu arada Ali Güneş ve Ali Tandoğan, uzun atlama konusunda iddialaştı. İdman sahasının kenarında bulunan tartan atletizm pistinde ilk atlayan Ali Güneş oldu. Siyah - Beyazlı futbolcu 4.5 metrelik bir derece yapınca, Tandoğan denemekten vazgeçti. 

Tokat üstüne tokat 

Beşiktaş, kadro dışı bıraktığı futbolculara medyaya açıklama yaptıkları gerekçesiyle 50'şer milyar lira ceza kesti. Siyah-Beyazlılar'ın altı aydır paralarını alamadıkları da ifade edildi 

SÜLEYMAN HATISARU 

Her şey, "Fulya sürgünleri"nin bir televizyon kanalına yaptığı konuşmayla başladı. "Biz bu kulübe emek verdik ve burada çalışıyoruz. Beşiktaş büyük bir kulüp. Onlardan isteğimiz, sadece idmanlardan sonra dinlenecek bir yer" diye konuşan Siyah - Beyazlılar'ın yönetim tarafından 50'şer milyar lira para cezasına çarptırıldığı öğrenildi. 
Ronaldo'nun Türkiye'den ayrılırken yaptığı bir açıklamanın ardından ortaya çıkan bu gerçek, yenilerini de beraberinde getirdi. Altı aydır paralarını alamadıklarını da söyleyen futbolcular, "Biz kulübü küçük düşürücü bir açıklama yapmadık, yapmayız da. Beşiktaş bizim de kulübümüz. Kimse kimseye kafasına göre ceza kesemez" diye konuştu. 
Ceza konusunda yasal yoldan haklarını arayacaklarını ifade eden kadro dışı kalan futbolcular, kamp dönüşünde bu konuyu Teknik Direktör Rıza Çalımbay ve yönetimle görüşeceklerini ifade etti. 

Yönetim yalanladı 

Beşiktaş Kulübü, Borsa'ya yazılı bir açıklama göndererek, bazı gazetelerin haberlerinde yer alan Uruguaylı Pandiani ve Alianza Lima takımının forveti Aquirre ile görüşmediklerini, Genk'te forma giyen Seyfo Soley'i ise izlediklerini bildirdi. Buna karşın Teknik Direktör Rıza Çalımbay, basın toplantısında Pandiani konusunda görüştüklerini açıkladı. 

Kahreden şüphe 

Carew'in, ligin ikinci yarısındaki Ankaraspor maçından sonra kanser testi yaptırdığı ortaya çıktı. Ayağındaki nasır nedeniyle maça çıkmayan, bu nedenle Teknik Direktör Rıza Çalımbay'ın oynamamasına rağmen ceza olarak Başkent'e götürdüğü futbolcunun, cilt kanseri endişesiyle nasırından parça aldırdığı ve patolojik test yaptırdığı öğrenildi. Carew'in test sonuçları olumlu çıkıncaya kadar bunalıma girdiği, hatta bu nedenle idmanlara çıkmayıp düz koşu yapmakla yetindiği ifade edildi. 

GÜNLÜK 
Köln maçı Kanal D'de 
Beşiktaş ilk ciddi sınavını bugün Köln karşısında verecek. Kartal, bu sezon 2. Lig'de şampiyon olarak 1. Lig'e yükselen rakibiyle, kamp yerine 100 kilometre uzaklıktaki Weingarden kentinde karşılaşacak. Türkiye saatiyle 20.00'de başlayacak maçı Kanal D naklen yayınlayacak. 

Sergen pes etti 
Yıllar sonra bir hazırlık kampına katılan Sergen Yalçın, dünkü teste katılamadı. Bel ağrısı çeken yıldız oyuncu sahaya gelmesine rağmen sadece hafif ve kısa süren bir koşu yapmakla yetindi. Ayak topuğunda sakatlığı bulunan Tümer de testen geçemeyip, ayrı olarak koşu yaptı. 

Sinan'dan veda 
Geçen sezon Diyarbakırspor'da kiralık oynayan Sinan Kaloğlu dün kamptan ayrıldı. Teknik Direktör Rıza Çalımbay ile bir görüşme yapan futbolcuya, "Burada kalabilirsin, ancak sürekli oynaman lazım ki önümüzdeki senelerde çok daha faydalı olursun" denildi. Bunun üzerine golcü İstanbul'a döndü. 


</TEXT>
</DOC>
