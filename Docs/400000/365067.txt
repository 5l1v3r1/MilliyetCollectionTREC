<DOC>
<DOCNO> 365067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/soneko43.html </URL>
<DATE> 2005/07/28/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
İş Bankası'nın 6 aylık brüt karı 1.6 milyar YTL 
</HEADLINE>
<TEXT>

     Türkiye İş Bankası'nın ilk 6 aylık brüt karı, 1 milyar 633 milyon YTL oldu. 
     İş Bankası'ndan yapılan yazılı açıklamada, vergi ve diğer karşılıklar sonrasındaki karın 464 milyon YTL olarak gerçekleştiği bildirildi. 
     Genel Müdür Ersin Özince, bankanın yılın ilk yarısındaki performansı ile ilgili şu değerlendirmeyi yaptı 
     ''Yabancı sermaye girişlerinin önemli boyutlara ulaştığı Türk bankacılık sektöründe, en büyük öz kaynağa sahip banka konumundayız ve bununla gurur duyuyoruz. 6 milyar dolara ulaşan öz kaynaklarımızla büyüklüğümüz artık ülkemiz sınırları dışına taşıyor ve bölgemizdeki bankalar arasında da en üst sıralarda yer alıyoruz.'' Toplam aktiflerinin 2004 sonuna göre yüzde 21.4 oranında artarak 46 milyar 715 milyon YTL'ye ulaştığını, kredi portföylerinde, KOBİ'lere kullandırdıkları krediler ve tüketici kredilerindeki büyümeye bağlı olarak yüzde 31 gibi çok önemli bir artış oranı yakaladıklarını belirten Özince, bilançodaki TL lehine değişim 2005'in ikinci çeyreğinde devam ederken, toplam aktiflerin yüzde 64'ünü, toplam pasiflerin ise yüzde 60'ını TL kalemlerin oluşturduğunu bildirdi. 
     Mevduatın, etkin maliyet yönetim ilkelerine bağlı kalarak uyguladıkları fiyatlama ile sektör ortalamasının üzerinde artış gösterdiğini ve Haziran sonu itibarıyla 26.7 milyar YTL'ye ulaştığını kaydeden Ersin Özince, bilançodaki sağlıklı büyümenin, dönem sonuçlarına da doğrudan yansıdığını ve İş Bankası'nın 2005 yılının ilk 6 aylık döneminde kar üretme potansiyelini daha da geliştirdiğini vurguladı. 
     Ersin Özince, ''Kredi, mevduat, öz kaynak ve karlılıkta Türkiye'deki özel bankalar arasındaki liderliğini rakipleriyle arasını açarak sürdüren İş Bankası, uluslararası düzeydeki yüksek kredibilitesi ve etkin büyüme stratejisiyle ülkemiz ekonomisinin kullanımına sunduğu kaynakları önümüzdeki dönemde daha da geliştirmeyi milli bir görev olarak görmektedir'' dedi. 
     
</TEXT>
</DOC>
