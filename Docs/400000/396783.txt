<DOC>
<DOCNO> 396783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonspo24.html </URL>
<DATE> 2005/11/21/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Anelka Milan maçında oynayıp oynamayacağım belli değil... 
</HEADLINE>
<TEXT>

     Fenerbahçe'nin Fransız futbolcu Nicolas Anelka, Avrupa Şampiyonlar Ligi'nde 23 Kasım Çarşamba günü yapacakları maçı kazanmak zorunda olduklarını söyledi. 
     Merter'te fotoğraf sanatçısı Cemil Ağacıkoğlu'nun stüdyosunda basın mensuplarının sorularını yanıtlayan Anelka, AC Milan'ın çok büyük bir takım olduğunu vurgulayarak, ''Çok zor bir maç olacak. Kendi sahamızda oynayacağımız karşılaşmayı kazanırsak, tur atlamak için büyük bir avantaj elde edeceğiz. Gruptaki 4 takımın da iddiası var. Herkes maçlarını kazanmak isteyecek'' dedi. 
     Alex'in AC Milan karşısında oynayamamasının takımın nasıl etkileyeceğinin sorulması üzerine, ''Alex'in oynamaması tabii ki takım için zor olacak. Ama benim de sakatlığım var ve oynayıp oynamayacağım belli değil. Takım çok iyi, biz olsak da olmasak da çok iyi oynayacaktır. Oynarsam da elimden geleni yapacağım'' diye konuştu. 
     Anelka, Fenerbahçe'nin Şampiyonlar Ligi'ne elenmesi durumunda kendisinin huzursuzluk yaşayacağı şeklindeki haberlerin doğru olmadığı, geçen sezon da burada oynadığı ve takımın Şampiyonlar Ligi'nde yer almadığını kaydetti. 
     
     ''FENERBAHÇE-GALATASARAY REKABETİNİ BİLİYORUM'' 

     Anelka, hafta sonunda ligde Galatasaray ile yapacakları derbi maçın önemini bildiğini söyledi. 
     Derbi maçın zor geçeceğini anlatan Anelka, ''Önemli olan maçı kaybetmemek. Beşiktaş maçında olduğu gibi yine çok iyi oynayacağımızı düşünüyorum. Ama Galatasaray ile Fenerbahçe arasındaki rekabeti bildiğim için zor geçeceğine eminim. Kazanmak istiyoruz'' şeklinde konuştu. 
     
     ''TÜRKİYE'NİN GİDEMEMESİNE ÇOK ÜZÜLDÜM'' 

     Anelka, Türkiye'nin 2006 Dünya Kupası Finalleri'ne gidemeyecek olmasına üzüldüğünü kaydetti. 
     Türkiye-İsviçre maçını izlediğini ifade eden Anelka, ''Çok üzgünüm. Çünkü Türk Milli Takımı'nda oynayan arkadaşlarım var. Ayrıca çok iyi futbolcular var. Çok şanssız bir maçtı. Türkiye iyi oynadı. Maç sonrası olayları da anlayabiliyorum. Çünkü çok üzüntülü olduğunuz zamanlarda böyle şeyler olabilir. Oyuncular da sonuçta kendi ülkeleri konusunda fanatik oldukları için o şekilde davranmış olabilirler. Bu gayet normal'' diye konuştu. 
     
     KENDİ MARKASININ KATALOG ÇEKİMİNE KATILDI 

     Anelka, 'Nic39' adlı giyim markasıyla tekstil dünyasına girdi. 
     Merter'de fotoğraf sanatçısı Cemil Ağacıkoğlu'nun stüdyosunda gerçekleştirilen katalog çekiminde Anelka, mankenlik yaptı. Cemil Ağacıkoğlu'na pozlar veren Anelka'nın çekim sırasında çok rahat olduğu gözlendi. 
     Fransız futbolcu, erkek giyimi üzerine olan 'Nic39' markasını, sitilisti Hary Arcole ile birlikte yarattıklarını söyledi. 
     Markasının öncelikle Türkiye'de piyasaya çıkacağını belirten Anelka, ''Şu anda burada oynuyorum ve ürünler sarı-lacivert renklerinde. Kulübü, takımı ve renkleri çok seviyorum. Beni seven insanların alabileceğini düşünüyorum. Başka bir takıma gitsem de Fenerbahçe'nin renklerini de kullanmaya devam edeceğim. Türkiye'de olmaktan memnunum, burayı çok seviyorum'' diye konuştu. 
     Anelka'nın ''Nic39'' adlı markasının ürünlerinin Fenerium Mağazaları'nda satılacağı bildirildi. 

     
</TEXT>
</DOC>
