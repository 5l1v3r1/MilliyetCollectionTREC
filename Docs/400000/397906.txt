<DOC>
<DOCNO> 397906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sondun37.html </URL>
<DATE> 2005/11/25/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Bush'un, El Cezire'yi bombalamak istediği ileri sürüldü... 
</HEADLINE>
<TEXT>

     El Cezire televizyonu Genel Müdürü Vaddah Hanfer, İngiliz hükümetinin, ABD Başkanı George Bush'un El Cezire'yi bombalamak istediği yönündeki iddiasını görüşmek için Londra'ya gitti. 
     Hanfer, Reuters'e yaptığı açıklamada, ''Geçen hafta boyunca konuşulan bazı iddialara ilişkin bilgi almak amacıyla İngiliz yetkililere ulaşmak için Londra'ya geldim. Bu El Cezire, Arap dünyası ve medya için ciddi kaygı konusu'' dedi. 
     ''Bu sadece El Cezire gazetecileri için değil, Arap dünyasının en güvenilir haber kaynağı El Cezire'ye güvenen insanlar için derin kaygı yaratıyor'' ifadesini kullanan Hanfer, insanların bu konuyla ilgili gerçeği bilmesi gerektiğini, bu sorunun bir kenara atılamayacağını ya da belirsiz açıklamalarla geçiştirilemeyeceğini belirtti. 
     El Cezire televizyonundan bir heyetin, İngiltere Başbakanı Tony Blair ile görüşme talebinde bulunacağını ve Amerikan yönetiminin El Cezire'nin terörizmi desteklediği suçlamalarını durdurmasının zamanı geldiğini belirten Hanfer, ''Bu belge konusundaki gerçeklerin bilinmesini ve Amerikan yönetiminin bu tür suçlamaları kesmesini istiyoruz'' diye konuştu. 
     ''Bush'un El Cezire'yi bombalamak istediğinin doğru olduğunu düşündünüz mü'' sorusuna Hanfer, ''Bu belgenin doğru ya da yanlış olduğunu öğreninceye kadar herhangi bir yargıda bulunmayacağız. Ancak biri Kabil ve biri Bağdat'ta iki kez saldırıya uğradığımızı söyleyebilirim. İki meslektaşımız öldü'' yanıtını verdi. 
     Blair'in sözcüsü ise, başbakanlık bürosunun El Cezire'den görüşmek için henüz resmi bir başvuruda bulunmadığını, ancak İngiliz hükümetinin diğer haber kurumlarıyla olduğu gibi El Cezire ile de görüşme arzusunda olacağını söyledi. 
     El Cezire'nin Kabil bürosu 2001 yılında ABD tarafından vurulmuş, 2003 yılında aynı televizyonun Bağdat bürosuna düzenlenen Amerikan saldırısında gazeteci Tarık Eyyub ölmüştü. 
     Daily Mirror gazetesi, Bush'un Blair'e 16 Nisan 2004 tarihinde Beyaz Saray'da El Cezire'yi bombalamak istediğini söylediğini yazmıştı. 
     Beyaz Saray ise konuya ilişkin açıklamasında, ''Bu iddia o kadar saçma ki yanıt vermeye değmez'' ifadesini kullanmıştı. 
     
</TEXT>
</DOC>
