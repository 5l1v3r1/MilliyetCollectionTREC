<DOC>
<DOCNO> 374054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sondun16.html </URL>
<DATE> 2005/08/30/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İç savaş gibi çatışma 35 ölü 
</HEADLINE>
<TEXT>

     Irak'ta hükümet yanlısı ve karşıtı aşiretler arasında çıkan şiddetli çatışmalarda 35 kişinin öldüğü bildirildi. 
     Hastane kaynakları, ülkenin batısında Suriye sınırı yakınlarındaki Kaim kentinde gece yarısı başlayan çatışmalarda, her iki taraftan 35 kişinin öldüğünü belirtti. 
     Kaim hastanesi yetkilileri, çatışmalarda hükümet yanlısı Bumahl aşiretinden 20, direnişçilere destek veren Karabila aşiretinden 15 kişinin öldüğünü, onlarca kişinin de yaralandığını söyledi. 
     Başkent Bağdat'ın 320 kilometre batısındaki Kaim'de iki aşiret arasında birkaç gün önce çıkan çatışmada da çok sayıda kişi ölmüş ve yaralanmıştı. 
     
     EL KAİDE MİLİTANLARI VURULDU 

     Irak'ta Amerikan ordusu tarafından düzenlenen hava saldırısında El Kaide üyesi birkaç kişinin öldürüldüğü bildirildi. 
     Amerikan ordusu, bugün Suriye sınırında Kaim bölgesi yakınındaki Karabila'ya düzenlenen hava saldırısında, alınan istihbarata göre El Kaide üyesi Ebu İslam ve birkaç arkadaşının öldürüldüğünün sanıldığını açıkladı. 
     Bu arada, kimliği belirsiz silahlı kişiler üst düzey iki polis yetkilisini öldürdü. 
     Yetkililer, silahlı saldırganların, başkent Bağdat'ın batısındaki Gazaliye bölgesi polis müdürü Yarbay Diya Hilal'i vurarak öldürdüğünü, 3 korumasını yaraladığını söylediler. 
     Kerkük polis gücü komutanı Serhad Kadir de petrol boru hattı şebekesini koruma birimi komutanı Yarbay Muhammed Raşid'in Kerkük'teki evinin önünde suikasta kurban gittiğini belirtti. 
     
</TEXT>
</DOC>
