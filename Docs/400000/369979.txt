<DOC>
<DOCNO> 369979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonsiy20.html </URL>
<DATE> 2005/08/15/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Şahin Toplantıyı terk etmedim, ara verdim 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, kamu toplu görüşmeleri toplantısını terk etmediğini, sadece ara verdiğini belirterek, "Bircan Akyıldız, memurların haklarını toplu görüşme masasında korumak amacıyla gelmediğini bugünkü davranışlarıyla göstermiştir. Sayın Akyıldız maalesef yine üzülerek belirtmek durumundayımki şahsi ikbal peşindedir, şahsi statü elde etmek için memurlarımızı kullanmaktadır" dedi. 
     Şahin, Başbakanlık Merkez Bina’da yaptığı açıklamada, toplu görüşme toplantısını terk ettiği şeklinde değerlendirmeler yapıldığını, toplantıyı terk etmediğini, sadece toplantının başkanı olarak toplantıya ara verdiğini belirtti. Şahin, şöyle devam etti 
     "Niçin ara verdiğimi üzülerek sizlere anlatmak istiyorum. 
     Üzülerek belirtmek durumundayımki Kamu-Sen Genel Başkanı Bircan Akyıldız, memurların haklarını toplu görüşme masasında korumak amacıyla gelmediğini bugünkü davranışlarıyla göstermiştir. 
     Sayın Akyıldız maalesef yine üzülerek belirtmek durumundayımki şahsi ikbal peşindedir, şahsi statü elde etmek için memurlarımızı kullanmaktadır. Bundan son derece üzüntü duyduğumu ifade etmek istiyorum." Yasa ve yönetmelik gereği şu anda, bu toplantının başkanlığını, Başbakan Recep Tayyip Erdoğan’ın görevlendirdiği Devlet Bakanı sıfatıyla kendisinin yürüttüğünü, kendisinden önceki dönemde de Devlet Bakanlığı görevini üstlenen Keçeciler’in aynı görevi yaptığını hatırlatan Şahin, "Böyle bir konu hiçbir zaman tartışma konusu olmamıştır" diye konuştu. 
     Şahin, toplantı tutanaklarının basın mensuplarına dağıtılacağını belirterek, "Göreceksinizki Bircan Bey toplantıya benimle dönüşümlü olarak başkanlık yapması gerektiğini ifade etmiş ve kendisinin en fazla üyeye sahip konfederasyon başkanı olarak benimle eşit statüde olduğunu, bir gün benim, bir gün de kendisinin başkanlık etmesi gerektiğini ifade etmiştir" diye konuştu. 
     Şahin, hükümet olarak, 2006 yılında memurların alım güçlerini muhafaza etmek ve daha da artırmak için geçmişte yaptıklarından daha iyisini yapmayı planladıklarını bildirdi. 
     Şahin, hükümet ile sendikalar arasındaki toplu görüşmelerin ertelenmesinin ardından Başbakanlık Merkez Binası’nda açıklamalarda bulundu. 
     Toplantıda tutulan tutanakların son bölümünü okuyan Şahin, Türkiye Kamu-Sen Genel Başkanı Bircan Akyıldız’a, "4688 sayılı kanun Devlet Bakanı Kamu İşveren Kurulu başkanıdır, diyor. Siz şu anda benimle eşit şekilde bu toplantıda bulunmayı mı arzu ediyorsunuz" dediğini, Akyıldız’ın da "Evet" karşılığını verdiğini kaydetti. Şahin, "Ben de ’Toplantıya ara veriyorum, arkadaşlar. Daha sonra toplantının gün ve saatini bildireceğim’ dedim" diye konuştu. 
     Akyıldız ve toplantı salonundakilere, "Eğer bu konuda ısrarlıysanız üniversitelerimizin kamu hukuku bölümleri var. Buralarda kamu hukuku uzmanları var. Gelin onlardan görüş alalım" dediğini anlatan Şahin, salondakilerin öyle bir görüş almaya gerek duymadığını aktardı. 
     Şahin, şöyle konuştu 
     "Ama, ben, Bircan beyin bu konuda kendisini ikna edebilmesi için en azından kendi kendini bu konuda tatmin edebilmesi için bir zamana ihtiyacı olduğunu düşündüm. Bu zamanı kendisine vermek için toplantıyı yarın saat 10 00’a bıraktım. 
     İnanıyorumki kamu hukuku alanında uzman, danışabileceği kişiler vardır, danışsın. Bu yasayı ve yönetmeliği önüne koysun, bu toplantıya eş başkanlık yapabilir mi, yapamaz mı, bu konuyu değerlendirsin. 
     İnanıyorumki bu konuda ikna edilmiş olarak yarın toplantı masasına gelecektir." 
     
     "BUGÜN, KAMU PERSONEL KANUNU TASLAĞINI DAĞITACAKTIM" 

     Hükümet olarak memurlara ve kamu görevlilerine mevcut şartlar içerisinde en iyi imkanları vermek için hep çaba sarf ettiklerini dile getiren Şahin, 2006 yılıyla ilgili de uzun süredir çalıştığını kaydetti. Kamu Personel Kanunu taslağı üzerinde de çalıştıklarını belirten Şahin, "Bugün kendilerine dağıtacaktım, görüşlerini alacaktım. Ama bunu inşallah yarın yaparız" dedi. 
     Memurlar arasında ücret bakımından ciddi farklılıklar bulunduğunu, bu konuda bazı formüller geliştirdiklerini anlatan Şahin, şunları kaydetti 
     "Bunları konfederasyon ve sendika başkanlarımızla tartışmayı, komisyonlar kurarak çalışmayı düşünüyoruz. Biz hükümet olarak en az sendikalarımız, konfederasyonlarımız kadar memurlarımızı düşünüyoruz. 
     Hükümette bulunduğumuz süre içerisinde hiçbir zaman onların alım gücünü düşürmedik. Memurlarımızın ekonomik durumları, geçmişteki kayıplar nedeniyle bulunması gereken yerde değildir. 
     Ancak Türkiye’de uzun yıllar ekonomik krizler nedeniyle ekonomik dengeler bozulmuştur. Bu dengeleri düzeltmek için mali disiplin uyguluyoruz. Gönlümüzden geçmesine rağmen memurlarımıza arzu ettiğimiz oranda veremedik. Memurlarımız hiçbir zaman enflasyonun altında ücret zammı almamışlardır." Göreve geldiklerinde en düşük maaşlı memurun 401 milyon Türk Lirası aldığını, şimdi ise en düşük memur maaşının 637 milyon Türk Lirası olduğuna dikkati çeken Şahin, şöyle konuştu 
     "414 kilo ekmek alıyordu, şimdi 509 kilo ekmek alıyor, yani 95 kilo daha fazla ekmek alma imkanı sağladık. 149 kilo tavuk eti alıyordu, şimdi 182 kilo alıyor. Çocuğuna 15 ceket alıyordu, şimdi 20 ceket alıyor. 21 çocuk pantolonu alıyordu, şimdi 29 tane alıyor. 
     Kuşkusuzki memurlarımız, ekonomik sıkıntı içerisinde bulunabilirler. Ancak onların alım güçlerini muhafaza etmek ve daha da artırmak için geçmişte yaptıklarımızın daha iyisini 2006 yılında yapmayı planlıyoruz, hükümet olarak." 
     
     BÜTÇEDEN MEMURLARA AYRILACAK PAYIN ARTIRILMASI 

     Maliye Bakanı Kemal Unakıtan ile geçen hafta bütçeden memurlara ayrılacak payın artırılması konusunu görüştüklerini ifade eden Şahin, şöyle devam etti 
     "Kendilerine müteşekkirim. Bu konuda son derece anlayışlı oldular. Memurlarımıza 2006 yılında bütçeden daha fazla destek verilmesi için bize destek verdiler. Biz bu niyetlerle görüşme masasına gelmişken, ’Senin başkanlığını kabul etmiyoruz, ben de başkan olacağım, bir gün sen, bir gün ben başkanlık yapacağım’ demekle memurlara hizmet edilmez. Bu anlayışla ne Kamu-sen bir fayda sağlar, ne memurlarımız fayda sağlar, ne de kamu sendikacılığı bir fayda sağlar. 
     Bugün Sayın Bircan Akyıldız, bir takım şahsi beklentileri nedeniyle bugünkü toplu görüşmeleri sabote etmek istemiştir. Ama biz hükümet olarak buna fırsat vermeyeceğiz. Toplu görüşmeler sonucunda inşallah bir mutabakata varırız, varsak da varmasak da biz memurlarımıza mevcut şartlar içerisinde en iyisini vereceğiz." Şahin, zaman içinde ilave ödeme alamayan kamu personelinin ücretlerini iyileştirmek için çeşitli formüller geliştirdiklerini belirterek, bu iyileştirmenin 2006 yılı içinde iki seferde yapılabileceğini söyledi. 
     Şahin, memur sendikalarıyla yapılan toplu görüşmelere ilişkin açıklamalarının ardından, gazetecilerin sorularını da yanıtladı. 
     Şahin, toplantıdaki tartışmanın Başbakanlık Müsteşarı Ömer Dinçer ile ilgili olup olmadığının sorulması üzerine Şahin, şöyle konuştu 
     "Bircan Bey, müsteşarımızla ilgili olarak sadece, ’Sayın müsteşarımız, size de hoşgeldiniz demek istiyorum’ cümlesini kullanmıştır. Bunun dışında müsteşarımızla ilgili bir tek cümle kullanmamıştır. 
     İçeride başka, dışarıda başka konuşmaktadır. Çok üzülerek belirtmek istiyorumki bu, böylesine önemli bir konfederasyonun başına geçen arkadaş için herhalde olumlu bir gösterge olmasa gerek." 
     
     "POLEMİK KONUSU YAPILMASIN" 

     Şahin, Dinçer’in toplantıya katılmasının yasa ve yönetmeliklere uygun olup olmadığının sorulması üzerine, Başbakanlık Müsteşarı’nın yasa ve yönetmeliklere göre Kamu İşveren Kurulu’nun üyesi olduğuna işaret etti. Önceki görüşmelere katılamayan Dinçer’in bugün kendisinin ricası üzerine toplantıya geldiğini ifade eden Şahin, Dinçer’in polemik konusu yapılmasını son derece yanlış bulduğunu söyledi. 
     Mehmet Ali Şahin, memurlara yapılması planlanan seyyanen zamma ilişkin bir soruyu yanıtlarken, bazı kamu kurumlarında çalışan personelin zaman içinde ilave ödemeler aldığını, bunun bazı kurum memurları için ise söz konusu olmadığını ifade etti. 
     
     KANUN TASLAĞI 

     İlave ödeme yapılmayan personelin ücretlerinin iyileştirilmesi konusunda çalıştıklarını dile getiren Şahin, bununla ilgili çeşitli formüller geliştirdiklerini kaydetti. 
     Şahin, ödemeyi 2006 yılının başında bir çırpıda veremeyeceklerini, ancak yıl içinde ikiye bölebileceklerini belirterek, "Bunu mutlaka sağlamak durumundayız. Kaldıki biz, Kamu Personel Rejimi Kanun Tasarısı’nı bütün bu adaletsizlikleri ortadan kaldırmak için hazırladık" diye konuştu. 
     Kamu Personel Rejimi Kanun Taslağı’nı yarınki toplu görüşmede sendika başkanlarına vereceğini bildiren Şahin, taslakla kamu personeli arasında bir daha ücret dengesizliği olmamasını amaçladıklarını vurguladı. 
     Şahin, taslağa "bu kanun dışında kamu personeli mali ve sosyal hak alamayacaktır" ifadesinin konulduğunu belirtti. Taslağın, 160 maddeden oluştuğunu ifade eden Şahin, bunu sendikalarla tartışacaklarını ve sendikaların görüşlerini dikkate alacaklarını bildirdi. 
     Taslağı bir an önce TBMM’ye sevketmek istediklerini anlatan Şahin, "Ancak bu kanun çıkmadan önce kamu personelinin durumunda 2006 yılının başından itibaren düşündüğümüz iyileştirmeleri elimizden geldiğince yapmaya çalışıyoruz. Memurlar benim mesai arkadaşlarımdır. 
     Ben onlarla çalışıyorum" diye konuştu. 
     İyileştirmenin nasıl olacağı konusunda memur konfederasyonlarından görüş isteyeceklerini belirten Şahin, şöyle devam etti 
     "Onlara şunu da önereceğim. ’Gelin karşılıklı bir komisyon kuralım. Bizim önerilerimizi ve sizin beklentilerinizi masaya yatılarım ve bir formül bulalım.’ Maalesef bütçeden ayıracağımız pay sınırsız değil. 
     Bu payın içinde bir formül bulacağız. Bu formül, düşük maaş alan arkadaşlarımızın durumunu biraz daha iyileştirmeye yöneliktir. Bu, kaç kişiye yapılacaktır. Tabii bu pay, kişi başına düşecek rakam ne olacak, bütün bunlar teknik çalışmalardır. Bu çalışmaları Maliye Bakanlığı’ndaki bürokrat arkadaşlarımıza yaptırdık. 15 günlük süre içinde konfederasyonlarımızla bunlar üzerinde çalışıp hep birlikte olumlu bir sonuca varırız ve mutabakat metni imzalarız." 
     
     "ZAM, ENFLASYONUN ÜZERİNDE OLACAK" 

     Bir gazetecinin gelecek 3 yıldaki enflasyon hedefinin belli olduğunu anımsatarak, memurlara belirlenen enflasyon oranının üzerinde zam verilip verilmeyeceğine ilişkin soruyu yanıtlayan Şahin, bugüne kadar memurlara verdikleri artışların hep enflasyonun üzerinde olduğunu söyledi. Şahin, yapılacak artışın yine enflasyonun üzerinde olacağını belirtti. 
     Türkiye Kamu-Sen Genel Başkanı Akyıldız’ın, toplantının düzenine ilişkin taleplerinde yarın da ısrarcı olacağını belirttiğinin hatırlatılması üzerine Şahin, "Yarın ben başkanlık yapacağım, ondan sonraki gün Bircan Bey başkanlık yapacak... Yasa ve yönetmelik buna izin vermiyor. Türkiye bir hukuk devletidir. Yasalar ne diyorsa o yapılır." 
     
</TEXT>
</DOC>
