<DOC>
<DOCNO> 372884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sontur33.html </URL>
<DATE> 2005/08/25/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Türk Telekom'da grev... 
</HEADLINE>
<TEXT>

     Türkiye Haber-İş Sendikası ile Türk Telekom'un bağlı olduğu Türk Ağır Sanayii ve Hizmet Sektörü Kamu İşverenleri Sendikası TÜHİS arasında yürütülmekte olan toplu iş sözleşmesi görüşmelerinin anlaşmazlıkla sonuçlanması üzerine Türk Telekom Anadolu Yakası İl Müdürlüğü'ne grev kararı asıldı. 
     İşyeri önünde toplanan çalışanlar adına basın açıklaması yapan Türkiye Haber-İş Sendikası İstanbul Anadolu Yakası Şubesi Başkanı Yahya Memiş, Türk Telekomünikasyon A.Ş Genel Müdürlüğü ve bağlı işyerlerini kapsayan toplu iş sözleşmesi görüşmelerinin 25 Şubat 2005 tarihinde başladığını hatırlattı. 
     Memiş, ortaya çıkan uyuşmazlığın resmi arabulucunun çalışması sonucunda da giderilememesi üzerine 2822 sayılı Toplu İş Sözleşmesi Grev ve Lokavt Kanunu'nun 27. maddesi uyarınca dün Türkiye Haber-İş Sendikası Genel Merkez Yönetim Kurulu'nca grev kararı alındığını söyledi. 
     Türk Telekom'u özelleştirme ve taşeronlaştırma çalışmalarının yoğun bir şekilde sürdüğünü kaydeden Memiş, üyelerin sendikal mücadeleler sonucu elde ettikleri kazanımlardan asla taviz vermeyeceklerini bildirdi. Sendika olarak sorunların masa başında çözülmesinden yana olduklarını ifade eden Memiş, her şeye rağmen grevin kaçınılmaz hale gelmesi durumunda bu yasal haklarını kullanmaktan kaçınmayacaklarını dile getirdi. 
     Açıklamasının ardından Yahya Memiş, çalışanlarla birlikte Türk Telekom Anadolu Yakası İl Müdürlüğü binasının 1. katındaki panoya grev kararını astı. 
     
</TEXT>
</DOC>
