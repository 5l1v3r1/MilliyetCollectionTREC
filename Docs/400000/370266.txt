<DOC>
<DOCNO> 370266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/soneko35.html </URL>
<DATE> 2005/08/16/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Alfa Telekom'dan Turkcell açıklaması Alfa 2 üyeye sahip olacak 
</HEADLINE>
<TEXT>

     Alfa Telecom Turkey Limited, Alfa ile Çukurova Grubu arasındaki anlaşma uyarınca, resmi izinler alınıp ön koşullar gerçekleştiği takdirde, Çukurova Telecom Holding Limited'in 5 üyeli yönetim kurulunda Çukurova Grubu'nun 3, Alfa'nın ise 2 üyeye sahip olacağını açıkladı. 
     Alfa Telecom Turkey Limited'den Borsa'ya gönderilen açıklamada, 1 Ağustos 2005 tarihinde yapılan özel durum açıklamasında, Çukurova Telecom Holding Limited tarafından Alfa Telecom Turkey Limited'e Alfa ihraç edilecek hisse senedine çevrilebilir tahvillere ilişkin dönüşüm hakkı kullanılırsa Alfa'nın Turkcell İletişim Hizmetleri A.Ş.'de yüzde 13.22 oranında dolaylı hisse sahibi olacağı ve bu bağlamda SPK'ya, halka açık anonim ortaklıklar genel kurullarında vekaleten oy kullanılmasına ve çağrı yoluyla vekalet veya Hisse Senedi Toplanmasına İlişkin Esaslar Tebliği'nin ilgili maddesi uyarınca gerek Turkcell Holding, gerekse Turkcell İletişim Hizmetleri'nin yönetim hakimiyetinde hiçbir değişiklik olmaması nedeniyle, her iki ortaklık nezdinde de çağrıda bulunma yükümlülüğünden muafiyet tanınması için başvuruda bulunulduğu anımsatıldı Bu başvuru kapsamında ve SPK'nın talimatı doğrultusunda resmi merci izinleri alınır ve ön koşullar tamamlanarak işlem gerçekleşirse, çeşitli şirketlerde Alfa'nın sahip olacağı yönetim kurulu üyelerinin sayısının açıklanmasının istendiği belirtilen açıklamada, ''Alfa ile Çukurova Grubu arasındaki anlaşma uyarınca, resmi merci izinleri alınıp ön koşullar gerçekleştiği takdirde Çukurova Telecom Holding Limited'in 5 üyeli yönetim kurulunda Çukurova grubu 3, Alfa ise 2 üyeye sahip olacaktır'' denildi. 
     Açıklamada, tarafların Çukurova Telecom Holding Limited'in iştiraklerinde sahip olacağı oy haklarını Turkcell Holding'in ve Turkcell İletişim Hizmetleri'nin 7'şer üyeli yönetim kurullarında Alfa'nın göstereceği 2'şer adayın yer almasını sağlayacak şekilde kullanmak konusunda anlaştıkları bildirildi. 
     Açıklamaya göre, ilgili şirketlerin genel kurulları gösterilen bu adayları, ilgili yönetim kurullarına seçseler dahi Turkcell Holding ve Turkcell İletişim Hizmetleri yönetim kontrolünde bir değişiklik meydana gelmeyecek. 
     
</TEXT>
</DOC>
