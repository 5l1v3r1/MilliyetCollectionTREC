<DOC>
<DOCNO> 356760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sontur31.html </URL>
<DATE> 2005/06/29/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Gebze'de parfüm ve haşere ilacı dolum fabrikasında yangın 
</HEADLINE>
<TEXT>

     Kocaeli’nin Gebze İlçesi’nde bulunan parfüm ve haşere ilacı dolum fabrikasında yangın çıktı. Yangın, kontrol altına alındı. 
     AA muhabirinin aldığı bilgiye göre, Gebze Plastikçiler Organize Sanayi Bölgesi’nde bulunan Aerosol Valf Sanayi ve Ticaret A.Ş’ye ait tesiste çıkan yangına, Kocaeli ve İstanbul’daki itfaiye ekiplerinin yanı sıra TÜPRAŞ’tan gelen takviye ekiple köpükle müdahale edildi. 
     Rüzgarın da ters yönden esmesi nedeniyle LPG ve solvent tanklarına sıçrama riski kalmayan ve kontrol altına alınan yangında, üretim tesisiyle depodaki parfüm ve ilaç ambalajlarından kaynaklandığı sanılan küçük patlamalar meydana geliyor. 
     Bu arada, işyeri sahiplerine ait olduğu sanılan bir otomobil, yangının sürdüğü binanın içinden vinç yardımıyla az hasarla kurtarıldı. 
     
     ZAMANINDA MÜDAHALE 

     Olay yerine gelerek bilgi alan Gebze Kaymakamı Mehmet Emin Avcı, gazetecilere yaptığı açıklamada, yangının çıkış nedeniyle ilgili kesin bir bilgiye ulaşılmadığını, ancak patlamayla meydana geldiğinin bilindiğini söyledi. 
     Çevre belediyelerin itfaiye ekiplerinin yanı sıra, TÜPRAŞ’tan gelen bir ekibin müdahale ettiği yangının kontrol altına alındığını belirten Avcı, "Bütün riskler minimuma indirildi" dedi. 
     Söndürme ekiplerinin iyi görev yaptığını ve zamanında yapılan müdahalenin daha üzücü olayları önlediğini vurgulayan Avcı, rüzgarın da istenilen yönde estiğini ifade ederek, "Allah da yardımcı oldu" diye konuştu. 
     Öte yandan, işyerinin işçi servisini yapan firmanın sahibi Erhan Öztürk de işçiler arasında yoklama yapıldığını ve eksik bulunmadığını belirtti. Dumandan etkilenen Sezai Özel ve ayağından hafif yaralanan Halil İbrahim Aydın adlı işçiler de taburcu edildi. 
     
</TEXT>
</DOC>
