<DOC>
<DOCNO> 357662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sonspo10.html </URL>
<DATE> 2005/07/02/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Ahmed Dursun Çok çalışan ve hakeden formayı giyecek 
</HEADLINE>
<TEXT>

     Beşiktaşlı futbolcu Ahmet Dursun, Avusturya kampının kendisi için büyük önem taşıdığını belirterek, ''Çok çalışan ve hak eden formayı giyecek'' dedi Siyah-beyazlı kulübün resmi internet sitesine açıklamalarda bulunan Ahmet Dursun, yaşadığı sakatlıklar nedeniyle son yıllarda hazırlık kamplarına katılamadığını, bu nedenle Avusturya kampının kendisi için büyük önemi bulunduğunu bildirdi. 
     Takım olarak hedeflerinin her zaman şampiyonluk olduğunu ve yine aynı amaç için mücadele edeceklerini dile getiren Ahmet, UEFA Kupası'nda da başarılı olmak istediklerini belirtirken, kamp çalışmalarıyla ilgli olarak ise, ''Avusturya'daki çalışmalarda tempomuz yavaş yavaş artacak. Formayı kapmak kolay değil. Sahada 11 kişi oynuyor. Çok çalışan, hakeden formayı giyecektir. Yeni gelen arkadaşlarımızın da hepsi iyi futbolcular. İyi futbolcu olmasalar zaten Beşiktaş takımına transfer edilmezlerdi. İnşallah hem kendileri için hem de Beşiktaş için başarılı olurlar'' dedi. 
     Ahmet ayrıca, geçmiş sezonlarda sakatlık sorunları nedeniyle iyi hazırlık dönemleri geçiremediğini ifade ederek, ''Son senelerde sakatlıklarımdan dolayı hazırlık dönemi geçirememiştim. Bu benim için çok büyük bir eksiklikti. Çünkü bir futbolcu için hazırlık dönemi çok önemlidir. Ben sürekli sakat olduğum için hazırlık kamplarına katılamamıştım. Eğer bu yıl iyi bir hazırlık dönemi geçirirsem çok daha farklı, çok daha iyi olacağıma inanıyorum'' diye konuştu. 
     
</TEXT>
</DOC>
