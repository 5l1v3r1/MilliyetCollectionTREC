<DOC>
<DOCNO> 383191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sontur20.html </URL>
<DATE> 2005/10/01/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
'Eğitim yapılamaz' raporlu okulda eğitim 
</HEADLINE>
<TEXT>

     
     Mehmet DOĞANER ERDEMLİ Mersin , DHA 
     
MERSİN’in Erdemli İlçesi’ndeki Alata İlköğretim Okulu’nda eğitim, elektrik kablolarının açıkta bulunduğu prefabrik binada veriliyor. 
     2 ayrı binada hizmet veren 560 öğrenci mevcutlu 22 derslikli okulun, 1967’de inşa edilen 300 öğrencinin öğrenim gördüğü 12 derslikli bölümünü oluşturan prefabrik binada elektrik kabloları açıkta. Kışın yağmurlu havalarda tavanından sular aktığı için çökme tehlikesi de bulunan okulda, geçen mayıs ayında TEDAŞ teknisyenleri inceleme yaptı. İnceleme sonucunda hazırlanan raporda, dışarıda açıktan giden çok sayıdaki elektrik kablolarının su ile teması halinde faciaya yol açabileceği dile getirildi. TEDAŞ Başteknisyeni F. Menderes Var ile elektrik ustası Muzaffer Badaş’ın hazırladığı raporda, Binanın elektrik tesisatının eski peşsel borular içerisinde sıva üstü tesisat yapılmış olup, tesisatta kullanılan tüm malzemeler eskimiş ve özelliğini kaybetmiş durumdadır. Bu nedenle kablolar açıkta olup, can ve mal güvenliği açısından tehlike arz etmektedir. Elektrik iş tesisat yönetmenliğince bina tesisatı uygunsuz olup, komple tesisatın değiştirilmesi gerekmektedir'' denildi. Bu rapor, gereği için Erdemli Kaymakamlığı’na gönderildi, ancak, üzerinden yaklaşık 4 ay geçmesine rağmen, 2005-2006 eğitim ve öğretim yılında okuldaki bu durum değişmedi, öğrenciler yeni öğretim yılına aynı sorunlarla başladı. 
     
     VELİLER TEPKİLİ 
     Bu duruma isyan eden veliler, öğrencilerin can güvenliklerinin sağlanması için sorunun bir an önce çözümlenmesini istedi. Velilerle görüşen Okul Aile Birliği Başkanı Ahmet Doğaner, acilen yeni bir binaya ihtiyaç bulunduğunu belirterek, Öğrencilerimiz binanın prefabrikten yapılması nedeniyle çökme tehlikesi yaşıyor, tavandan yağmurlu günlerde su akıyor, elektrik kablolarının da açıkta olması nedeniyle çocuklarımızın hayatı tehlikede. Öğrenciler hayatları pahasına ders görüyor. Can güvenliğinin tehlikede olduğunu belirten rapora rağmen bu mekanda eğitimin sürmesi yüreklerimizi ağzımıza getiriyor. Çocuklarımızın hayatı tehlikede, elektrik kabloları dışarıda geziyor, eğer suyla temas ederse veya öğrenciler kablolarla temas ederse büyük facialar meydana gelir. Bu durum bir gün bir cana mal olmadan önlem alınmalıdır'' dedi. 
     Öte yandan, Erdemli İlçe Milli Eğitim Şube Müdürü Hatice Kelebek ise, sorunun çözümü için gerekli girişimlerin yapıldığını, ve sonucun beklendiğini söylemekle yetindi. 
     
</TEXT>
</DOC>
