<DOC>
<DOCNO> 382660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sontur20.html </URL>
<DATE> 2005/09/29/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Yunanistan sınırında patlama sesleri duyuldu... 
</HEADLINE>
<TEXT>

     Edirne’de, Yunanistan sınırındaki Karaağaç Mahallesi’nde patlama sesleri duyuldu. 
     AA muhabirinin askeri yetkililerden aldığı bilgiye göre, şiddetli patlamalarla ilgili olarak Yunan makamlarından bilgi alınacak. 
     Yetkililer, Yunanistan’ın, Karaağaç Mahallesi’ne yakın bir bölgede 14-15 Eylül tarihlerinde gölet ve baraj yapımı için dinamitle patlatma 
     yapılacağını Türk makamlarına bildirdiğini belirterek, "14-15 Eylül’ün üzerinden zaman geçti. Bu sabah meydana gelen patlamalarla ilgili Yunan makamlarından bilgi alınacak" dediler. Yunanistan sınırındaki Pazarkule Sınır Kapısı’nda görevli memurlar da son haftalarda 3-4 gün arayla Yunanistan topraklarındaki askeri bölgeden şiddetli top seslerine benzeyen patlamalar geldiğini söylediler. Trakya Üniversitesi TÜ Rektörlüğü çalışanları ise sabah yoğun bir patlama sesi duyduklarını bildirdiler. Karaağaç Mahallesi Muhtarı Agah Korkan, AA muhabirine yaptığı açıklamada, Yunanistan tarafındaki askeri bölgeden sabah yoğun patlama sesleri geldiğini söyledi. Karaağaç halkının patlama sesleri ve dumanla uyandığını bildiren Korkan, patlamanın şiddetiyle ev ve işlerlerindeki camların sallandığını ve bazı vatandaşların evlerinden dışarıya çıktığını söyledi. Agah Korkan, yaklaşık 20 dakika patlama sesleri duyulduğunu kaydetti. 
     
</TEXT>
</DOC>
