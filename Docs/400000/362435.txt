<DOC>
<DOCNO> 362435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonsiy08.html </URL>
<DATE> 2005/07/19/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
CHP'den eleştiri Başbakanın muhatabı haber ajansları değil hükümetler 
</HEADLINE>
<TEXT>

     CHP Genel Başkan Yardımcısı Onur Öymen, hükümetin dış politikada "basiretsiz, çaresiz ve cesaretsiz" olduğunu savundu. 
     Onur Öymen yaptığı açıklamada, hükümetin dış politikasını eleştirdi. Son günlerde Ermenistan ile yapılan temasların gündeme geldiğini anımsatan Öymen, Ermenistan ile yapılan gizli görüşme zabıtlarının mutlaka devlet arşivine girmesi gerektiğini söyledi. Ermenistan’ın temel belgelerinde halen kendisini Doğu Ermenistan olarak tanımladığına, Türkiye’den toprak talep ettiğine ve sözde soykırım konusundaki ısrarını sürdürdüğüne dikkat çeken Öymen, bu noktada Ermenistan-Türkiye ilişkilerini sınırları açarak daha ileri bir boyuta taşımanın doğru olmadığını kaydetti. 
     Öymen, ABD’nin Kuzey Irak’taki PKK güçlerini tasfiye edemediğini ve TSK’nın teröristleri bertaraf etme girişimlerini de engellediğini ifade ederken, bu durumda Başbakan Tayyip Erdoğan’ın ABD’den "stratejik ortak" olarak bahsetmesinin büyük bir talihsizlik olduğunu belirtti. 
     
     BAŞBAKANIN MUHATABI AJANSLAR DEĞİL HÜKÜMETLER 
     Başbakan Erdoğan’ın terörizm konusunda BBC ve Reuters’i suçlamasını "kolaycı bir yaklaşım" olarak değerlendiren Öymen, başbakanın muhataplarının haber ajansları değil, hükümetler olduğunu vurguladı. Öymen, Erdoğan’ın PKK’yı destekleyen müttefik ülkelere karşı tepki gösteremediğini savundu. 
     Öymen, Yunanistan Parlamentosu’nun bir bilimadamına 13 ciltlik "Pontus Soykırımı" ansiklopedisi yazdırdığını, ayrıca Selanik Belediyesi’nin bir meydana Pontus Soykırımı Anıtı dikeceği uyarısında bulunurken, hükümeti bu konuda de tepkisiz kalmakla suçladı. 
     
</TEXT>
</DOC>
