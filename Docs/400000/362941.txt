<DOC>
<DOCNO> 362941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/spor/spo03.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Darbe üstüne darbe 
</HEADLINE>
<TEXT>


Galatasaray'a biri Pires, diğeri de Ribery'den iki kara haber geldi. Yıldız oyuncu, bir yıl daha Arsenal'de kalmaya karar verirken, diğer Fransız'ın "Oynayabilir" belgesi ise bugün Marsilya'ya teslim edilecek 


Galatasaray, yeni sezon hazırlıklarına Florya'da devam ederken, yönetim de transfer için büyük bir efor sarfediyor. Pires üzerinde yoğunlaşan Sarı - Kırmızılılar'ın ümidi her geçen gün kayboluyor. Fransız futbolcunun Menajeri Stephan Courbis, "Pires'i almak isteyen yıllık 2 milyon 750 bin pounddan Yaklaşık 6.5 trilyon lira aşağı teklifle gelmesin" diyerek Galatasaray'ın önerdiği 2.5 milyon Euro'yu Yaklaşık 4 trilyon lira adeta elinin tersiyle itti. Üstelik Pires, Arsenal'de en az bir yıl daha oynayacağını açıkladı. Futbolcusunun taliplerinin fazla olduğunu gören İngiliz kulübünün ise, bu oyuncunun bonservis bedeli için 4 milyon Euro'da karar kıldığı öğrenildi. 
Sarı - Kırmızılılar'a bir kötü haber de Fransa'dan geldi. Parasını almadığı gerekçesiyle Galatasaray'dan ayrılan ve Marsilya'ya giden Ribery'nin FIFA'dan istediği iznin bugün Fransız kulübüne ulaşacağı ifade edildi. 
Marsilya'nın, Cim - Bom ile davası sürmesine rağmen FIFA, geçici olarak oynayabilmesi için Ribery'e bonservis verecek, ancak tarafların iddialarını ayrı ayrı değerlendirecek. 

Hasan acılar içinde 

Hollanda kampında sağ ayak arka adelesinde ödem oluşan Hasan Şaş'ın sakatlığı nüksetti. Önceki gün yapılan antremanda aynı bölgede yine acı hisseden Hasan Şaş antremanı yarıda bırakmıştı. Sarı - Kırmızılılar'ın dünkü çalışmasına da katılmayan futbolcu, pazartesi gününe kadar dinlenecek, daha sonra kontroldan geçecek. 

Aslan ormanda krosa çıktı 

RAŞİT ALTUN 

Galatasaray, sabah çalışmasını ormanda, akşam idmanını ise tesislerde gerçekleştirdi. 
Teknik Direktör Eric Gerets, kondisyon yüklemesi için futbolcularını Florya Atatürk Ormanı'na götürdü, bir saat süren kros çalışmasında Ümit Karan hafif bir sakatlık geçirdi. Sağ ayak arka adelesinde çekme hisseden futbolcu idmanı yarıda bırakırken, bu oyuncuya buz tedavisi uygulandı. 
Antrenmana, önceki günkü çalışmada sakatlığı tekrarlayan Hasan Şaş'ın yanı sıra, ameliyat olan Ayhan, belinde ağrıları olan Ergün, Üniversite Milli Takımı'nda bulunan Hasan Kabze ile ülkesinden henüz dönmeyen Mondragon katılmadı. Cim-Bom akşam da taktik çalışmanın ardından çift kale maç yaptı. 

"10"un adı Necati 

Galatasaray Teknik Direktörü Eric Gerets, 10 numaralı formayı, golcüsü Necati Ateş'in giymesini uygun buldu 

RAŞİT ALTUN 

Her takımda en kıymetli forma olarak görülen 10 numaranın Galatasaray'daki yeni sahibi Necati Ateş olacak. Sarı - Kırmızılılar'ın yurt dışındaki çalışmalarında en başarılı ve istekli görünen futbolcularından olan Cim - Bom'un golcüsü, bu formayı Teknik Direktör Eric Gerets'ten aldı. 
Belçikalı çalıştırıcının, 10 numaranın Necati'ye verilmesi konusunda yönetimle görüştüğü, bu konuda tarafların hemfikir olduğu ifade edildi. 
Çalışmalardaki hırsı ve hazırlık kampındaki performansıyla formunun zirvesinde olduğunu gösteren Necati de, "10 numaralı formaya layık olmaya çalışacağım. Bu sezon takım arkadaşlarımla birlikte Galatasaraylılar'a çok başarılı bir sezon yaşatacağız" dedi. 

'Sen bilirsin' 

Galatasaray Yönetimi, Mondragon konusunda hareket tarzını belirledi. Florya Metin Oktay Tesisleri'nde önceki akşam biraraya gelen Sarı - Kırmızılılar, Kolombiyalı file bekçisine, "Kalmak istemiyorsan bonservis bedelini getir ve nereye istersen git' diyeceği öğrenildi. Her sezon başı sorun çıkaran Kolombiyalı file bekçisinin özellikle Başkan Canaydın tarafından istenmediği öğrenildi. İtalya'nın Palermo Kulübü'nün Başkanı Maurizio Zamparini'nin İtalyan gazetelerine, "Mondragon ile bu hafta içi sözleşme imzalayacağız" dediği kaydedildi. 


</TEXT>
</DOC>
