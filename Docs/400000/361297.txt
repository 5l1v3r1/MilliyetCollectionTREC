<DOC>
<DOCNO> 361297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sondun09.html </URL>
<DATE> 2005/07/15/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Otobüsü yerle bir eden intihar bombacısının fotoğrafı yayınlandı 
</HEADLINE>
<TEXT>

     Hilal YILMAZ LONDRA İngiltere , DHA 

İNGİLİZ polisi, geçtiğimiz Perşembe günü Londra'da meydana gelen terör saldırıları sırasında 30 numaralı otobüste meydana gelen patlamanın sorumlusu 18 yaşındaki Hasip Hüseyin'in fotoğrafını yayınladı. Otobüsdeki güvenlik kamerasından alınan görüntüler ışığında terör zanlısını tespit eden polis, Hüseyin'in saat 7.20'de Londra'nın kuzeyindeki Luton istasyonunda çekilmiş görüntüsünü de ele geçirdi. 
     18 yaşındaki terörist Hasip Hüseyin, metro istasyonlarında gerçekleşen patlamalardan hemen önce, King's Cross metro istasyonunun güvenlik kamerasına da yakalandı. İstasyonda, sırtındaki kamp çantasıyla görülen Hüseyin'in, bombalı eylemini Northern metro hattında gerçekleştirmeyi planladığı ancak bu hattın tamiratta olması nedeniyle iki katlı otobüse yöneldiği tahmin ediliyor. 30 numaralı otobüsdeki gizli kamerada alınan görüntülere göre Hasip Hüseyin'in, patlamadan 45 dakika önce otobüse bindiği ve saat 9.47'de bombayı patlattığı belirtildi. Patlamanın ardından, 80 kişinin bulunduğu iki katlı otobüsün üst katı havaya uçmuş, otobüs tam 13 kişiye mezar olmuştu. 
     
     POLİS DÖRDÜNCÜ BOMBACIYI BULDU 

     Londra'daki saldırılarının sorumlularından üçünün izini bulan İngiliz polisi, dördüncü şüpheliyi de ortaya çıkardı. İntihar bombacısı olduğu tahmin edilen şüphelinin Jamaika asıllı İngiliz vatandaşı Lindsey Germail olduğu açıklandı. 
     
     POLİS CAMİLERE BASKIN DÜZENLİYOR 

     İngiliz polisi saldırıların sorumlularını ortaya çıkarmak için kaldırmadık taş bırakmazken, özellikle Müslümanların yaşadığı bölgelere baskınlar düzenlendiği belirtildi. Aramaların, üç bombacının yaşadığı West Yorkshire bölgesinde yoğunlaştığı, polisin bu bölgedeki camilere ve evlere baskınlar düzenleyerek kişileri sorguya çektiği öğrenildi. Salı günü West Yorkshire bölgesinde yakalanan ve intihar bombacılarının arkadaşı olduğu belirtilen şüphelinin sorgusunun devam ettiği belirtildi. Şüphelinin kimliği ise henüz açıklanmadı. 
     
     POLİS SALDIRILARIN BEYNİNİ ARIYOR 

     İngiliz polisi, saldırıların beyni ile bombaları düzenleyen kimyacıyı bulmak için aramalarını sürdürüyor. Polisin, Leeds kentinde bir eve baskın düzenlediği ancak herhangi bir patlayıcı maddeye ya da şüpheliye rastlamadığı belirtildi. Beeston bölgesinde de aramalarını sürdüren polisin, bir ihbar üzerine Lodge Lane bölgesindeki evleri boşalttığı öğrenildi. Gece boyunca Buckinghamshire kentinde aramalarını sürdüren anti terör timinin, adli tıp ekibiyle birlikte Aylesbury bölgesindeki kimi evlere baskınlar düzenlediği ancak şüpheli bir durumla karşılaşmadığı da eklendi. Polis, 500 görgü tanığının ifadesi ile 5000 gizli kamera görüntüsünün ışığında araştırmalarını sürdürüyor. 

     
</TEXT>
</DOC>
