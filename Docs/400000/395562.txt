<DOC>
<DOCNO> 395562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sontur31.html </URL>
<DATE> 2005/11/16/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kına gecesinde cinayet 
</HEADLINE>
<TEXT>

     Tuncay DAĞLI DHA 

      ADANA’da kına gecesinde 23 yaşındaki Tayfun Coşkun, tartıştığı Cebrail Bodur tarafından zırh adıyla bilinen büyük kasap bıçağıyla öldürüldü. 
     Olay, bugün saat 16.30 sıralarında kız evi olan Akdeniz Mahallesi 20 sokakta meydana geldi. Damat adayı davulcu Samet Coşkun’un amcası Tayfun Coşkun tartıştığı Cebrail Bodur tarafından bıçaklanarak ağır yaralandı. Adana Devlet Hastanesi’ne kaldırılan Coşkun kurtarılamadı. 
     Adana'da cono olarak bilinen aşiretin mensuplarından olduğu belirtilen Coşkun'un yakınları hastanede olay çıkardı. Kalabalık polis ekiplerince güçlükle dağıtılırken, kaçan Cebrail Bodur’un yakalanması için çalışmalar sürüyor. 
     
     ZANLI EVİNDE YAKALANDI 
     Tayfun Coşkun'u yaraladıktan sonra olay yerinden kaçan 24 yaşındaki Cebrail Bodur'un kaçabileceği yerleri araştıran polis, zanlının Kahramanmaraş'a gidebileceğini öğrendi. Bunun üzerine hemen harekete geçen polis, Merkez Otogar ve çevresi ile Bodur'un ailesinin yaşadığı Küçükdikili Beldesi Çınarlı Mahallesi’ndeki evinin çevresindearaştırma başlattı. İki ekip halinde araştırmalarını sürdüren Cinayet Bürosu görevlileri, zanlıyı evine girerken yakaladı. Gözaltına alınmak istenen Bodur, polise direnerek kaçmak istedi. Kısa süren kovalamanın ardından yakalanan Cebrail Bodur kelepçelenerek etkisiz hale getirildi. 
     Emniyet Müdürlüğü’ne getirilen Cebrail Bodur, bir süre önce kavga ettiği Tayfun Coşkun’dan intikam almak için düğüne gittiğini söyleyerek, Yüzümdeki darp izlerine bakarsanız neden yaptığımı anlarsınız. Ben düğüne davetli değildim, babam davetliydi, ben de intikam almak için gittim'' diye konuştu. 
     
</TEXT>
</DOC>
