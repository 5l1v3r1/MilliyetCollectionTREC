<DOC>
<DOCNO> 377187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sonyas14.html </URL>
<DATE> 2005/09/09/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
40 yaş üstü kadınları bekleyen tehlikeler... 
</HEADLINE>
<TEXT>

     Sağlık Bakanlığı, 40 yaş üstü kadınlarda meme kanserinin sık görüldüğünü, koroner kalp hastalıklarından ölenlerin büyük bölümünün kadınlar olduğunu bildirdi. 
     Sağlık Bakanlığı'ndan yapılan açıklamada, Türkiye'de her yıl yaklaşık 30 bin kadında meme kanserinin görüldüğü, 40 yaş üzerinde olan kadınlarda meme kanseri görülme sıklığının, 40 yaşın altındakilere göre 4 kat daha fazla olduğu belirtildi. Açıklamada, meme kanserinin 40 yaş üzerindeki kadınlarda en sık görülen kanser türü olduğu vurgulandı. 
     
     'MEME KONTROLÜNÜ ADET BİTTİKTEN SONRA YAPIN' 
     Açıklamada, 20 yaşın üzerindeki tüm kadınların ayda bir kez kendi meme kontrollerini yapmaları gerektiği belirtildi. Açıklamada, ''Kadınlar kendi kendilerine elle yapacakları kontrollerde, memelerinin dokusu ve yapısı konusunda fikir sahibi olacakları için memelerinde oluşacak herhangi bir değişikliği hemen fark edeceklerdir'' denildi. 
     Meme kontrolünün adet bitim tarihinde yapılması önerilen açıklamada, şöyle denildi 
     ''Regl adet döneminde meme dokusu yumuşak olur ve herhangi bir kitlenin varlığı kolayca fark edilir. Adetten doğal ya da cerrahi nedenlerle kesilme hali söz konusu ise bu muayene her ayın aynı günü tekrarlanmalıdır. Hormon tedavisi alan kadınlar ise bu muayene için en uygun günün hangisi olduğu konusunda doktorlarına danışmalıdır. 
     Kadınlar kendi kendilerine meme muayenelerini ayna karşısında dikkatli bir gözlemle yapmalıdır. Ayna önünde yapılan kontrollerde memede ele gelen sertlik veya kitle, meme başlarının pozisyonlarında değişiklik, kalınlaşma, kızarıklık veya yara olması, memenin rengi, dokusu veya şeklinde değişiklik, meme derisinde kalınlaşma, şişme veya renk değişikliği, meme ucundan akıntı, meme veya meme başında içeriye doğru çekilme durumu tespit edilirse derhal bir hekime başvurulmalıdır.'' Açıklamada, 40 yaşın üstündeki her kadının kontrol amaçlı mamografi çektirmesi önerildi. 
     
     KORONER KALP HASTALIKLARI 
     Türkiye'de koroner kalp hastalıklarından ölüm oranının da tüm ölümler içinde yüzde 43 ile ilk sırada yer aldığı kaydedilen açıklamada, bu ölümlerin önemli bir bölümünün 41-58 yaş grubunda yer alan kadınlarda gerçekleştiğine dikkat çekildi. 
     Yüksek tansiyon, sigara ve alkol kullanımı, şişmanlık, hareketsiz yaşam tarzı, diyabet ve bilinçsiz beslenmenin, özellikle 40 yaş üstü kadınlarda kalp-damar hastalıklarına yakalanma riskini artırdığı vurgulanan açıklamada, kadınlara her besin grubundan gıda maddeleri tüketmeleri, alkol ve sigaradan uzak durmaları tavsiye edildi. 
     Türkiye'de şişmanlığın kadınlarda görülme sıklığının giderek arttığına işaret edilen açıklamada, şişmanlığın kan basıncını ve kolesterolü yükselttiği ve çeşitli hastalıklara yol açabildiği vurgulandı. 
     Açıklamada, beslenmede yağın ölçülü alınması ve doymamış yağların tercih edilmesi gerektiği kaydedildi. 
     Günlük protein ihtiyacının hayvansal ve bitkisel kaynaklı gıdalardan dengeli olarak alınması gerektiği belirtilen açıklamada, besinler yoluyla alınan kolesterole dikkat edilmesi istendi. 
     Açıklamada, kırmızı et, sakatat gibi hayvansal gıdalarda kolestrolün yüksek olduğuna işaret edilerek, bu besinler tüketilirken kolesterol içeriklerinin göz önünde bulundurulması gerektiği belirtildi. 
     Açıklamada, sebze, meyve ve kuru baklagiller gibi posalı besinlerin sıkça tüketilmesi şekerli içecek ve tatlı tüketiminin azaltılması, şeker içeriği az olan besinlerin tercih edilmesi, tuz tüketiminin azaltılması ve her gün en az 30-45 dakika yürüyüş yapılması önerildi. 
     
</TEXT>
</DOC>
