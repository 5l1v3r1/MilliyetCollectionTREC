<DOC>
<DOCNO> 356163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sondun15.html </URL>
<DATE> 2005/06/28/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Almanya'da koalisyon ortakları güven oylamasında 'çekimser' 
</HEADLINE>
<TEXT>

     Almanya'da iktidarda bulunan Sosyal Demokrat Parti SPD ile Birlik 90 Yeşiller Partisi federal meclis grupları, 1 Temmuzdaki güven oylamasında çekimser kalmayı düşünüyor. 
     SPD federal meclis grubu başkan yardımcısı Gernot Erler, ARD televizyonuna yaptığı açıklamada, kabine üyelerinin yanı sıra kendi meclis grubu üyelerinin de çekimser oy kullanmalarını erken seçim amacıyla meclisin feshedilmesi için en doğru yol olarak gördüğünü söyledi. 
     Erler, böyle bir adımın, meclisi feshetme yetkisi bulunan Cumhurbaşkanı Horst Köhler ve Federal Anayasa Mahkemesi için de daha ikna edici olduğunu, böylece meclisin feshedilmesi için gerekli şartların daha fazla kabul göreceğini savundu. 
     SPD Genel Başkanı Franz Müntefering'in de bugün meclis grubuyla yapacağı toplantıda milletvekillerine çekimser oy kullanmalarını önermesi bekleniyor. 
     Birlik 90 Yeşiller Partisi Eş Başkanı Claudia Roth da, ARD televizyonuna yaptığı açıklamada, çekimser oy kullanmayı bir seçenek olarak düşündüğünü, ancak bu konuyu önce meclis grubu toplantısında görüşmeleri gerektiğini söyledi. 
     Başbakan Gerhard Schröder, güven oylamasında çekimser oy ya da ''hayır'' oyu kullanılmasıyla Cumhurbaşkanı Köhler'in meclisi feshetmesini ve erken seçim kararı almasını sağlamak istiyor. 
     
</TEXT>
</DOC>
