<DOC>
<DOCNO> 368659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonsiy01.html </URL>
<DATE> 2005/08/10/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Kuzu Cumhurbaşkanını halk seçsin 
</HEADLINE>
<TEXT>

     TBMM Anayasa Komisyonu Başkanı ve AKP İstanbul Milletvekili Burhan Kuzu, Başbakan Recep Tayyip Erdoğan’a sunduğu Anayasa değişiklik paketinde parlamenter sistemin düzeltilmesi için ya Cumhurbaşkanının yetkilerinin kısıtlanması ya da Cumhurbaşkanının halk tarafından seçilmesi önerisinde bulundu. 
     Anayasa Komisyonu Başkanı Burhan Kuzu, geçen Mayıs ayında Başbakanlığa gönderdiği 50 maddelik Anayasa paketinde, Cumhurbaşkanlığı makamının yetkileri kısıp, parlamenter sistemdeki duruma çekmek veya mevcut yetkiyle Cumhurbaşkanının halk tarafından seçilmesi önerisinin de bulunduğunu söyledi. 
     
     ERDOĞAN KÖŞK’E ÇIKMAK İSTİYORSA ÇIKAR 

     Kuzu, Cumhurbaşkanının bugünkü yetkisinin parlamenter sistemin ruhuna aykırı olduğu görüşünü savunarak, "Ben bu olaya Cumhurbaşkanlığı makamı olarak bakıyorum, kişilere göre bakmıyorum. Eğer Başbakan Erdoğan, Cumhurbaşkanı olmak istiyorsa, bunun önünde hiçbir engel yok. Pek ala seçim yapılır, pek ala da Cumhurbaşkanı olur. Cumhurbaşkanı adayının milletvekilinden farkı ne Kırk yaş ve yüksek tahsil. Bunlar var" dedi. 
     Kuzu, Cumhurbaşkanlığı makamının mevcut yetkileri sürecekse, yetkiler kısılmayacaksa o zaman yetkilerinin belki biraz daha artırılarak halk tarafından seçilmesinin sağlanması gerektiğini söyledi. Kuzu, kendisinin aslında başkanlık sistemini istediğini daha önce de pek çok kez açıkladığını anımsatarak, şöyle devam etti 
     "Bu yol şu anda görünmüyor. Türkiye bugünkü sistemden de çok sıkıntı çekiyor. Türkiye bugünkü parlamenter sistemle kalkınamaz, tarih yazamaz. Hükümetler başarır, sonra bir başkası gelir perişan eder, eski hale getirir. İki ileri bir geri gider. Bunun için hiç olmazsa parlamenter sistemi düzeltmek lazım." Kuzu, yeni Anayasa değişiklikleri arasına Cumhurbaşkanlığı seçimiyle ilgili bu önerisinin alınıp alınmayacağının henüz belli olmadığını da bildirdi. 
     
</TEXT>
</DOC>
