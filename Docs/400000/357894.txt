<DOC>
<DOCNO> 357894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonyas02.html </URL>
<DATE> 2005/07/03/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Hamilelere sıcak uyarısı... 
</HEADLINE>
<TEXT>

     Sıcak havanın, hamileler için ciddi sağlık problemlerine neden olabileceği bildirildi. 
     Çukurova Üniversitesi ÇÜ Tıp Fakültesi Kadın Hastalıkları ve Doğum Anabilim Dalı Öğretim Üyesi Prof. Dr. Cüneyt Evrüke, hamilelerin, sırt ağrıları, varis, ayaklarda ödem ve terlemeden kaynaklanan mantarlara karşı giyim, spor ve beslenmeye dikkat etmeleri gerektiğini belirtti. 
     Hamilelerin giyim tercihlerini pamuklu ve geniş kıyafetlerden yana kullanmalarını öneren Prof. Dr. Evrüke, şöyle dedi 
     ''Topuksuz, ortopedik ve rahat ayakkabılar tercih edilmeli. Başta tuz olmak üzere baharatlı, soslu ve en önemlisi az pişmiş etlerden kaçınılmalı, kızartma yerine haşlama türü yiyecekler tüketilmeli. Çünkü, gıdalardan kaynaklanan yaz ishalleri, hamilelerde ciddi sıkıntılar yaratır.'' Prof. Dr. Evrüke, yaz döneminde sıcakların ve nem oranındaki yükselişin hamileler için sağlık problemlerine neden olabileceğine dikkati çekerek, şunları söyledi 
     ''Aşırı terlemenin neden olduğu kızarıklık ve kaşıntı mantara yol açacağı için, sürekli ılık duş almakta yarar var. Güneşin ve sıcağın yoğun olduğu 11.00 ile 16.00 saatleri arasında çok zorunlu olmadıkça sokağa çıkılmamalı. Başa şapka takılmalı, yüzün açıkta kalan kısmına 15 ya da 45 faktörlük koruma sağlayan güneşten koruyucu losyon sürülmeli.'' 
     
     'YÜRÜME VE YÜZME İDEAL SPOR' 
     Prof. Dr. Cüneyt Evrüke, hamilelikte en ideal sporun yüzme ve yürüme olduğunu, tenis, binicilik, basketbol, voleybol ve bisiklet gibi ani hareket gerektiren ağır sporlardan uzak durmak gerektiğini söyledi. 
     Havuzlarda genelde hijyenik koşullara önem verilmediğini, bu nedenle hamilelerin temiz olduğuna inansalar dahi küçük bir ihtimali de göz önünde bulundurup havuz yerine denize girmelerinin daha doğru olacağını ifade eden Prof. Dr. Evrüke, konuşmasını şöyle sürdürdü 
     ''Uzun yolculuklar da hamileler için risk yaratır. Uzun uçak yolculuğu hem rakım hem de uçak fobisi nedeniyle risk taşıdığından, hamilelere önermiyoruz. Özel araçla yolculukta ise 2 saatte bir mola verilerek 10 dakika kadar yürümede yarar var.'' Prof. Dr. Evrüke, hamilelerin, tartışma, stres ve gergin ortamdan uzak durması, ayrıca doktora sormadan hiçbir ilaç almamaları gerektiğini de sözlerine ekledi. 
     
</TEXT>
</DOC>
