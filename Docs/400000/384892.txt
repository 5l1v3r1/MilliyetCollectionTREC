<DOC>
<DOCNO> 384892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sontur10.html </URL>
<DATE> 2005/10/07/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
AKP’li Vekil, bıçak parasını ve 15 yıllık evlat acısını yazdı 
</HEADLINE>
<TEXT>

     
     Ferit ASLAN DİYARBAKIR, DHA 
     
AKP Diyarbakır Milletvekili Cavit Torun, sağlıkta sık sık yaşanan Bıçak parası’ sorununu, 15 yıl önce yaşadığı ve halen unutamadığı evlat acısını örnek vererek anlattı. 15 yıl önce doğan ve rahatsızlandığı için ameliyat edilmesi gereken kızı için bir Profesöre 2 bin Mark bıçak parası ödediğini belirten Torun, Ameliyatı Üniversite yerine dışarda yaptı. Allah’ın belası bize bir ambulans bile vermedi'' diyerek adını açıklamadığı Profesör’e olan isyanını dile getirdi. 
     Diyarbakır’da yayımlanan yerel Olay gazetesi’ne makale yazan AKP Diyarbakır Milletvekili Cavit Torun, bir yazısında hastanelerin birleştirilmesi, yaşanan usulsüzlükler ve bıçak parasını işledi. Yazısında 15 yıldır unutamadığı evlat acısını örnek veren Torun, 23 Eylül 1990 yılında Şeyma Nur adını verdikleri bir kızının dünyaya geldiğini belirterek şunları anlattı 
     Doğumundan 15- 20 gün sonra sağlık sorunları ortaya çıktı. Doktor doktor geziyoruz. Evet, teşhis konuluyor. Mide ile bağırsaklara açılan yerde daralma var. Sonuç ameliyat’ diyorlar. Peki’ diyoruz ismini vermediğimiz Dicle Üniversitesindeki Profesöre. İki bin Mark karşılığında anlaşıyoruz. Ancak bu herif bize, ben ameliyatı dışarda yaparım’ diyor. Nutkumuz tutuluyor, basiretimiz bağlanıyor, sen bilirsin’ diyoruz. Çocuk kucağımızda, takılı serum elimizde kendi arabamız ile çocuğu Diyarbakır Yenişehir’de özel bir hastaneye getiriyoruz. Allah’ın belası bize bir ambulans bile tahsis etmiyor. Biz de, niye ameliyatı Üniversitede değil dışarıda yapıyorusun, paranı al ama burda yap’ diyemiyoruz. O gün, gün boyu ağlayan Şeyma Nur, ameliyat masasına konulduğunda birden susuyor, melül mahzun bir şekilde bana bakıyor ve anasına. Canlı haline son bakışımız ve son dokunuşumuz oluyor. İlkel koşullarda yapılan ameliyat bir saat sonra ölümle sonuçlanıyor. İnanılmaz acı ve şok içerisinde ne yapacağımızı şaşırıyoruz. Nerede diyoruz gösteriyorlar. Bir de bakıyoruz ki, bir kedi yavrusunun ölümü gibi bir köşeye atmışlar. Ya işte böyle, bıçak parası denilen rezalet.'' AKP Diyarbakır Milletvekili Torun yazısında, Hipokrat yemini eden ve Türkiye’de etik anlamda en iyi eğitimlerden birisini alan doktorların bu tür usulsüzlüklere sebebiyet vermelerinin, Türkiye’ye özgü bir olumsuzluk olduğunu da belirtti. 
     
</TEXT>
</DOC>
