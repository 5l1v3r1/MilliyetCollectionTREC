<DOC>
<DOCNO> 393967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/spor/spo03.html </URL>
<DATE> 2005/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Riva'da 40 trilyonluk haciz çıktı 
</HEADLINE>
<TEXT>


Galatasaray'ın 70 milyon dolara satarak, borçlarının büyük bölümünü ödemeyi düşündüğü arazinin üzerinde, Beden Terbiyesi ile Vakıfbank'ın trilyonluk hacizleri görünüyor 

TEBERNÜŞ KİREÇÇİ 


Galatasaray'ın önceki gün gerçekleşen tartışmalı Divan Kurulu toplantısında odak noktası olan ve "Hacizli" arazi olarak söz edilen Riva'nın üzerinde yaklaşık 40 milyon YTL tutarında haciz olduğu ortaya çıktı. 
Divan zirvesinde yapılan konuşmalarda hem başkan Özhan Canaydın, hem de yönetimi eleştiri yağmuruna tutan üyeler, Riva üzerindeki hacizleri sık sık gündeme getirmişti. Bu toplantıdan sonra yapılan araştırmalarda, Riva arazisi üzerine bazı bankalar tarafından haciz konulduğu öğrenildi. Beden Terbiyesi Genel Müdürlüğü'nün 2004'ten 4 milyon 685 bin dolarlık, Vakıfbank'ın da 10 milyon dolar ve 21 trilyon 268 milyarlık hacizleri tapu kayıtlarında yer alıyor. Böylece toplam haciz rakamı 40 milyon YTL'ye ulaşıyor. Bu arada aynı arazi üstünde TMSF tarafından 842 bin 619 dolar, Koçbank tarafından 3 milyon 945 bin dolar olarak görünen hacizlerin bir süre önce kulüp tarafından kaldırıldığı bildiriliyor. Ancak bu hacizlerin, tapu dairesinden henüz silinmediği gözleniyor. 
Eğer Riva arazisi yönetimin dediği gibi 70 milyon dolara satılırsa, o zaman kazanılan paranın bir bölümü hacizlerin kaldırılması için gitmiş olacak. Çünkü araziyi almak isteyen şirket, hacizler kalkmadan yatırıma yanaşmayacak. Yönetim yine de bu hacizlerin sorun olmayacağını söylüyor. 

Cim-Bom'da tek idman 

Galatasaray, Turkcell Süper Ligi'nde Çaykur Rizespor ile yapacağı karşılaşmanın hazırlıklarını bugün tek antrenmanla sürdürdü. Florya Metin Oktay Tesisleri'nde Teknik Direktör Eric Gerets yönetiminde gerçekleştirilen çalışmada futbolcular, koşu ve pas çalışmasının ardından son bölümde şut idmanı gerçekleştirdiler. Sarı-Kırmızılıların antrenmanına milli takımlarda bulunan oyuncuların yanı sıra, dün Üçüncü Lig takımlarından Beylerbeyi ile yapılan hazırlık maçında sakatlanan Zafer katılmadı. 


</TEXT>
</DOC>
