<DOC>
<DOCNO> 383015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/magazin/amag.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
6. Harry Potter bugün piyasada 
</HEADLINE>
<TEXT>


618 sayfalık 'Harry Potter ve Melez Prens', bugün hayranlarıyla buluşuyor. 25 YTL'ye satılacak serinin 6. kitabı, öncekilere göre çok daha karanlık ve gizemli 

Aslı Onat 

7 kitaptan oluşan serinin merakla beklenen 6. kitabı 'Harry Potter and the Half Blood Prince' temmuz ayında pek çok ülkede satışa sunulmuştu. Temmuzdan bu yana yalnızca ABD'de 11 milyon adet satılan kitap, bugün nihayet Türkiye'deki okurlarıyla buluşuyor. Daha önce olduğu gibi Sevin Okyay ve Kutlukhan Kutlu tarafından Türkçeye çevrilen kitap, 'Harry Potter ve Melez Prens' adıyla Yapı Kredi Yayınları tarafından 25 YTL'ye piyasaya sürüldü. 

'Ergen' Harry 
Harry, 'Melez Prens'te de ergenliğin daha ileri safhalarına geçiyor ilk aşkı Cho Chang ile ilişkisinin ardından sürprizli bir aşka adım atıyor. 
Öte yandan tehlike hep pusuda beklediği için kitaptaki gerilim ve macera dozu da son derece yüksek. Potter'ın Hogwarts Cadılık ve Büyücülük Okulu'ndaki 6. yılında geçen olaylarda okuru şaşırtacak ve önceki kitaplarda sorulan soruların yanıtını verecek pek çok gelişme var. 
Okul Müdürü Profesör Dumbledore'un Harry'yi almak için Dursleyler'in evine gelmesiyle başlayan olaylar zinciri, büyücülük dünyasında yaşanan karmaşanın sihirden bihaber Muggle'ları da etkilemesiyle farklı bir boyut kazanıyor. 

Sürpriz var 
Kitabın en merak edilen yönü kuşkusuz Melez Prens'in kimliği... 
Harry Potter'ın yeni sevgilisinden sonraki 2. sürpriz ise her yıl öğretmeni değişen Karanlık Sanatlara Karşı Savunma dersinin yeni öğretmeni... Sona yaklaşırken ister istemez serinin önceki kitaplarının tümünden daha karanlık ve gizemli bir hale bürünen 'Melez Prens'te, Harry Potter hayranlarının sinirlerini bozacak acı olay ise kitabın sonuna saklanmış. 


</TEXT>
</DOC>
