<DOC>
<DOCNO> 376083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/soneko45.html </URL>
<DATE> 2005/09/06/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
"Dolar istikrarını yitirdi, uzak durun" 
</HEADLINE>
<TEXT>

     Dünya Bankası'nın Nobel ödüllü eski Baş Ekonomisti Joseph Stiglitz, Asyalılara birikimlerini dolarda değerlendirmemeleri tavsiyesinde bulundu. 
     Malezya'daki Global Liderlik Forumu'nda konuşan Stiglitz, dolardan uzaklaşılması önerisine gerekçe olarak doların istikrarlı bir para olma özelliğini yitirmesini gösterdi. 
     Önemli paralar arasındaki oynaklığın da süreceğini belirten Stiglitz, vergi indirimleri, sosyal güvenlik reformları ve Irak'taki savaşın yükü nedeniyle ABD'nin mali ve dış ticaret açığının artmayı sürdüreceğini, bunun da doların istikrarına darbe vuracağını ifade etti. 
     
     Asya Para Fonu projesine destek 
     Asyalılara bölge ülkeleri arasındaki mali işbirliğinin güçlendirilmesi ve yeni finansal piyasalar oluşturulması yönünde tavsiyelerde bulunan Joseph Stiglitz, bunun olması halinde Asya'nın ekonomik büyümesinin hızlanacağını ve istikrarın artacağını kaydetti. 
     Eski ABD Başkanı Bill Clinton'a da danışmanlık yapan Stiglitz, Japonya'nın önerisiyle gündeme gelen Uluslararası Para Fonu'nun bir benzeri olacak şekilde sorun yaşayan bölge ülkelerine destek verecek Asya para fonu projesine de destek verdi. 
     Avrupa ortak parası euro benzeri bir Asya ortak parası oluşturulmasını ise hatalı bulan Stiglitz, böyle bir adım için gerekli hazırlığın olmadığını kaydetti. 
     
</TEXT>
</DOC>
