<DOC>
<DOCNO> 360684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sondun42.html </URL>
<DATE> 2005/07/13/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
İstanbul saldırılarını düzenleyenlerin Irak'ta tutuklandığı iddiası... 
</HEADLINE>
<TEXT>

     ABD’nin yeni Bağdat Büyükelçisi Zalmay Halilzad, Kasım 2003’de İstanbul’da meydana gelen bombalama eylemlerinden dolayı suçlanan iki militanın Irak’ta tutuklu olduğu yönündeki haberleri doğrulamadı. 
     Halilzad, yeni görevine başlamasından önce Washington’da yabancı basın merkezinde düzenlediği basın toplantısında, konunun sorulması üzerine, "Buna ilişkin verebileceğim bir bilgi yok" dedi. 
     ABD dışişleri bakanlığının başka bir yetkilisi de, haberin ana hatlarıyla Türkiye ile Irak’ı ilgilendirdiğini ve muhatabın Bağdat olması gerektiğini belirtti. 
     Halilzad, basın toplantısında, Türkiye’nin Irak’a ilişkin rolü konusundaki bir soruyu yanıtlarken de, Türkiye’nin Irak’taki çıkarlarının göz önüne alınmakta olduğunu söyledi. Halilzad, "Türkiye, Irak’ın çok önemli bir komşusu ve pozitif bir rol oynuyor. 
     Irak’a şimdiden önemli katkıda bulunuyor. Terörle mücadele ve güvenliğe ilişkin Türkiye’nin bazı kaygıları var ve biz bunu anlıyoruz" dedi. 
     Halilzad, Irak savaşında Amerikan ordusunun Türk topraklarını kullanmasına izin verilmemesinden kaynaklanan anlaşmazlığa karşın, Ankara ile Washington arasında Irak konusunda işbirliğinin sürdüğünü belirtti. 
     Türk Dışişleri ve Genelkurmay yetkililerini yakından tanıdığını ifade eden Halilzad, yeni görevinde Türkiye ile birlikte çalışmayı beklediğini söyledi. 
     Halilzad, Kerkük sorununa değinirken de, bu kentte yaşayan bütün toplulukların çıkarlarını koruyacak bir şekilde konunun çözümlenmesine uğraşıldığını anlattı. 
     
</TEXT>
</DOC>
