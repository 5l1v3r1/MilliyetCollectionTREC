<DOC>
<DOCNO> 385256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sondun25.html </URL>
<DATE> 2005/10/09/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Pakistan'a yardım yağıyor 
</HEADLINE>
<TEXT>

     Uluslararası toplum ve yardım kuruluşları, depremin vurduğu Pakistan'a yardım için seferber oldular. 
     Pakistan Devlet Başkanı General Pervez Müşerref, tüm dünyadan yardım talep ederken, pek çok ülke ve kuruluştan Pakistan'a yardımlar akmaya başladı. 
     Türkiye'nin yanı sıra İngiltere, Japonya ve Birleşik Arap Emirlikleri'nin BAE , Pakistan'daki depremden sonra hızlı şekilde yardım çalışmalarını başlatan ülke oldukları belirtildi. 
     Asya Kalkınma Bankası Başkanı Haruhiko Kuroda, mevcut projelerden 10 milyon doların, depremden en çok etkilenen bölgelere acil yardım için yeniden tahsis edileceğini söyledi. 
     Avrupa Birliği de ilk etapta 4,4 milyon dolar yardım sözü verdi. 
     AB İnsani Yardım Temsilcisi Louis Michel, ''Hayatları alt üst olmuş insanlara mümkün olan en kısa zamanda yardım etmek görevimizdir'' dedi. 
     ABD, İngiltere, Çek Cumhuriyeti ve Avustralya toplam 2,46 milyon dolar yardım sözü verirken, Çin 6,2 milyon dolar yardım taahhüt etti. 
     Tayland da depremzedelere 100 bin dolar yardım tahsis ederken, pek çok ülke gibi Malezya da Pakistan'a kurtarma ekipleriyle destek verdi. 
     İspanya'dan Sınır Tanımayan İtfaiyeciler örgütü 21 elemanı, 2 sahra hastanesi ve 2 ton malzemeyle İslamabad'a ulaşırken, 50 kişilik Çin acil müdahale ekibi de İslamabad'a geldi. 50 kişilik Japon ekibinin de bu akşam başkente ulaşmasının beklendiği ifade edildi. 
     Rusya'dan da acil durum görevlileri ve yardım kamyonlarının Pakistan'a doğru yola çıktığı kaydedildi. 
     Pakistan Başbakanı Şevket Aziz, ABD'nin, askeri operasyonlar düzenlediği komşu Afganistan'dan helikopterler yollayacağını söyledi. 
     Depremin 1 kişinin ölümüne yol açtığı Afganistan'ın da yarın 51 doktor, 5 hemşire ve 3 ton ilaç göndereceği belirtildi. 
     Fransa Savunma Bakanlığı, 25 kişilik sivil savunma birliği, kurtarma köpekleri ve malzemeler gönderileceğini bildirirken, yardım ekibi gönderecekler arasında Güney Kore'nin de bulunduğu kaydedildi. 
     Uluslararası Kızılhaç ve Kızılay Dernekleri Federasyonu, depremden en çok zarar gören bölge olan Keşmir'in Pakistan'ın denetimindeki bölümünde bulunan Muzafferabad'a bir inceleme ve kurtarma ekibi gönderdiğini açıkladı. 
     Federasyonun açıklamasında, İslamabad'a da 10 bin battaniye gönderildiği belirtildi. 
     Danimarka da Pakistan'daki kurtarma çalışmalarına destek olmak için 1,34 milyon avro vereceğini açıkladı. 
     Danimarka Dışişleri Bakanlığı'nın açıklamasında, bu yardımın yarısının Kızılhaç örgütüne, yarısının BM aracılığıyla Pakistan'a ulaştırılacağı belirtildi. 
     İsveç de felaketten etkilenenlere çadır ve battaniye yardımında bulunma kararı aldı. 
     İsveç Savunma Bakanlığı'na bağlı kurtarma servisinin açıklamasında, Pakistan'a her biri 5-7 kişiyi barındırabilecek 75 adet çadır ve 3 bin battaniye gönderileceği kaydedildi. 
     Merkezi İngiltere'de bulunan Müslüman sivil toplum örgütü ''Islamic Relief'', Pakistan'a 2,9 milyon avro yardımda bulunacağını açıkladı. 
     Örgüt yetkililerinden Aziz Receb Ali, bölgeye tıbbi yardım malzemesi de gönderdiklerini belirterek, herkesi yardım yapmaya çağırdı. 
     
</TEXT>
</DOC>
