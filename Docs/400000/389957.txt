<DOC>
<DOCNO> 389957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur61.html </URL>
<DATE> 2005/10/26/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
''Şimdi Sıra Bizde'' kampanyası 
</HEADLINE>
<TEXT>

     Türkiye Kızılay Derneği Genel Başkanı Tekin Küçükali, Pakistan'daki depremzedeler için düzenlenen ''Şimdi Sıra Bizde'' kampanyasına şimdiye kadar 1 milyon 57 bin 404 kişinin katıldığını ve 23 trilyon 94 milyar 700 milyon lira toplandığını açıkladı. 
     Küçükali, Dedeman Oteli'nde düzenlenen iftardan sonra yaptığı açıklamada, Pakistan'da barınma ve beslenme ihtiyaçlarının karşılanması için 3 bölge oluşturacaklarını anlattı. Küçükali, 10 bin çadır kurmayı hedeflediklerini, bunun için de Pakistan'da Karaçi bölgesindeki tüm çadır atölyelerinin Türk Kızılayı için çadır üreteceğini bildirdi. 
     Tekin Küçükali, şu ana kadar Pakistan'a 7 milyon doları aşkın nakdi ve ayni yardım yaptıklarını belirterek, İstanbul Büyükşehir Belediyesi'nin verdiği günlük 18 bin ekmek kapasiteli seyyar fırını iki gün içinde kuracaklarını belirtti. Kuçükali, Ankara Büyükşehir Belediyesi'nin de 18 bin ekmek kapasiteli seyyar fırın vereceğini söyledi. 
     Küçükali, deprem bölgesinde ''kemik kıran soğukları'' diye bilinen soğuklar ve salgın hastalıklarla karşı karşıya bulunulduğunu ifade ederek, depremzedelerin barınma sorunlarını çözmek için Toplu Konut İdaresi Başkanlığı TOKİ ile işbirliği içinde olduklarını, bu kapsamda TOKİ'nin 4 mühendisini arazi tetkikleri için bölgeye gönderdiğini bildirdi. 
     
     PAKİSTAN DEVLET BAŞKANI MÜŞŞEREF'İN SÖZLERİ 

     Depremin ilk gününde basın toplantısı için İslamabat Havaalanı'na gelen Pakistan Devlet Başkanı Pervez Müşerref'in, ''Al bayrağın önünde basın toplantısı yapacağım'' dediğini ve toplantı sonrasında Türk çadırına girerek Türkçe ''Türkiye'ye minnettarız, gözlerinizden öperim bunu Türkiye'ye söyleyin'' dediğini anlatan Küçükali, buna atıfta bulunarak ''kendilerine ciddi görevler düştüğünü'' söyledi. 
     Küçükali, Pakistan halkının İstiklal Savaşı'nda ve Kıbrıs çıkarması sırasında Türkiye'nin yanında yer aldığını anımsatırken, Pakistanlılar'ın, ''Keşmir yıkıldı ama Türkiye gibi bir desteğimiz var. İnanıyoruz ki Türkiye bize yeniden bir bölge kurar'' şeklinde düşüncelerini ifade ettiklerini söyledi. 
     
     KOLUNDAKİ KÜNYEYİ BAĞIŞLADI 

     Bu arada yemeğe katılan emekli bankacı Ayşe Selçuk, kolundaki künyeyi bağışlayarak kampanyaya katıldı. 
     Uyumsoft Bilgi Sistemleri ve Teknolojileri Tic. A.Ş Genel Müdürü Mehmet Önder, künyeyi alıp, Ayşe Selçuk'a iade ederek karşılığında bağış yapmak istedi. Ancak, Ayşe Selçuk bunu kabul etmedi. Mehmet Önder de kampanyaya 10 milyar liralık bir bağış yapacağını açıkladı. 
     Çelik-İş Sendikası İskenderun Şube Başkanı Cengiz Gül, 68 milyar lira değerinde bir çeki, Hizmet-İş Sendikası temsilcisi de bir çanta içerisinde getirdiği 74 milyar lira nakit parayı Tekin Küçükali'ye teslim etti. 
     Tekin Küçükali de bağışta bulunanlara birer teşekkür plaketi verdi. 
     Küçükali, deprem nedeniyle sağladıkları destekten dolayı Genelkurmay Başkanı Orgeneral Hilmi Özkök ile komutanlara, erbaş ve erlere teşekkür etti. 
     Türkiye Kızılay Derneği Genel Başkanı Küçükali, bu arada tsunami felaketzedeleri için daha önce açılan ve halen devam eden kampanyada da şimdiye kadar 24 trilyon lira yardım toplandığını duyurdu. 
     
</TEXT>
</DOC>
