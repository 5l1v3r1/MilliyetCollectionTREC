<DOC>
<DOCNO> 361404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sonsiy14.html </URL>
<DATE> 2005/07/15/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
RTÜK'ün yeni başkanı Kapatma, yasaklama, karartma gibi bir istek yok 
</HEADLINE>
<TEXT>

     RTÜK Başkanı Zahid Akman, "Önümüzdeki dönemde, kapatma, yasaklama, karartma ve ceza verme gibi bir istek kesinlikle söz konusu değil" dedi. 
     Başkan Akman ve yeni üyeler, RTÜK Binası’nda gerçekleştirilen devir teslim töreninde görevlerini eski üyelerden aldı. 
     RTÜK Başkanı Zahid Akman ile eski Başkan Fatih Karaca, tören öncesi gazetecilere açıklama yaptılar. 
     Eski RTÜK Başkanı Fatih Karaca, RTÜK üyelerinin, seçimle göreve gelmeleri gerektiğini her ortamda dile getirdiğini ifade ederek, Meclis’in bu yönde düzenleme yapmış olmasından memnuniyet duyduğunu kaydetti. 
     RTÜK’ün, geride kalan 11 yıllık süre içinde, Türkiye’de seçimle görev almanın ne kadar önemli olduğunu gösterdiğini ifade eden Karaca, "Demokratik bir heyet olarak, açıklık ve şeffaflık içinde kararlarımızı aldık. Zaman zaman birbirimizi incitircesine eleştirdik. 
     Sonuçta demokratik ve doğru olanı yapmaya çalıştık. Bunu başardığımızı düşünüyorum" diye konuştu. 
     Bugün nöbet değişimi yapıldığını ifade eden Karaca, yeni başkan ve üyeleri tebrik ederek, başarılar diledi. 
     RTÜK başkanı Zahid Akman da TBMM’ye ve kendisini başkanlığa layık gören üyelere teşekkür etti. Zor bir dönemde görev aldıklarını, ama Türkiye’de özel televizyon yayıncılığını planlayan ve düzenleyen eski RTÜK üyelerinin en büyük şans ve avantajları olduğunu belirten Akman, "Kendilerinin oluşturduğu sistem ve yapıya çok güveniyoruz. Onların bugüne kadar yaptıkları çalışmalar, bizlere ışık tutacaktır, rehberlik yapacaktır" dedi. 
     Eski RTÜK üyelerine çalışmalarından dolayı teşekkür eden Akman, RTÜK’te gelinen noktayı daha da ileri bir aşamaya taşıma gayreti içinde olacaklarını kaydetti. 
     Daha sonra, Akman ve Karaca, tokalaşarak, foto muhabirlerine poz verdi. Akman, Karaca ile eski 3 RTÜK üyesine çiçek takdim etti. 
     Akman, daha sonra, gazetecilerin sorularını yanıtladı. Akman, çiçeği burnunda bir başkan olduğunu ve RTÜK’ün gündeminde çok önemli maddeler bulunduğu ifade ederek, sınırlı sayıda soruya yanıt verebileceğini söyledi. 
     "Kafanızda nasıl bir RTÜK var" sorusunu yanıtlayan Akman, Kurul’un, Türkiye’de yayın hayatının düzenlenmesinde bugüne kadar çok önemli ve etkin görevler yaptığı kaydetti. RTÜK olarak, yayın faaliyeti yürüten kuruluşların, Türkiye’nin gerçeklerine uygun, kamuoyunun beklentilerine uygun yayın yapmaları noktasında, dengeli olmak yerine baştan sona yardımcı olmayı düşündüklerini ifade eden Akman, şöyle devam etti 
     "Gerçekten son derece önemli bir kamu hizmeti veriyor televizyon ve radyo yayıncıları. Bu yayının, kamuoyunun beklentilerini karşılayacak nitelikte, kanunlar çerçevesinde olması için elimizden geleni gayreti sarf edeceğiz. Arkadaşlara da bunu sağlamaları için elimizden geleni göstereceğiz." Akman, RTÜK üyelerinden 3’ünün görev süresi dolmadan yerlerine seçim yapıldığı konusunda tartışmalar olduğunun hatırlatılması üzerine, bu konunun kendilerini ilgilendirmediğini söyledi. Durumu, Meclis’in takdiri olarak niteleyen Akman, "hukuki eksiklik olduğu kanaatinde değilim" diye konuştu. 
     
     "...KİTAP HİÇ YAYINLANMAYACAK" 
     RTÜK’ün geçmişte verdiği cezaları hatırlatan ve cezaların bir ansiklopedi oluşturduğunu ifade eden gazetecinin, "Bu ansiklopedinin ikinci cildi gelecek mi" sorusu üzerine Akman, kapatma gerekçelerini bilmediğini, ancak kamuoyunu tatmin eden gerekçeleri olduğuna inandığını söyledi. Akman, şöyle devam etti 
     "Önümüzdeki dönemde, kapatma, yasaklama, karartma, ceza verme gibi bir istek kesinlikle söz konusu değil. Ama siz de takdir edersiniz, bizler kanunlar ve yönetmelikler çerçevesinde hareket edeceğiz. Bu kanunlara uymak söz konusu olursa, o dediğimiz kitap hiç yayınlanmayacaktır." Daha sonra, RTÜK’ün yeni ve eski üyeleri birlikte fotoğraf çektirdi. 
     
</TEXT>
</DOC>
