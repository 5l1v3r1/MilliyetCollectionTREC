<DOC>
<DOCNO> 374849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sontur28.html </URL>
<DATE> 2005/09/01/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Kapıkule'de 1.5 kilometrelik gurbetçi kuyruğu 
</HEADLINE>
<TEXT>

     Kapıkule Sınır Kapısı’ndan yurtdışına çıkış yapmak isteyen gurbetçiler, 1,5 kilometre uzunluğunda kuyruk oluşturdu. 
     Tatillerini geçirdikleri Türkiye’den çalıştıkları ülkelere dönmeye başlayan gurbetçiler, Kapıkule Sınır Kapısı’nda uzun kuyruklar oluşturdu. Gurbetçiler, TEM Otoyolu’nda görevli polis ekiplerince, Kapıkule’deki kuyrukta beklememeleri için, Hamzabeyli ve Pazarkule sınır kapılarına yönlendiriliyor. 
     Kapıkule Sınır Kapısı’ndaki çıkış işlemleri için gümrük sahasında bekleyen Gündüz Beyhan, AA muhabirine, 3 saattir kuyrukta olduğunu belirterek, kuyruk çilesinin sona erdirilmesini istedi. Beyhan, her yıl Türkiye’ye giriş ve çıkışlarda aynı sorunları yaşadıklarını söyledi. 
     Kapıkule Sınır Kapısı’ndaki yetkililer de gurbetçilerin Pazartesi günü işbaşı yapmak üzere aynı günde sınır kapısına gelmeleri nedeniyle kuyruk oluştuğunu bildirdi. 
     
</TEXT>
</DOC>
