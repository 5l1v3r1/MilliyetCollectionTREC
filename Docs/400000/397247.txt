<DOC>
<DOCNO> 397247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun14.html </URL>
<DATE> 2005/11/23/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Straw, Müslümanlara gecikmiş 'bayram resepsiyonu' verdi 
</HEADLINE>
<TEXT>

     İngiltere Dışişleri Bakanı Jack Straw, İngiltere'de yaşayan Müslümanların toplum liderleri ve ileri gelenleri için gecikmiş bir Ramazan Bayramı resepsiyonu düzenleyerek, dinler arası hoşgörü ve diyalogun önemine işaret etti. 
     Dışişleri Bakanlığı'na ait binaların ortasındaki avluda dün akşam düzenlenen resepsiyonda soğuk, konukların iliklerine işlerken, davete geç katılan Jack Straw konuklarla kısa bir selamlaşmanın ardından hemen konuşmasını yapmak üzere mikrofonun başına geçti. 
     Sözlerine ''Selamünaleyküm'' diyerek başlayan Straw, daha sonra kalabalığın bayramını da Arapça ''Bayramınız mübarek olsun'' diyerek kutladı. 
     ''Bugün iki nedenden dolayı önemli. Birincisi İslam aleminin büyük bir bayramını kutluyor olmamızdan, ikincisi de bu vesileyle İngiltere'nin çok dinli, çok kültürlü yapısını bir kez daha vurgulama şansı elde ettiğimiz için'' diyen Straw, İngiltere'ye göç eden ve bu ülkeye yerleşen Müslümanların 1. sınıf vatandaşlar olarak, geldikleri günden itibaren oy hakkına sahip olduklarını hatırlattı. 
     İngiliz toplumu içindeki Müslümanların bütün diğer din ve etnik kökenlerden gelen toplumlarla hoşgörü ve diyalog içinde olduklarına dikkat çeken Straw, bunun en güzel örneğinin Pakistan'da meydana gelen deprem sırasında ortaya çıkan büyük dayanışma olduğunu anlattı. Straw, İngiltere'nin Pakistan'daki depremzedelere dünyanın 2. büyük yardımını yaptığını hatırlatarak, buna toplum içindeki dinler dayanışmasının yardımcı olduğunu vurguladı. 
     Straw, 7 Temmuz'da Londra'da düzenlenen saldırılar sırasında bu dayanışmayı bir kez daha görme imkanı bulduklarını kaydederek, başta Müslümanlar olmak üzere bütün dinlerin mensuplarının terörü lanetlediğini söyledi. 
     Saldırılar sonucunda ölenleri ya da yaralananları mahsur kaldıkları tünellerden çıkarmak ya da kurtarmak için yapılan çalışmalar sırasında da dayanışmanın çarpıcı biçimde ortaya çıktığını belirten Straw, ''Bu insanlara yardıma koşan kahramanların içinde de Müslümanlar vardı. Hatta bunlardan birinin çabası o kadar çarpıcıydı ki basın bu kahramanı bütün topluma tanıttı'' diye konuştu. 
     Straw konuşmasını tamamladıktan sonra, arkalardan bir genç, Straw'a neden Irak'a saldırdıklarını sordu. Straw, görevlilerin bütün tedirginliğine rağmen sesin geldiği tarafa yönelerek kendisini protesto eden genci buldu. Bakan, Irak'a yönelik harekatın ardında Saddam'ın kötü bir lider olması ve halkına eziyet etmesinin etkili olduğunu söylerken, genç itirazlarına devam etti. ''Siz bugün orada yaşananlardan politik olarak sorumlusunuz, kendinizi iyi hissedebiliyor musunuz Hem dünyadaki tek kötü lider de Saddam değildi, niye diğer ülkelere de aynı müdahaleyi yapmıyorsunuz '' diye soran gence Straw aynı şeyleri söyledi. 
     Bunun üzerine oradan uzaklaştırılan genç, kimliğini ve milliyetini açıklamaktan kaçındı, sorulara sadece ''İngilizim'' diye yanıt vermekle yetindi. 
     
</TEXT>
</DOC>
