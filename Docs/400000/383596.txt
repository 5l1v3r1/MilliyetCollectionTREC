<DOC>
<DOCNO> 383596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonsiy05.html </URL>
<DATE> 2005/10/03/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Avusturya, Erdoğan'ı Straw'a şik yet etti 
</HEADLINE>
<TEXT>

     HABER MERKEZİ 

Başbakan Recep Tayyip Erdoğan'ın, TBMM'nin yeni yasama yılı resepsiyonunda, Avusturya Başbakanı Wolfgang Schüssel'in Türkiye için imtiyazlı ortaklık ısrarının olmadığı mesajını vermesi, Lüksemburg'ta dün yapılan kritik temaslarda gündeme getirildi. 
     Erdoğan, 1 Ekim Cumartesi akşamı verilen resepsiyondan önce Schüssel ile bir telefon görüşmesi yaptı. Avusturya'ya sitem ederek "imtiyazlı ortaklığın kabul edilemeyeceğini" vurgulayan Erdoğan, Schüssel'den, "Türkiye için imtiyazlı ortaklık iddiamız yok. 17 Aralık'ta söylediklerimizin arkasındayız" karşılığını aldı. 
     Daha sonra resepsiyona geçen Erdoğan, burada karşılaştığı Avusturya'nın Ankara Büyükelçisi Marius Calligaris'e, "Başbakan'ınla görüştüm, haberin var mı" dedi. Büyükelçi, "Tam bilmiyorum, siz anlatın" demekle yetindi. "Schüssel'in imtiyazlı ortaklıkla ilgili söylediklerini duydun mu" diyerek devam eden Erdoğan, Avusturya'nın Styria kentinde yapılacak yerel seçimlere değinerek,"Bir daha böyle siyaset yaparsanız yanarsınız" dedi. Erdoğan, karşılık vermeyen ve elinde kadeh tutan Calligaris'e, "Fazla içmedin değil mi" sözleriyle takıldı. 
     Önceki akşamki bu sohbetin ardından, Schüssel'in partisi, dün, partisinin 60 yıllık hakimiyeti bulunan ve Türkiye tartışmalarının damgasını vurduğu bir seçim kampanyasıyla sandığa giden Styria'daki seçimleri kaybetti. 
     Seçimi kaybetmenin moral bozukluğuyla Lüksemburg'daki AB görüşmelerine katılan Avusturya, Erdoğan'ın açıklamalarından duyduğu rahatsızlığı Dönem Başkanı İngiltere'ye iletti. NTV'nin haberine göre, Avusturya Dışişleri Bakanı, dün akşam başbaşa görüştüğü İngiltere Dışişleri Bakanı Jack Straw'a, "Erdoğan'ın, Schüssel ile yaptığı telefon görüşmesinin içeriğini açıklamasından rahatsızlık duyduklarını" anlattı. 
     
</TEXT>
</DOC>
