<DOC>
<DOCNO> 382568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/soneko32.html </URL>
<DATE> 2005/09/29/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Ülker, Hero ile 4 yeni ürün için çalışıyor... 
</HEADLINE>
<TEXT>

     Ülker, İsviçreli Hero Şirketi ile AktiPro ve AktaVitale markaları altında 4 yeni ürünü piyasaya sunmaya hazırlanıyor. 
     Yeni ürünlerin tanıtımı nedeniyle düzenlenen toplantıda konuşan Ülker İstişare Konseyi Üyesi ve Grup Sözcüsü Metin Yurdagül, Ülker-Hero birlikteliği ile dengeli beslenme ve fonksiyonel gıdalar kategorisine giriş yaptıklarını söyledi. 
     Bu girişin ilk adımı olarak, bağışıklık sistemini güçlendiren yoğurt içeceği AktiPro'yu sunduklarını belirten Yurdagül, ürünün içeceğinin yanı sıra yoğurdunun da bulunduğunu, diğer yeni ürünün ise sindirim sistemine yardımcı olan AktaVitale olduğunu kaydetti. 
     Ülker ve Hero'nun 2003 yılından beri Türkiye'de bebek maması ürettiğini ifade eden Yurdagül, Hero firmasının Ülker Bebe bisküvilerini tüm dünyada pazarlama hakkını almak için de Ülker'e 10 milyon dolar ödediğini anımsattı. 
     Fonksiyonel gıdaların dünyada özellikle Avrupa'da raflarda yerini almış, hızla büyüyen bir kategori olduğunu belirten Yurdagül, Hero'nun da cirosunun en az yarısını, dengeli beslenme ve fonksiyonel gıda sahasından gelmesini kendisine stratejik hedef yaptığını kaydetti. 
     Bu alanda alternatif ve yeniliklerin süreceğini ifade eden Yurdagül, ''Ülker ve Hero büyük bir projeye daha birlikte güvenle adım attı'' dedi. 
     Hero Gıda Sanayi Ve Ticaret A.Ş. Genel müdürü Nasuh Önal da, dünyada fonksiyonel gıda pazarının 50 milyar avro büyüklüğüne ulaştığını, Avrupa'da ise büyüklüğün 20 milyar avro olduğunu bildirdi. 
     Önal, Türkiye'de henüz çok küçük olan pazarın hızlı bir büyüme göstereceğini belirterek, bu yılın sonundaki pazar tahminlerinin ise 10 milyon dolar olduğunu kaydetti. 
     
     ÖZELLEŞTİRME VE ÜLKER GRUBU 
     Yurdagül, Ülker'in yeni ürünlerinin hedeflediği pazar payına ilişkin soruya ''Şu an olmayan bir pazarda rakam vermek yanıltıcı olur. Biz AktiPro'da birinci olmak istiyoruz'' dedi. 
     Yurdagül, yeni ürünler için önemli bir ek yatırım yapmadıklarını kaydetti. 
     Yurdagül, özelleştirmelere ilişkin soruyu da ''Özelleştirmelerden hiçbir şey almayacağımızı defalarca söyledik. Zaten özeleştirilecek şeyler de yavaş yavaş gidiyor'' şeklinde yanıtladı. 
     
     ÜLKER HERO'NUN YENİ ÜRÜNLERİ 
     Ülker ve Hero işbirliği ile üretilen AktiPro yoğurt içeceği bağışıklık sistemini güçlendiren probiyotik kültürler ve probiyotik lifler içeriyor. 
     AktiPro yoğurt içeceğinin içerdiği yararlı bakteri ve liflerin bağışıklık sistemini güçlendirerek daha dirençli olmayı sağladığı bildirildi. 
     AktaVitale ürünleri ise sindirim sorunlarına çözüm getiriyor. Her iki ürünün yoğurt içeceği ve yoğurdu bulunuyor. 
     
</TEXT>
</DOC>
