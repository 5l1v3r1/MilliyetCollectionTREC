<DOC>
<DOCNO> 381725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonyas13.html </URL>
<DATE> 2005/09/26/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Çin'in ikinci insanlı uzay yolculuğu 13 Ekim'de... 
</HEADLINE>
<TEXT>

     Çin'in ikinci insanlı uzay yolculuğunun hava durumunun müsait olması durumunda 13 Ekim'de yapılacağı bildirildi. 
     Resmi Çin Haber Servisi tarafından bildirildiğine göre, bu kez iki astronotla yapılacak yolculuk 5 gün sürecek. ''Şencou-6'' adlı uzay gemisinin 119 saat sürmesi planlanan yolculuğu 13 Ekim günü Gobi çölü üzerindeki Ciuçüen Uydu Fırlatma Merkezi'nden başlayacak. 
     Yetkililer, fırlatma için güvenlik nedeniyle öğle saatlerinin seçildiğini belirttiler. 
     Çin, Ekim 2003'de ilk uzay yolculuğunu gerçekleştirerek, bu alanda ABD ve Rusya'dan sonra üçüncü ülke oldu. Çin, 2010 yılında uzaya astronot yollamayı planlıyor. 
     Çin'in ilk astronotu veya Çinlilerin deyimiyle ''taykonot''u Albay Yang Livey'in uzay yolculuğu 21,5 saat sürmüştü. Eskiden savaş uçağı pilotu olan Albay Yang, ''Şencou-5'' ile Çin'in kuzeyindeki otlaklara iniş yapmıştı. 
     Yang Livey'in Ekim ayındaki yolculuğa katılmayacağı ve bu yolculuğa ilk yolculuğun yedekleri olan Zhai Zhigang ve Nie Hayşeng'in çıkacakları öğrenildi. Daha önce 14 kişi olan astronot ekibi en son üçer çift olmak üzere altıya indirildi. 
     Uzmanlar, yeni uzay gemisinin ''Şencou-5''in kopyası olmadığını ve yeni gemide bilimsel araştırmalar için 100'den fazla değişiklik yapıldığını ifade ettiler. 
     Çin, ABD'nin uluslararası uzay istasyonu projesine katılmıyor. 
     
</TEXT>
</DOC>
