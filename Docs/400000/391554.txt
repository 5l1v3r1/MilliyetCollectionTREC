<DOC>
<DOCNO> 391554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/dunya/axdun01.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Scalito' ABD'yi böldü 
</HEADLINE>
<TEXT>


Yüksek Mahkeme'nin en muhafazak r yargıcı Scalia'nın bile sağında sayılan Yargıç Samuel Alito'nun adaylığı, Hıristiyan sağı Bush'un çevresinde kenetlerken, Demokratlar da kavgaya hazır 

YASEMİN ÇONGAR Washington 


Beyaz Saray'ın ve Kongre'deki Cumhuriyetçi liderlerin üzerine suç gölgesi düşüren skandalların sarstığı Washington'daki kavganın yeni adı Alito ya da Demokratların ifadesiyle "Scalito." 
Adaylığının onaylanması halinde Yüksek Mahkeme'nin en muhafazak r üyesi olacağı düşünülen Yargıç Samuel Alito Jr., özellikle kürtaj hakkına karşı çıkması nedeniyle, kadın derneklerinin ve genel olarak liberal seçmenlerin şimşeklerini çekiyor. 
Ancak başta evanjelist Hıristiyanlar ve muhafazak r Katolikler olmak üzere, Başkan Bush'un dayandığı sağ taban da, Alito'nun Yüksek Mahkeme'ye atanmasından memnun. Bu kesim, Irak Savaşı'na ilişkin eleştirilerini ve Bush'un Yüksek Mahkeme'ye atadığı sonradan geri çekilen Harriet Miers'a tepkisini unutarak, Alito sayesinde yeniden Bush'un etrafında kenetlendi. 

Senatoda direniş 
Bu cepheleşme, Senato'da Alito konusunda büyük bir mücadele yaşanmasına yol açabilir. 
Alito'nun Yüksek Mahkeme'ye gitmesini önleyecek sayısal çoğunluğa sahip olmayan Demokratların, "filibuster" denilen ve "kesintisiz konuşarak, oylamayı sürekli erteleme" esasına dayanan direniş taktiğini kullanması mümkün. 
Alito'ya "Scalito" lakabının yakıştırılması, fikirlerinin, 9 üyeli Yüksek Mahkeme'nin en muhafazak r yargıcı Antonin Scalia'ya benzerliğinden kaynaklanıyor. 
Demokratlara göre, "Scalia'nın da sağında" olan Alito, Yüksek Mahkeme'ye girerse, kürtaja karşı oy kullanacağına kesin gözüyle bakılan yargıç sayısı da 5'e çıkarak, çoğunluğa erişecek. 

Kürtaja koca izni 
ABD'de Yüksek Mahkeme'nin 1973'te yasallaştırdığı kürtaj hakkının geri alınması, muhafazak r cephenin değişmez hedeflerinden. 
Alito'nun bu konudaki tutumunu, 1991'de Philadelphia'daki Temyiz Mahkemesi'nde yazdığı bir "muhalif görüş" ele veriyor. 
Alito, Mahkeme'nin katılmadığı ve mevcut Amerikan yasalarına aykırı olan görüşünde, "evli bir kadının kürtaj öncesi kocasından izin alması zorunluluğunu savunmuştu." 


</TEXT>
</DOC>
