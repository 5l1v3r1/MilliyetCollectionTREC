<DOC>
<DOCNO> 353800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonyas08.html </URL>
<DATE> 2005/06/20/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Uzman kontrolünde yapılmayan kaplıca tedavisi sakat bırakıyor 
</HEADLINE>
<TEXT>

     Mustafa ŞAHİN KAYSERİ, DHA 

UZMANLAR, yazın gelmesiyle birlikte başlayan kaplıca tedavilerinin doktor kontrolü dışında bilinçsiz şekilde yapıldığı takdirde yarardan çok zararla sonuçlanacağı uyarısında bulundu. 
     Özel Fizirom Fizik Tedavi Merkezi Başhekimi Dr. Ahmet Erzurumlu, önceden fizik değerlendirmesi yapılmadan gidilen kaplıcaların yararlı olabilecekken, tam tersine kalıtsal hatta ölümcül sonuçlar doğurabileceğini söyledi. Romatizmal olmak üzere kalp damar sistemi hastalarının gerekli romatizma ve check-up yapmadan kaplıcaya gitmemesi uyarısında bulunan Fizik Tedavi Uzmanı Dr. Ahmet Erzurumlu, şunları söyledi 
     Sıcakların artmasıyla birlikte kaplıca mevsimi de başladı. Kaplıca tedavisi yararlıdır ancak, doktor kontrolünde yapılması gerekir. Geleneksel olarak insanlarımız romatizmal hastalıklar başta olmak üzere bir çok tıbbi sorunun çözümü ve dinlenmek amaçlı olarak kaplıcalara gidiyor. Fakat, yeterince tıbbi değerlendirmeden geçmeden yapılacak kaplıca tedavisi yararından çok, tam tersi zarara hatta ölümcül sorunlara neden olabilir. Kalp damar ve romatizmal hastalıkları bulunan kişiler kaplıca tedavisine çıkmadan önce gerekli romatizma ve dahili check-up yaptırmalıdır. Doktorun vereceği müsadenin ardından fizik tedavi uzmanının önereceği tedavi yöntemi ile kaplıcadan en üst düzeyde verim sağlayıp, uzun vadeli çözümler oluşturalabilir.'' 
     
</TEXT>
</DOC>
