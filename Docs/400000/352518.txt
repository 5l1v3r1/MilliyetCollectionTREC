<DOC>
<DOCNO> 352518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun39.html </URL>
<DATE> 2005/06/16/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Kamboçya'daki eylemde bir çocuk öldü 
</HEADLINE>
<TEXT>

     Kamboçya’nın kuzeybatısında maskeli ve silahlı dört kişinin uluslararası bir okulu basarak 29 öğrenciyi rehin almasıyla başlayan eylem sona erdi. Eylemde bir öğrenci ile iki saldırgan öldü. 
     Siem Reap okulunda altı saat süren eylemin silah sesleri duyulmasından kısa bir süre sonra sona erdiğini belirten görgü tanıkları, ardından okulun kapılarının açıldığı ve insanların kucaklarında çocuklarla dışarı çıktığını belirtti. 
     Polis de eylemin sona erdiğini doğruladı. Kamboçya askerleri ve polisin eylemi sona erdirmek için başlattığı operasyon sırasında bir çocuk ile iki eylemci öldü. 
     Diplomatik bir kaynağın Kamboçya İçişleri Bakanlığı'na dayandırdığı bir bilgiye göre, ölen çocuğun Kanadalı olduğu kesinleşti. 
     Polis şefi General Hok Lundy ise çocuğun beş yaşında Kanadalı bir erkek çocuğu olduğunu açıkladı. 
     
     Para, araç ve silah istediler 

     CNN International televizyonuna bilgi veren serbest fotoğrafçı John McDermott ise, olay yerine ambulansların sevkedildiğini ve diğer çocukların kurtarıldığını aktardı. Operasyon sırasında iki silahlı eylemci de tutuklandı. 
     Sabah saatlerinde başlayan rehine eyleminde dört maskeli eylemci aralarında ABD'li, İrlandalı, İngiliz, Japon, Avusturalyalı, İtalyan, Singaporlu, Kanadalı, Korelilerin olduğu 2 ile 6 yaş arasındaki 29 çocuk rehin almıştı. 
     Eylemciler rehinelerin serbest bırakılmaları için 30 bin dolar para, silah ve araç talebinde bulunmuştu. 
     Uluslararası okula devam eden öğrencilerin büyük bölümünü başka ülkelerden gelen otel çalışanlarının çocukları oluşturuyor. 
     
     Beslan'ı anımsattı 

     Kamboçya'da bugün yaşananlar Rusya'nın Beslan kentinde 1 eylül 2004'te meydana gelen olayları hatırlattı. 
     Beslan'da bir ortaokulu basan ağır silahlı 32 Çeçen eylemci, yaklaşık bin kişiyi üç gün boyunca rehin almıştı. Rehineler arasında çocuklar da bulunuyordu. 
     Rehineleri kurtarmak için operasyon düzenleyen Rus askerleri ile eylemciler arasında çıkan çatışmada çoğu çocuk 400'e yakın kişi hayatını kaybetmiş, 600'e yakın kişi de yaralanmıştı. 
     Beslan'daki okulda gerçekleştirilen terör eyleminde Kuzey Osetya'da yaşayan Seyfi Doğan'ın Türk vatandaşı öğretim üyesi eşi Anetta Adiava Doğan, sekiz yaşındaki kızı Alana ve bir yaşındaki Milena da rehin alınmış, ancak Alana Doğan operasyon sırasında hayatını kaybetmişti. 
     
</TEXT>
</DOC>
