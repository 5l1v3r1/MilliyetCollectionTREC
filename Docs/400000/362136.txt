<DOC>
<DOCNO> 362136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sonspo26.html </URL>
<DATE> 2005/07/18/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Galatasaraylı oyuncular Geretz'in antremanına dayanamadı... 
</HEADLINE>
<TEXT>

     Yeni sezon hazırlıkları için gittiği yurtdışı kampından 2 gün önce dönen Galatasaray, çalışmalarına yeniden başladı. 
     Florya Metin Oktay Tesisleri’nde, teknik direktör Eric Gerets yönetiminde yapılan yaklaşık 1.5 saatlik antrenmanda, futbolcular koşunun ardından istasyon çalışması yaptı. Bu çalışma sırasında oyuncularının tüm sınırlarını zorlayan Belçikalı teknik adam, futbolcuların adeta pestilini çıkardı. Oldukça yorulan oyuncular verilen aralarda suya hücum ederken, neşeli olduğu görülen Eric Gerets, İngilizce "Yaşlı adamlar gibisiniz" diye futbolculara takıldı. 
     
     CAFERCAN RAHATSIZLANDI 

     Yoğun antrenman temposunu kaldıramayan genç oyuncu Cafercan, rahatsızlandı. Cafercan, çalışmayı tamamlayamadı. 
     Saha içinde bir süre dinlendirilen genç futbolcu, kendini toparlayamayınca, bir görevli eşliğinde tesislere gönderildi. 
     Kulüp doktoru Murat Çevik, bu oyuncunun tansiyonunun düştüğünü ama önemli bir durum olmadığını söyledi. 
     Antrenmana, ülkesinden henüz dönmeyen Kolombiyalı kaleci Mondragon, eşyalarını toplamak için ülkesine giden Sırbistan-Karadağlı Iliç, Universiade 2005 Oyunları için milli takım kadrosunda bulunan Hasan Kabze ile teknik direktörlük kursu için Almanya’da olan antrenör Reinhard Stumpf katılmadı. 
     Belindeki ağrıları nedeniyle Hollanda kampını bırakıp dönmek zorunda kalan ve yoğun bir tedavi programına alınan Ergün ise takımdan ayrı koşu yaptı. Doktor Murat Çevik, bu oyuncunun henüz çalışmalara katılabilecek durumda olmadığını ifade ederek, "Bu koşu tedavisinin bir parçası. Şu an için hazır değil. Sadece kaslarının güçlenmesi için böyle bir program uyguluyoruz" dedi. 
     Antrenmanı, kulüp ikinci başkanı Ergun Gürsoy, sportif direktör Bülent Tulun ve teknik danışman Bülent Ünder saha kenarından izledi. 
     
     MİNİK GALATASARAYLILAR FLORYA’DA 

     Gaziantep ve Adana’da açılan Galatasaray Futbol Okulları’nda eğitim gören 103 öğrenci, sarı-kırmızılıların antrenmanını izledi. 
     Galatasaray Kulübü tarafından davet edilen öğrencilere, çalışmanın son bölümünü açan teknik direktör Gerets, minik sporcuların, ünlü futbolcu ağabeyleriyle bir araya gelmesini sağladı. 
     Antrenman sonrası dinlenen futbolculara hücum eden minik sporcular, hayran oldukları yıldızlarla sohbet edip, imza alma şansı buldu. 
     Galatasaray, yarın yapacağı çift antrenmanla hazırlıklarını sürdürecek. 
     
</TEXT>
</DOC>
