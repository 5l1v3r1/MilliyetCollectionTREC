<DOC>
<DOCNO> 390543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sontur32.html </URL>
<DATE> 2005/10/28/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Nişanlısından, kazada ölen doktora yürek yakan veda... 
</HEADLINE>
<TEXT>

     İzmir’in Karşıyaka İlçesi’nde, doğum günü olan dün geçirdiği trafik kazasında ölen doktor Banu Duygu’nun 29 cenazesi toprağa verildi. 
     Karşıyaka Soğukkuyu Camii’ndeki cenaze törenine Banu Duygu’nun ailesi, yakınları, iş arkadaşları ve İstanbul’dan gelen nişanlısı Doğan Şengül katıldı. 
     Genç doktorun anne ve babası Hacer-Şevket Duygu ile erkek kardeşi Oğuz’un, tören boyunca gözyaşı döktüğü görüldü. 
     Ayakta durmakta zorlanan ve yakınlarının desteğiyle yürüyerek kızının tabutunun başına gelen anne Hacer Duygu’nun feryatları, törene katılanları duygulandırdı. Kızının gelinliğe sarılı tabutuna sarılarak öpen ve "Ben seni bu günler için mi büyüttüm, bizi bırakıp nereye gittin" diye ağlayan acılı anne, güçlükle sakinleştirildi. 
     
     TABUTUN ÜZERİNE GÜL DEMETİ 
     Banu Duygu’nun, İstanbul’da bir bankanın genel müdürlüğünde çalışan nişanlısı Doğan Şengül’ün, oldukça üzgün olduğu görüldü. 
     Şengül, nişanlısının tabutunun üzerine "Banu’cuğum, bir tanem, ayçiçeğim, ayva reçelim, huzur içinde uyu" yazılı bir notun bulunduğu gül demeti bıraktı. Şengül’ün, kazadan haberi olmadığı için dün nişanlısına gönderdiği ve üzerinde "Doğum günün kutlu olsun" notunun bulunduğu çiçek de tabutun üzerinde yer aldı. 
     Banu Duygu’nun iş arkadaşları da tören boyunca gözyaşı döktü. Genç doktorun çalıştığı Ege Nefroloji Merkezi’nin başhemşiresi Fatma Töz, Duygu’nun çevresindekilerle her zaman çok olumlu ilişkiler kurduğunu, çalışma arkadaşları ve hastalar tarafından çok sevildiğini söyledi. 
     Duygu’nun cenazesi, kılınan namazın ardından Doğançay Mezarlığı’nda toprağa verildi. 
     Altınyol’da dün Banu Duygu’nun kullandığı 35 AT 3267 plakalı otomobilin karşı yönden gelen Faruk Kökçü 36 yönetimindeki 35 AP 3625 plakalı araçla çarpışması sonucu genç doktor olay yerinde 
     hayatını kaybetmişti. 
     
</TEXT>
</DOC>
