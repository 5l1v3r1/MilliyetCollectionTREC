<DOC>
<DOCNO> 379434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sonsiy07.html </URL>
<DATE> 2005/09/18/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Ecevit'ten ses getirecek Hatay sürprizi... 
</HEADLINE>
<TEXT>

     Eski Başbakan Bülent Ecevit, "lojistik malzeme" adı altında İskenderun Limanı’na askeri nitelikte Amerikan malzemesi çıkarıldığını belirtirken, Başbakanı olduğu 57’inci hükümet dönemine ait sürpriz bir açıklamada bulundu. 
     Ecevit, yaptığı yazılı açıklamada son günlerde Hatay’dan gelen resmi bilgilere göre İskenderun Limanı’na ’lojistik malzeme’ adı altında çok miktarda askeri nitelikte Amerikan malzemesinin çıkarıldığını belirtti. Ecevit, 2.5 yıl önce TBMM’de hükümetin dayatmalarına rağmen ABD’nin bazı isteklerinin reddedildiğini anımsattı. 
     Ecevit, iktidarın TBMM’nin açık iradesini gözardı ederek Türkiye’nin hava sahasını da, topraklarını da, limanlarını da ABD’nin askeri nitelikteki her isteğine açtığını savundu. 
     
     "MECLİS ÖNLEM ALMAZSA TÜRKİYE ABD’NİN KOLONİSİ HALİNE GELECEK" 
     "TBMM, gün yitirmeden gereken önlemleri almalıdır" diyen Ecevit, "Aksi halde Türkiye Cumhuriyeti ABD’nin bir kolonisi haline gelecektir" dedi. 
     Ecevit, Başbakanlığının son dönemine ilişkin sürpriz bir açıklamada da bulundu. Ecevit, şöyle dedi 
     "Başkanı olduğum 57’nci hükümetin seçimlerle görevden ayrılması beklenen günlerden birinde ansızın İskenderun’a çok miktarda Amerikan askeri araç ve gereçleri çıkarılmaya başlamıştı. 
     Hatay’daki yetkililerden aldığımız bilgi üzerine bu yasadışı hareket derhal önlenmişti. 
     Fakat şimdiki hükümetin bu konularda ne kadar teslimiyetçi bir eğilim içinde bulunduğu son Hatay olayında da açıkca görülmüştür. 
     Bugünkü Hükümetle Türkiye’nin ulusal bağımsızlığı ciddi bir tehlikeyle karşı karşıyadır." 

ANKA 
     
</TEXT>
</DOC>
