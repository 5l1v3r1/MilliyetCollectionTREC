<DOC>
<DOCNO> 396234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/spor/axspo01.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Korku tüneli 
</HEADLINE>
<TEXT>


Görgü tanıkları koridorda yaşanan kavganın tahmin edilemeyecek boyutlara ulaştığını, ortamın meydan savaşını aratmadığını belirttiler 


İsviçre maçının bitiş düdüğü ile birlikte soyunma odalarına giden tünelde yaşananlar adeta bir meydan savaşını andırır gibiydi. 
Görgü tanıkları sahada fitili ateşlenen kavganın tahmin edilemeyecek boyutlara ulaştığını, 1.5 dakika gibi kısa bir sürede yüzlerce yumruk ve tekmenin atıldığını belirttiler. Şiddet ve öfkenin zirveye tırmandığı anlarda zaman zaman bir kişinin üzerinde beş altı kişiyi bulduğu, futbolcuların dışında da olaylara onlarca insanın karıştığı ileri sürüldü. 
Bazı oyuncuların ortamı yatıştırmak için büyük uğraş verdiği ancak bunda başarılı olamadığı da öğrenildi. Koridorlardaki aşırı izdiham yüzünden bazı futbolcular da ezilme tehlikesi geçirirken, İsviçreliler'in bu esnada yaralandığı ileri sürüldü. 
Futbol Federasyonu yetkilileri, Şükrü Saracoğlu Stadı'nda kameraya çekilen koridordaki kavga görüntülerini incelemeye alırken, FIFA Disiplin Kurulu'na gönderilecek savunma dosyasının buna göre hazırlanacağı bildirildi. 
Bu arada statlara girişi yasaklanan 20 kişinin sahada her yeri dolaşma hakkına sahip kırmızı akreditasyon aldığının belirlendiği, bu konuda da araştırma yapıldığı öğrenildi. 


</TEXT>
</DOC>
