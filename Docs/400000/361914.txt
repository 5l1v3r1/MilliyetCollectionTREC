<DOC>
<DOCNO> 361914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sontur07.html </URL>
<DATE> 2005/07/17/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
OKS sonuçları yarın açıklanacak... 
</HEADLINE>
<TEXT>

     Fen, Anadolu ve Sosyal Bilimler liseleri, sağlık meslek liseleri, Milli Eğitim Bakanlığı MEB dışındaki bakanlıklara bağlı liseler ile polis kolejlerinde okumak isteyen adaylara yönelik düzenlenen Ortaöğretim Kurumları Seçme Sınavı'nın OKS sonuçları, "çalışmaların erken tamamlanması" dolayısıyla yarın açıklanacak. 
     MEB'den alınan bilgiye göre, daha önce 20 Temmuz Çarşamba günü açıklanacağı belirtilen OKS sonuçlarının, yarın açıklanması kararlaştırıldı. 
     Milli Eğitim Bakanı Hüseyin Çelik, yarın saat 10.00'da, MEB Başöğretmen Salonu'nda düzenlenecek toplantıda sınav sonuçlarına ilişkin bilgi verecek. 
     Sınav sonuçları, bakanlığın www.meb.gov.tr internet adresinden öğrenilebilecek. 
     Sınav sonuçları açıklandıktan sonra, ÖSS esas alınarak gerçekleştirilen sınav sistemindeki değişiklikler de ilk kez uygulanacak. 
     Bu çerçevede, ÖSS'de olduğu gibi okul tercihi yapabilmek için baraj puanı getirildi. 160 olarak belirlenen baraj puanını aşan adaylar, okumak istedikleri okulların isimlerini tercih formuna dolduracaklar. Adayların tercihleri alındıktan sonra Milli Eğitim Bakanlığı, puanlar doğrultusunda ağustos ayı içinde merkezi yerleştirme yapacak. Bu yerleştirmede boş kalacak kontenjanlar için eylül ayında ikinci kez yerleştirme işlemi gerçekleştirilecek. 
     
     12 OKUL TERCİH EDİLEBİLECEK 

     12 Haziran Pazar günü gerçekleştirilen ve 795 bin 292 adayın katıldığı sınavda, her aday için Matematik-Fen MF ve Türkçe-Matematik TM olmak üzere iki puan türü belirlenecek. Bu iki puan türünün en az birinden 160 puan alan aday, tercih yapma hakkını elde edecek. Adaylar 12 okul tercihi yapabilecekler. MF puanı fen liselerine, TM puanı da diğer liselere girişte esas alınacak. 
     
     İLK YERLEŞTİRME 

     Okul tercihleri 20 Temmuz-5 Ağustos 2005 tarihleri arasında yapılacak. Adaylar ve velileri, mezun olunan okullara giderek, tercih formu dolduracaklar. Tercih formları okul yetkililerince onaylandıktan sonra yine internet aracılığıyla Milli Eğitim Bakanlığı'nın ilgili birimine gönderilecek. İkamet değişikliği yapan adaylar, koordinatör okullardan işlemlerini gerçekleştirebilecek. 
     5-15 Ağustos günleri arasında ilk yerleştirme yapılacak ve bu yerleştirmenin sonuçları 16 Ağustos'ta açıklanacak. Yerleşmeye hak kazanan adaylar 18-23 Ağustos arasında kesin kayıt yaptıracaklar. Kayıtlardan sonra 24-26 Ağustos günleri arasında boş kontenjanlar belirlenecek ve 26 Ağustos'ta ilan edilecek. 
     
     İKİNCİ YERLEŞTİRMEDE 8 TERCİH YAPILABİLECEK 

     Boş kontenjanlara ikinci yerleştirme için 26 Ağustos-2 Eylül arasında tercihler alınacak. İkinci yerleştirmeye, ilk yerleştirmede herhangi bir okula yerleşmeyen adaylar ile yerleştiği halde kayıt yaptırmayan adaylar başvurabilecek. İkinci yerleştirmede adaylar 8 okul tercihinde bulunabilecek. İkinci yerleştirme 3-6 Eylül arasında yapılacak ve sonuçları 7 Eylül'de açıklanacak. 7-11 Eylül arasında da yerleşmeye hak kazanan adaylar kesin kayıt yaptırabilecekler. 
     Okulların kaç taban puanla ve hangi yüzdelik dilimle öğrenci alacaklarına ilişkin bilgiler, yeni sisteme dönüştürülmüş halde internetten yayımlanacak. Adayların ve velilerinin bu bilgileri dikkatli bir şekilde inceleyerek tercih formunu doldurmaları gerekiyor. Tercih formu okul idaresince onaylandıktan sonra değiştirilmeyecek. 
     
</TEXT>
</DOC>
