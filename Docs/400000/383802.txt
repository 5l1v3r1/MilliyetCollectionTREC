<DOC>
<DOCNO> 383802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sondun16.html </URL>
<DATE> 2005/10/04/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Alman basını Avusturyalıların neden Türklere karşı kompleksleri var 
</HEADLINE>
<TEXT>

     Alman gazeteleri Türkiye ile AB üyelik müzakerelerine başlanması yönünde dün geç saatlerde alınan kararla ilgili olarak Avusturya'nın olumsuz tutumuna geniş şekilde yer verdiler. 
     Die Welt gazetesi, ''Avusturya, Türkiye'ye yönelik blokajını sona erdirdi'' başlığıyla verdiği haberde, Avusturya Dışişleri Bakanı Ursula Plassnik'in başlangıçta ısrarlı bir şekilde diğer 24 AB üyesinin kararına karşı direttiği, daha sonraysa müzakerelerin tam üyelik hedefi konusunda görüş ayrılığı bulunmadığını, ancak müzakerelerin başarısız kalması durumunda bazı seçeneklerin tespit edilmesi gerektiğini söylediğini hatırlattı. 
     Gazetenin, ''Wolfgang Schüssel Avusturya Başbakanı Tek başına herkese karşı'' başlığıyla yayınlanan bir yorumundaysa Schüssel'in daha önce de Türkiye'nin tam üyeliğinin gerçekleşmemesi durumunda ne yapılacağı konusunda düşünülmesi uyarısında bulunduğu, görüşlerini gizlice destekleyenlerin bulunduğu ileri sürüldü. 
     Gazetede, ''Brüksel ile Ankara arasında sinir harbi'' başlığıyla verilen diğer bir haberde de, AB'nin müzakerelere başlanması konusunda tereddüt etmesinin Türkiye'deki aşırı milliyetçi çevreleri harekete geçirdiği belirtildi. 
     Bild gazetesiyse ''Avusturyalıların neden Türklere karşı bir kompleksleri var '' başlığıyla verdiği haberde, Avusturya'nın, Viyana kuşatmasından bu yana yeniden Hıristiyanlık alemini Müslüman akımına karşı koruma duygusuna kapıldığı, aksi takdirde Avusturya'nın dünkü tutumunu açıklamanın mümkün olmadığı görüşüne yer verildi. 
     Türkiye ile Avusturya arasında bugüne kadar çok iyi ilişkiler bulunduğuna dikkat çekilen haberde, Plassnik'in tutumundan dolayı Türkiye'de aşırı milliyetçilerin sokaklara dökülerek gösteriler yaptıklarına işaret edildi. 
     Berliner Morgenpost gazetesi, ''AB, müzakerelere başlamayı kabul etti'' başlığıyla verdiği haberde, Başbakan Recep Tayyip Erdoğan'ı ''Her zaman yeniden ayağa kalkan adam'' olarak nitelendirerek, Erdoğan'ın, yaşantısı boyunca aldığı her darbeden sonra yeniden başarılı bir şekilde ortaya çıktığını yazdı. 
     Schüssel'i ise ''Görüşlerinden dönmeyen adam'' olarak nitelendiren gazete, Avusturya Başbakanı'nı, Avrupa ülkelerindeki muhafazakarların sesi olarak tanıttı. 
     Frankfurter Rundschau gazetesi, ''Türkiye'nin üyeliği için son ana kadar çekişme'' başlığıyla verdiği haberde, üyelik müzakerelerine başlanmasının gecikmesi Türkiye'de AB ile ilgili tereddütleri daha da arttırdığı görüşüne yer verdi. 
     Frankfurter Allgemeine gazetesi de, Avusturya'nın son anda ''pes etmesi'' ile müzakerelerin başladığına işaret etti. 
     
</TEXT>
</DOC>
