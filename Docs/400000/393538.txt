<DOC>
<DOCNO> 393538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sontur35.html </URL>
<DATE> 2005/11/09/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Emniyet Genel Müdürü Önümüzdeki yıl 7 bin polis alacağız 
</HEADLINE>
<TEXT>

     Emniyet Genel Müdürü Gökhan Aydıner, olayların önlenmesinde polisin niteliğinin de sayısının da önemli olduğunu belirterek, önümüzdeki yıl alınacak polis sayısında artış olacağını söyledi. Aydıner, İstanbul’un polis sayısının Dünya ortalamasının altında olduğunu bildirdi. 
     Kendisini ziyaret eden bir grup gazeteciyle sohbet eden Emniyet Genel Müdürü Gökhan Aydıner, İstanbul ve İzmir’de olayların arttığına dair haberler konusunda, Türkiye’de şehir nüfuslarının hızla arttığını hatırlattı. Yeni çıkan yasalar nedeniyle kolluk güçlerinde "tereddütlerin hasıl" olduğunu ifade eden Aydıner, "Ancak tereddütler adli makamlarda da bizde de azaldı. Yasaların uygulanması sürecinde bazı suçlular bundan cesaret aldı" dedi. 
     Olayların sağlıklı bir şekilde kayıt altına alınması gerektiğini de belirten Aydıner, olayların doğru teşhis edilmesi durumunda çözümün de üretilmesinin kolaylaşacağını kaydetti. 
     İstanbul’a polis takviyesi yapılıp yapılmayacağının sorulması üzerine, geçen yıl mezun olan 6 bin 300 polisten 3 bin 900’ünü İstanbul’a verdiklerini belirten Aydıner, polis okullarının 2 yıla çıkması nedeniyle kadroda azalma olduğunu söyledi. Emniyet teşkilatında her yıl 5 bin 500 kişinin emekli olduğunu vurgulayan Aydıner, Polis Meslek Yüksek okullarının sayısının 27’ye çıkarıldığını bildirdi. 
     Polisin iyi yetiştirilmesi ve eğitilmesi kadar sayısının da önemli olduğunu belirten Aydıner, önümüzdeki yıl bu okullara 7 bin kişinin alınacağını, bu rakamın geçmiş yıllardan fazla olduğunu kaydetti. 
     Polis ataması yaparken o ilin nüfus ve risk analizine, asayiş durumuna göre atama yaptıklarını vurgulayan Aydıner, "Dünya standartlarına göre, 250 kişiye bir polis düşmesi gerekiyor. Bizde bazı yerlerde 300 kişiye, bazı illerde ise 150 kişiye bir polis düşebiliyor. İstanbul ortalaması şu anda 380 kişiye bir polis. Meydana gelen olay sayısı itibariyle kadroyu güçlü tutmak zorundayız" diye konuştu. 
     Bir başka soru üzerine, emniyet teşkilatının norm kadro ve TMK’ya göre belli bir standardı olduğunu anlatan Aydıner, teşkilatın kadro yapısıyla ilgili Araştırma Planlama Kurulu’na bir çalışma yaptırdıklarını söyledi. 
     
     İNSAN HAKLARI 
     İnsan hakları konusunda emniyet teşkilatının büyük bir mesafe kaydettiğini, okullarda bu konunun ders olarak okutulduğunu vurgulayan Aydıner, "Bu konuda rakamlar yıllara göre durumu ortaya koyuyor. 
     İddialarda yıllara göre büyük düşüş var" dedi. İşkence iddialarının tamamını ortadan kaldırmanın mümkün olmadığını belirten Aydıner, "Çünkü bazı kişiler bunu savunma malzemesi yaparken, bazı örgütlere bağlı kuruluşlarda propaganda unsuru olarak kullanıyor" diye konuştu. 
     Emniyet teşkilatında artık meslektaşın korunması değil mesleğin korunması anlayışının hakim olduğunu vurgulayan Aydıner, hiç bir iddianın üzerine kapatmadıklarını bu konuları hassasiyetle araştıklarını bildirdi. 
     
     KAÇAKÇILIK SUÇLARI 
     Kaçakçılık ve Organize Suçlar Daire Başkanlığı’ndaki çalışmaların başarıyla devam ettiğini anlatan Aydıner, şunları söyledi 
     "Operasyonlar devam ediyor. Benim masamda, kalın bir klasör var. 
     2003-2004 -2005 il il uyuşturucu, mali, terör gibi önemli 
     operasyonların tek tek kaydını tutuyorum. İstanbul’da, sadece bir operasyonda bin 51 kilo 200 gram eroin ele geçirildi. Kontrollü teslimatlar da var. Birleşmiş Milletler uyuşturucu raporuna göre, Türkiye dünyada yakalanan uyuşturucunun yüzde 5’ini yakalıyor. AB ülkelerinin tamamında ise yakalamaların yüzde 30’u. Başka ülkelerde bir senede toplam 8 kilo yakalayanlar bile var. Biz sadece ayakçılardan bu rakamı alıyoruz." 
     
     TERÖRLE MÜCADELE 
     Terör olayları ilgili de değerlendirme yapan Aydıner, dış medyada olayların doğruluğunu araştırmadan alıntı yaparak olayları manşetten duyurmayı doğru bulmadığını söyledi. Terörün maksadının yıldırma, sindirme korkutma olduğunu ve böylelikle propagandasını yaptığını vurgulayan Aydıner, sözlerini şöyle tamamladı 
     "Medyanın doğruluğunu araştırmadan terörü manşete taşıması, teröre hizmetten başka bir şey değildir. Belki de biraz tiraj ve reyting sağlar ama unutulmamalıdır ki, terörle mücadele topyekün olmalıdır. 
     Haber terör örgütünün reklamını yapacak şekilde olmamalı. 
     Terör halkın gündeminden düşmeli. Terör, güvenlik güçlerinin gündeminden düşmez. Mücadele ancak böyle sağlanır." 
     
</TEXT>
</DOC>
