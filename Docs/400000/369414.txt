<DOC>
<DOCNO> 369414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/guncel/gun07.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'liler biliyordu 
</HEADLINE>
<TEXT>


Bin Ladin'in bağlantılarına yardımcı olan Irak asıllı ABD vatandaşı Hamdi'nin Ankara'da görev yaptığı iddiasını, eski bir CIA yetkilisi ve Adalet Bakanlığı'nın iki çalışanı doğruladı 

DIŞ HABERLER SERVİSİ 

El Kaide lideri Usame Bin Ladin'in Afganistan'da faaliyet gösterdiği dönemde dış bağlantılarını kurmasında yardımcı olan Irak asıllı ABD vatandaşı Tarık A. Hamdi'nin, halen Irak Dışişleri görevlisi olarak Türkiye'de görev yaptığı iddia edildi. 
AP haber ajansına göre, Ladin'le bağlantısı Amerikalı yetkililerce bilinen Hamdi hakkında ABD'de 2002'de açılan bir dava da sürüyor. Habere göre Bin Ladin'in bir cephe örgütünde yer alan Hamdi, Ladin'e dış bağlantıları için uydu telefonu bataryası sağladı. 
AP, bu bilgilerin Gümrük ajanı David Kane'in mahkemeye verdiği yeminli ifadede yer aldığını belirtti. Habere göre Hamdi, ABD'ye göçmenlik başvurusu yaparken, krediyle ev satın alırken mortgage yalan beyanda bulunmakla suçlanıyor. 

FBI da haberdardı 
Bir ara Washington'da yaşayan Hamdi'yi yıllardır tanıdığını, halen elektronik postayla haberleştiğini söyleyen eski CIA yetkilisi Vince Cannistraro, Irak'ın Türkiye'deki bir diplomatik ofisinde olduğunu doğruladı ve "Tüm bu olanları FBI biliyordu" dedi. 
AP, 2 Amerikalı Adalet Bakanlığı yetkilisinin de Hamdi'nin Irak Dışişleri mensubu olarak Türkiye'de görev yaptığına dair bilgileri bulunduğunu aktarırken, ABD Dışişleri Bakanlığı açıklama yapmadı. 
Hamdi'ye 2002'de Kuzey Virginia'daki Uluslararası İslami Düşünce Enstitüsü'ndeki faaliyetlerinden dolayı federal soruşturma açıldığı belirtildi. 
Zekariya Musavi hakkında açılan dava dosyasına göre Amerikalı savcılar, Hamdi'nin bin Ladin ve öteki El Kaide üyeleriyle bağlantısı olduğu kanaatini 2002'den bu yana taşıyor. 
AP, Hamdi'nin Afganistan'da ABC muhabiri John Miller'a ropörtaj ayarladığını da bildirdi. 1998'de yapılan bu ropörtaj Ladin'in bir Batılı gazeteciyle yaptığı son görüşme olmuştu. 

Dışişleri açıkladı 
'Benzer isimde müsteşar var' 

UTKU ÇAKIRÖZER Ankara 
ABD mahkemelerinin, Usame bin Ladin'le bağlantılı olmakla suçladığı Tarık Hamdi'nin, Irak Büyükelçiliği'nde çalıştığı iddiaları Ankara'yı karıştırdı. Dışişleri Bakanlığı "Tarık Hamdi El Adhami" isimli bir diplomatın, Mayıs 2005'de Irak Büyükelçiliği'nde "müsteşar" olarak göreve başladığını açıklarken, ABD Büyükelçiliği yetkilileri ise, bu diplomatın ABD mahkemeleri tarafından takibi yapılan "Tarık Abdulmelik Hamdi" olup olmadığı konusunda bilgi vermekten kaçındı. Dışişleri yetkilileri, büyükelçilikteki diplomatın El Kaide bağlantısı olduğu öne sürülen Hamdi olması durumunda, Türk yargısı ya da adli takibatı yapan ABD'nin talep gelmeden bir işlem yapamayacağını belirttiler. 


</TEXT>
</DOC>
