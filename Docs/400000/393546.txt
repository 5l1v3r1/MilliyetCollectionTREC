<DOC>
<DOCNO> 393546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sontur43.html </URL>
<DATE> 2005/11/09/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Bakanlık, öğretmenlerin ders üzretini arttırmayı hedefliyor 
</HEADLINE>
<TEXT>

     Milli Eğitim Bakanı Hüseyin Çelik, öğretmenlerin ders ücretlerinin artırılmasıyla ilgili çalışmaları olduğunu söyledi. 
     Eğitim altyapısına yönelik düzenlenecek olan toplantıya katılmak üzere Muş'a gelen Çelik, Muş Valisi İbrahim Özçimen'i makamında ziyaret etti. 
     Çelik, burada gazetecilere yaptığı açıklamada, öğretmenlere verilen ders ücretinin 3.3 YTL olduğunu, ancak bu miktarın çok düşük olduğunu ifade etti. 
     Ders ücretlerinin artırılması için bir tasarı hazırlayıp Başbakanlık'a gönderdiklerini anlatan Çelik, şunları kaydetti 
     ''Ders ücretlerini çok daha yukarılara çekmek için bir gayretimiz var. Bu artış ile öğretmenlerimiz büyük çapta rahatlamış olacak. Ancak sürekli olarak derse giren veya sözleşmeli olarak derse giren öğretmenlerin ücretlerinin 2005 yılı içerisinde artırılması söz konusu olamaz. 2006 yılı bütçesinde yeni bir değerlendirmeye tabi olacak.'' Çelik, bir gazetecinin ''Bölgede ki okullarda güçlendirme çalışmaları neden eğitim yılına sarktı'' şeklindeki sorusu üzerine ise, okul binalarının güçlendirilmesi işi için yapılan ihalelerin uzun sürdüğünü, çalışmalara bu nedenle eğitim ve öğretim yılında devam edildiğini ifade etti. 
     Kamu İhale Yasası'nın özellikle inşaatlar konusunda, insanın elini, ayağını bağlar konumda olduğunu vurgulayan Çelik, ''Ben istemez miyim okulların açıldığı gün bütün inşaatlar bitmiş olsun. Biz bu iş için gerekli parayı ayırdık. Ancak bunun bir de ihale süreci var. İhale süreci ise 186 gün sürüyor'' diye konuştu. 
     Çelik, Diyarbakır'ın merkeze bağlı Mermer Köyü'nde öğrencilerin okul bahçesinde yemek yemelerinin hatırlatılmasına karşılık da, şöyle konuştu 
     ''Bize bugüne kadar böyle bir şey intikal etmedi. Diyelim ki, bir yerde bir derslik, bir okul var. Orayı taşıma merkezi olarak bu sene kullanmaya başlıyorsunuz. Hemen yanına bir yemekhane binası eklemek için bir süreç gerekiyor. Bütün çözümler son birkaç yıl içerisinde geliştiriliyor. Problemler birikti ve kronik hale geldi. Bu sorunların hepsini teker teker çözeceğiz.'' Bakan Çelik, daha sonra Muş Lisesi'nin yapımı tamamlanan ek dersliklerinde incelemelerde bulundu. 
     
</TEXT>
</DOC>
