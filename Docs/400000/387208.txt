<DOC>
<DOCNO> 387208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/siyaset/siy01.html </URL>
<DATE> 2005/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ile Schröder'in arasına kara kedi girdi 
</HEADLINE>
<TEXT>


ANKARA KULİSİ 


AKP'nin iktidara gelmesinden sonra Türkiye'ye ilk ziyaretini 22-24 Şubat 2004 tarihlerinde yaptı Alman Şansölyesi Gerhard Schröder. 
Bu ziyaret sırasında sosyal demokrat dayanışma çerçevesinde CHP Genel Başkanı Deniz Baykal ile de görüştü. Görüşme 23 Şubat'ta Schröder'in konakladığı Hilton Oteli'nde gerçekleşti. 
Bu görüşme galiba Schröder ile Baykal arasında gerçekleşen son temas oldu. Bir daha ikisinin bir araya geldiklerine pek tanık olunmadı. 
Örneğin, Schröder, geçen mayıs ayında Türkiye'yi ziyaret etti, ancak bu kez Baykal'la görüşmek için bir başvuruda bulunmadı. 
Schröder'in geçen hafta İstanbul'a yaptığı ve AKP İstanbul İl Başkanlığı'nın iftar yemeğine katıldığı gezide de bir temas olmadı. 
Oysa, geçmişte Alman Sosyal Demorkat Partisi SPD ile CHP arasında son derece yakın, sıcak ilişkiler söz konusuydu. 
Ne oldu da bu ilişkiler birden böylesine soğudu Önümüzdeki günlerde başbakanlık koltuğunu Angela Merkel'e bırakacak olan Schröder'in Baykal'a bakışında da bir değişiklik mi söz konusu 
SPD çevreleri, bu soruya "evet" karşılığı veriyorlar. Bu çevrelere bakılırsa, soğukluğun gerisinde Schröder'in Baykal'ın siyasi çizgisine duyduğu tepki yatıyor. SPD çevrelerinde CHP'nin artık "milliyetçi" bir parti olarak algılandığı, sosyal demokrat kimliğinin sorgulandığı anlaşılıyor. 
CHP çevreleri ise bu yorumlara sert tepki göstererek, şu karşılığı veriyorlar 
"CHP'nin sosyal demokrat çizgisinde oynama yok, ama Schröder'in sağa kaydığı, AKP'lileştiği apaçık ortada. AKP'nin siyasi bir gövde gösterisinde Tayyip Erdoğan'ın yanında figüran rolüne düşmek mi sosyal demokratlık oluyor " 

AKP'nin fotoğrafçısı hapse düşünce... 

Beşir Coşkun, uzun yıllar TRT'de kameraman olarak görev yaptı. Sahte evrak düzenleyerek kurumu zarara uğrattığı yolundaki müfettiş raporu üzerine 1991 yılında TRT'deki görevine son verildi. Ardından hakkında savcılığa suç duyurusunda bulunuldu ve yargılama süreci başladı. 
AKP'nin kurulduğu günlerdi. Coşkun mahkemede yargılanırken bir tanıdığı aracılığıyla yeni kurulan AKP'nin medya ve tanıtım bölümüne kameraman olarak girmeyi başardı ve sıkı bir AKP'li oldu. Partide hem kameramanlık hem de fotoğrafçılık yapıyordu. 
Şeytan tüyü vardı onda. Sempatik kişiliğiyle kısa zamanda partide herkese sevdirdi kendisini Beşir Coşkun. Bir süre sonra AKP lideri Recep Tayyip Erdoğan'ın da gözüne girecekti. 
AKP 2002 seçimlerinde iktidara gelince Beşir Coşkun'a yeniden kamu görevi gözüktü. AKP genel merkezinden Başbakanlığa transfer oldu. Coşkun, Başbakanlık Basın ve Halkla İlişkiler Müşavirliği'nde kadrolu yapıldı. 
Artık Başbakan Erdoğan'ın resmi fotoğrafçısıydı. Bütün yurtiçi ve yurtdışı gezilerinde Başbakan'ın en yakınındaki kişilerden biriydi. Beşir Coşkun bir taraftan Başbakan'ın özel fotoğrafçılığını yapıyor, bir taraftan sanık sıfatıyla yargılanıyordu. Ankara 4. Ağır Ceza Mahkemesi, 16 Temmuz 2004'te resmi belgede sahtecilik ve nitelikli dolandırıcılık suçlarından tam 4 yıl 2 ay 16 gün hapis cezası verdi Beşir Coşkun'a. 
Beşir Coşkun, Erdoğan'ın foto muhabirliğine devam etti. Derken Yargıtay 6. Ceza Dairesi 9 Mart 2005 tarihinde kararı onamasından kısa bir süre önce ortadan kayboldu. Coşkun, 4 Ekim 2005'te Ankara yakınlarındaki Ayaş Cezaevi'ne girdi. 
Başbakan'ın ise artık yeni bir fotoğrafçısı var. Erdoğan, İstanbul belediyesinde yanında görev yapan Yasin Aras'ı Coşkun'un boşalttığı pozisyona getirdi. 

Gökkafes'in AKP'li avukatı kim 

AKP'nin içine saatli bomba gibi düşen soru, iktidara en yakın gazete olan Yeni Şafak'ta Taha Kıvanç müstear ismiyle kulis köşesi de yazan Fehmi Koru tarafından ortaya atıldı. 
Koru, Gökkafes'in yapımcısı olan ve sahibi olduğu Kentbank içi boşaltıldığı gerekçesiyle devlet tarafından el konulan Mustafa Süzer'in avukatları arasında önemli bir AKP şahsiyetinin bulunduğunu ima ediyordu. 
Belli ki, kendisine gelen duyumlar, Koru'nun kaşlarının kalkmasına yol açmıştı. Daha önce hükümeti bazı ihalelerde yeterince şeffaf davranmadığı hususunda eleştirmiş olan Koru'nun burnuna anlaşılan iyi kokular gelmiyordu. 
Koru, Süzer'in avukatlığını yapan bu AKP'linin kimliğini tespit etmek üzere yola koyuldu. Yazdıklarına bakılırsa, Mir Dengi Fırat, Hayati Yazıcı ve Faruk Çelik gibi avukat kökenli önde gelen AKP şahsiyetlerini bir bir kontrol etti Koru ancak, bunların hiçbiri aradığı kişi çıkmadı. 
Sonunda bütün çabası nafile kaldığından olsa gerek okurlarını aydınlatamadı bir türlü Koru. 
Şüpheli avukatı doğrudan AKP milletvekili ya da bakanları arasında aramak yerine, projektörlerini ikinci kuşağa, yani AKP'li şahsiyetlerin avukatlıkla geçinen çocuklarına çevirse belki farklı bir tabloyla karşılaşabilirdi. 
Acaba İçişleri Bakanı Abdülkadir Aksu'nun avukat oğlu Murat Aksu'nun hukuk bürosundaki avukatların vek letlerine göz atma fırsatı oldu mu Fehmi Koru'nun 


</TEXT>
</DOC>
