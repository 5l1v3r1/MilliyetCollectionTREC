<DOC>
<DOCNO> 352177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/soneko05.html </URL>
<DATE> 2005/06/15/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Halka açık şirketlerin piyasa değeri 100 milyar doları geçti 
</HEADLINE>
<TEXT>

     Halka açık şirketlerin piyasa değeri, 10 Haziran itibarıyla 100.4 milyar dolara yükseldi. Nisan sonuna göre 10.9 milyar dolar büyüyen şirketlerin piyasa değeri, bu artışa karşın şubat sonundaki rekor düzeyinin 15.9 milyar dolar altında yer alıyor. 
     ANKA’nın İstanbul Menkul Kıymetler Borsası’ndan İMKB 
     edindiği verilere göre, hisse senetleri İMKB’de işlem gören 298 şirketin toplam piyasa değeri, 10 Haziran itibarıyla 100 milyar 418 milyon dolara çıktı. Şirketlerin piyasa değeri, haziran ayının ilk 10 gününde 4 milyar 109 milyon dolar arttı. Borsa şirketlerinin piyasa değerinde nisan ayı sonundan bu yanaki dönemde gözlenen toplam büyüme ise 10 milyar 914 milyon doları buldu. Nisan sonunda halka açık şirketlerin değeri 89 milyar 504 milyon dolara inmişti. 
     
     REKOR DÜZEYİNİN 15.9 MİLYAR DOLAR ALTINDA 
     Bu artışa karşın, şirketlerin piyasa değeri şubat sonundaki rekor düzeyinin yüzde 13.7 oranında 15 milyar 894 milyon dolar altında bulunuyor. Hisse senetleri Borsa’da işlem gören şirketlerin piyasa değeri şubat ayı sonunda 116 milyar 312 milyon dolarla bugüne kadarki en yüksek düzeyine ulaşmış, izleyen dönemde azalmaya başlamıştı. 
     
     BORSA PAZARLARI 
     Hisseleri İMKB Ulusal Pazar’da işlem gören 278 şirketin piyasa değeri, 10 Haziran itibarıyla 99 milyar 687 milyon dolar, İkinci Ulusal Pazar’daki 14 şirketin piyasa değeri 634 milyon dolar, Yeni Ekonomi Pazarı’ndaki 1 şirketin 
     piyasa değeri 49 milyon dolar oldu. 
     Gözaltı Pazarı’nda işlem gören 5 şirketin piyasa değeri ise yalnızca 47 milyon dolar düzeyinde kaldı. 
     
     YILBAŞINDAN BU YANA 2.3 MİLYAR DOLAR ARTTI 
     Halka açık şirketlerin piyasa değerinin, yılbaşından 10 Haziran’a kadar olan dönemde 2 milyar 345 milyon dolar arttığı belirlendi. 2004 yılı sonu itibarıyla Borsa şirketlerinin toplam değeri 98 milyar 73 milyon dolar olmuştu. 
     Öte yandan, şirket başına ortalama değer ise 10 Haziran itibarıyla 337 milyon dolar olarak hesaplandı. Bu tutar, 1999 yılında 401 milyon dolara yükselmişti. 
     
</TEXT>
</DOC>
