<DOC>
<DOCNO> 367534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/spor/spo03.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ödemedik' 
</HEADLINE>
<TEXT>


Başkan Özhan Canaydın, Sefaköy arazisinin parasını davalar nedeniyle bilinçli yatırmadıklarını dile getirdi 

RAŞİT ALTUN 


Galatasaray Yönetimi'nin, Sefaköy arazisini elinden kaçırmasıyla ilgili haber camiayı şaşkına çevirirken, konuyla ilgili iddiaları Başkan Özhan Canaydın yanıtladı. 
Canaydın, "Arazinin ön kullanım hakkı 18 Ocak 1998 tarihinde yapılan sözleşme ile kulübümüze verildi. 1999'daki depremin ardından Küçükçekmece Belediyesi jeoteknik çalışmalar sonucu imar durumu belli olacağı gerekçesiyle çalışmayı durdurdu. Sonra Hüseyin Balçık isimli bir şahıs, arazinin kendisine miras yoluyla geçtiği iddiasıyla Milli Emlak'a dava açtı. Yaklaşık 1.5 sene bu dava sürdü" diye konuştu. 
Canaydın son olarak arazinin işgal edildiğini belirterek şunları söyledi "Milli Emlak tarafından aynı arazinin bir nakliye firmasına TIR parkı olarak verildiğini ve bize ayrılan alanın işgal edildiğini gördük. Ön tahsisi yapılan arazinin boşaltılması için müracaat ettik. Milli Emlak aleyhine açılmış olan bir davaya dolayısıyla biz de müdahil olduk. Aynı bey sonra bir dava daha açtı. Mahkeme dava sonuçlanana kadar arazi üzerine tedbir koydu. Giremediğimiz, başkası tarafından işgal edilmiş bir arazinin kirasını ödemediğimiz için "Edimlerinizi yerine getirmediniz" diyerek ön iznimizi iptal ettiler. Biz de iptal kararının iptali için dava açtık. Arazi bize verilirse gereken ödemeleri yaparız" dedi. 

Basinas sesleri 

Galatasaray yabancı transferinde Robert Pires'in vereceği cevabı merakla beklerken, alternatifler üzerindeki çalışmalarını da sürdürüyor. Sarı - Kırmızılı yönetimin, Yunan yıldız Basinas için girişimlerine devam ettiği öğrenildi. Pires'in öneriyi geri çevirmesi durumunda rota Basinas'a dönecek. 


</TEXT>
</DOC>
