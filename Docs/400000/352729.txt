<DOC>
<DOCNO> 352729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonyas10.html </URL>
<DATE> 2005/06/16/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
En çekici bekar Orlando Bloom... 
</HEADLINE>
<TEXT>

     "Truva", "Karayip Korsanları" ve "Cennetin Krallığı" filmlerinin ünlü oyuncusu Orlando Bloom, People dergisi tarafından "En Çekici Bekar Erkek" seçildi. 
     People dergisinin geleneksel listesi açıklandı. Derginin yarın yayınlanacak sayısında yer alacak listede ipi 28 yaşındaki İngiliz oyuncu Bloom göğüsledi. 
     "Ben asla bir seks sembolü olma iddiasında değilim" diyen Bloom, çekiciliğini değil oyunculuğunu ön plana çıkarmak istediğini belirtti. 
     Yeni projeler için yelken açan genç oyuncu, geçen yıl da dergi tarafından "En Gözde Bekar" seçilmişti. 
     "Ümitsiz Ev Kadınları-Desperate Housewives" dizisinde evin hanımı Eva Longaria’nın kalbini çalan yakışıklı bahçıvanı canlandıran Jesse Metcalfe’ın bu diziyle şans yüzüne güldü. People’ın anketinde yer alan 26 yaşındaki aktör, "Ben de tıpkı dizideki gibi olgun kadınları tercih ederim. Bence yaşlar sadece sayıdır ve kendimden çok genç bir kadınla asla beraber olmam" diyor. 
     
     HEM OSCARLI, HEM DE ÇEKİCİ 
     "Ray" filminde soul efsanesi Ray Charles’ı canlandırarak "En İyi Erkek Oyuncu" dalında Oscar ödülünü kucaklayan Jamie Foxx da listedeki isimlerden. Oyun gücünü kanıtlayan 37 yaşındaki aktör, boş zamanlarını da Miami’deki gece kulüplerinde geçiriyor. 
     Eşi Rebecca Romijn ile yollarını ayıran 41 yaşındaki John Stamos da bu yıl listeye "merhaba" dedi. Artık bekar olan aktör gündemden düşmezken, "Hiç 41 yaşında dul kalabileceğimi düşünmemiştim. Ama kader işte..." sözleriyle bekarlığa alışmaya çalışıyor. 
     "Yıldız Savaşları-Star Wars" serisinin başrolü "Anakin Skywalker" için aylar süren bir arayıştan sonra bulunan Hayden Christensen de listedeki isimlerden. 24 yaşındaki genç oyuncu da "galaksinin" en çekici erkekleri arasında yer buldu. 
     "Büyük İskender" filminde Makedonya Kralı’nı canlandıran İrlandalı aktör Colin Farrell da listedeki isimler arasında yer aldı. 
     "Kung-Fu" filmlerinin değişmez aktörü Stephen Chow, genç oyuncu Jake Gyllenhaal, Carson Daly, Dhani Jones, John Legend ve Ryan Seacrest listedeki diğer isimler oldu. 
     
</TEXT>
</DOC>
