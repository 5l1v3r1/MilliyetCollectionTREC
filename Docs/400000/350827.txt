<DOC>
<DOCNO> 350827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur44.html </URL>
<DATE> 2005/06/10/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Polise ateş açanın eski polis olduğu ve çelik yelek giydiği anlaşıldı 
</HEADLINE>
<TEXT>

     Yalova’da, dün polisin "dur" uyarısına ateşle karşılık verdikten sonra kaçan, daha sonra araçlarından inerek 2 otomobili gasp eden, kaza yapınca da yaralı olarak yakalanan 2 zanlının sorgulaması sürüyor. 
     Yalova Emniyet Müdürlüğü’nden yapılan yazılı açıklamada, Yalova Devlet Hastanesi’nde tedavileri tamamlanan zanlıların "Görevli kolluk kuvvetlerine silahlı saldırı, ruhsatsız tabanca taşımak, 2 ayrı oto gasbı, sahte nüfus cüzdanı, sürücü belgesi, polis tanıtma karnesi, çalıntı otoya ait plakaları bulundurmak" suçlarından gözaltına alındığı bildirildi. 
     Bir otomobilin Yalova-Bursa Karayolu’nun Soğucak mevkiinde zikzak çizerek trafiği tehlikeye düşürdüğünün ihbar edilmesi üzerine, güzergahta görevli trafik ekibinin otomobili durdurmak istemesiyle silahlı kovalamacanın başladığına işaret edilen açıklamada, ekibin "dur" uyarısına rağmen yoluna devam eden otomobilin Rio Oteli karşısında durdurulduğu, oto sürücüsü T.P’nin 39 aniden silah çekip rastgele ateş etmeye başlaması üzerine polisin karşılık verdiği belirtildi. 
     Açıklamada, T.P. ve araçta bulunan, üzerinde M.R.K. adına düzenlenmiş sahte kimlik bulunan, sonradan adının C.K. olduğu anlaşılan diğer zanlının Yalova yönüne doğru silahla ateş ederek kaçtığı, bu sırada sürekli yön değiştiren zanlıların, araçlarını terk ederek silah zoruyla iki otomobili gasp ettikleri kaydedildi. 
     Yalova Sanayi Sitesi’ndeki mezbaha yakınında görev alan jandarma trafik timi ile polis ekibine de ateş eden zanlılara ateşle karşılık verildiğine dikkat çekilen açıklamada, kaçmaya devam eden, İtfaiye Kavşağı’na yaklaştıklarında polisin uyarı ateşine rağmen durmayan zanlıların, otomobilin, sürücünün direksiyon hakimiyetini kaybetmesiyle aydınlatma direğine çarpması sonucu yaralandıkları ifade edildi. Açıklamada, yaralı olarak yakalanan zanlılardan, 1996 yılında polislikten istifa ettiği belirlenen T.P’nin gömleğinin altından balistik koruyucu çelik yelek giydiğinin saptandığı bildirildi. 
     Açıklamada, T.P’nin üzerinde 1 tabanca, şarjör ve 5 fişek ele geçirildiği, ayrıca kovalamacanın yaşandığı bölgede 21 boş kovan, olaya karışan ilk aracın terk edildiği yerin yakınında, poşet içinde 1 koli bandı, 1 gri renkli bere, bir çift ameliyat eldiveni, 2 tornavida, bir çift 34 FT 987 plaka sayılı levha bulunduğu kaydedildi. 
     Plakaların İstanbul’un Zeytinburnu İlçesi’nden 6 Haziran’da çalınan bir araca ait olduğunun anlaşıldığı kaydedilen açıklamada, zanlıların kimlik sorgulamasında, C.K’nın çıkar amaçlı suç örgütü ve 3 ayrı 6136 Sayılı Ateşli Silahlar Kanunu’na muhalefet suçundan İstanbul Emniyet Müdürlüğü’nce arandığı, T.P’nin de adam öldürme suçundan sabıkasının olduğunun saptandığı belirtildi. 
     Bu arada, Yalova Valiliği ve Cumhuriyet Başsavcılığı’nca, soruşturmayla ilgili Yalova Emniyet Müdürlüğü yetkililerine "sözlü açıklama yapmama" talimatı verildiği öğrenildi. 
     
</TEXT>
</DOC>
