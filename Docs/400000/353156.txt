<DOC>
<DOCNO> 353156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/siyaset/siy01.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'lilere ABD telkini 
</HEADLINE>
<TEXT>


AKP, ABD karşıtı açıklamaları engellemek için "Çalışmalarımızı baltalamayın" uyarısında bulunacak 

ABDULLAH KARAKUŞ Ankara 


AKP Merkez Yürütme Kurulu MYK , AKP milletvekillerinin ABD aleyhtarı sert açıklamalarını engellemek için formül arıyor. 
Nevşehir Milletvekili Mehmet Elkatmış'ın ABD'nin Irak'taki operasyonlarını soykırıma benzetmesinin ardından, Diyarbakır Milletvekili Cavit Torun'un da "Ha Saddam, ha Bush" ifadesini kullanması, çarşamba günü toplanan MYK gündemine taşındı. Torun'un yaptığı çıkışın Türkiye'nin ABD politikasına yarar sağlamadığı, medyanın da kişisel açıklamaları büyütmemesi gerektiği görüşü ağırlık kazandı. 

'İlişkiler önemli' 
Benzer açıklamalar yapabilecek AKP milletvekillerine, "ABD ile ilişkiler çok önemli. İlişkilerimizi geliştirmeye yönelik çalışmalarımıza balta vurmayın. ABD ile ilgili sert açıklamalarda bulunmayın" telkininde bulunulması kararlaştırıldı. 
AKP Genel Başkan Yardımcısı Dengir Mir Mehmet Fırat, Torun'un sözlerinin partinin siyasetini yansıtmadığını vurgulamıştı. ABD Büyükelçisi Eric Edelman da Genel Yayın Yönetmenimiz Sedat Ergin'e, "Bush'u Saddam Hüseyin'e benzetmek anti-Amerikancılıktır" demişti. 


</TEXT>
</DOC>
