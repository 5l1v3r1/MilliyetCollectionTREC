<DOC>
<DOCNO> 374141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonspo30.html </URL>
<DATE> 2005/08/30/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Gençlerbirliği'nde Teknik Direktörlüğe Mesut Bakkal getirildi... 
</HEADLINE>
<TEXT>

     Gençlerbirliği, dün istifa eden Ziya Doğan’ın yerine teknik direktörlüğe Mesut Bakkal’ı getirdi. 
     Gençlerbirliği Kulübü Başkanı İlhan Cavcav, daha önce kırmızı-siyahlı kulüpte ve A Milli Takım’da teknik direktör Ersun Yanal’ın yardımcılığını yapan Mesut Bakkal ile yaklaşık bir saat görüştü. İlhan Cavcav, daha sonra basına yaptığı açıklamada, Mesut Bakkal ile 2 yıllık anlaşmaya vardıklarını söyledi. 
     Öncelikli olarak Ersun Yanal’a teklif götürdüklerini belirten Cavcav, şöyle devam etti 
     "Ersun hocayla konuştuk ve eski ekibiyle göreve gelmesini istedik. Şu anda Hollanda’da olduğunu, kafasının rahat olmadığını ve bu nedenle bir süre çalışmak istemediğini söyledi. Biz de hem Gençlerbirliği’nde hem de Milli Takım’da kendisinin yardımcı antrenörlüğünü yapan Mesut Bakkal ile görüşmeye karar verdik. O da sağolsun teklifimizi kabul etti" diye konuştu. 
     Mesut Bakkal’ın kendilerine, Galatasaray ve Milli Takım’ın eski kaptanı Bülent Korkmaz ile çalışma isteğini ilettiğini de anlatan Cavcav, "Bunun üzerine biz de Bülent Korkmaz’ı arayarak yardımcı antrenörlük teklifinde bulunduk. O da teklifimizi memnuniyetle kabul etti. Gençlerbirliği’ni 2 yıl için bu başarılı ekibe teslim etmeye karar verdik" diye konuştu. 
     Mesut Bakkal’ın yardımcılıklarını Bülent Korkmaz’ın yanı sıra halen Gençlerbirliği’nde bulunan Cengiz Demirel, kaleci antrenörlüğünü ise Fikret Yılmaz yapacak. 
     
     NİJERYALI VEYA SIRP GOLCÜ 

     Öte yandan Başkan Cavcav, transferin son günlerinde takımın ihtiyacı olan orta sahadan forvete dönük iyi bir futbolcu arayışını sürdürdüklerini, bu konuda Nijerya’da ve Sırbistan-Karadağ’da 2 futbolcuyla temasta olduklarını ifade ederek, "Bu iki futbolcudan birini transfer etmeye çalışıyoruz" dedi. 

     
</TEXT>
</DOC>
