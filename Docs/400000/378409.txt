<DOC>
<DOCNO> 378409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonspo12.html </URL>
<DATE> 2005/09/14/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İspanyol basını Fenerbahçe beraberliğe layık bir oyun sergiledi... 
</HEADLINE>
<TEXT>

     Şenhan Bolelli 

Şampiyonlar Ligi E Grubu'nda dün akşam AC Milan'a 3-1 yenilen Fenerbahçe için İspanyol basını ''Beraberliğe layık bir oyun sergileyen Fenerbahçe, bir büyük Kaka'yı durduramadı'' yorumunu yaptı. 
     ''Büyük bir Kaka yeni bir Türk tutkusunu engelliyor'' başlığını atan Marca gazetesi, İstanbul'daki Şampiyonlar Ligi finalini kötü bir şekilde Liverpool'a kaybeden AC Milan'ın, şans eseri bu sezonki ilk maçını İstanbul takımına karşı oynadığını ve Fenerbahçe'nin elinden zor kurtulduğunu belirtti. Brezilyalı Kaka'nın sayesinde İtalyan ekibinin galibiyeti elde ettiği yazan Marca, ''Gerçekte, çok iyi silahlanmış ve grubunda büyük savaş verecek Fenerbahçe'yi yenmek için Milan çok acı çekti'' ifadelerini kullandı. 
     As gazetesi, ''Milan'ı Kaka ve Sheva sırtladı'' başlığını kullanarak, ''Milan, dahileri Kaka ve Sheva sayesinde Fenerbahçe'den kurtuldu'' değerlendirmesinde bulundu. 
     ''Büyük bir Kaka, Milan'ın problemlerini çözüyor ve San Siro'yu ışıklandırıyor'' şeklinde yazan El Mundo Deportivo gazetesi de, geçen sezon Şampiyonlar Ligi finali oynayan Milan'ın Fenerbahçe karşısında maç sonuna kadar zorlandığını kaydetti. Sport gazetesi de maçın yıldızı Kaka'yı ön plana çıkartarak, ''Göz kamaştırmayan bir Milan'ı Kaka kurtardı'' yorumunu yaptı. 
     Maçı canlı yayınlayan Canal televizyonunda ise, ''Fenerbahçe zorlu ve grubunda başa oynayacak bir takım olduğunu gösterdi. Beraberliğe layık bir oyun sergiledi ama Kaka'yı durduramadı'' denildi. 

     
</TEXT>
</DOC>
