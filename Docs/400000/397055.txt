<DOC>
<DOCNO> 397055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonsiy24.html </URL>
<DATE> 2005/11/22/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Sezer'den İtalyan Cumhurbaşkanı onuruna yemek... 
</HEADLINE>
<TEXT>

     Cumhurbaşkanı Ahmet Necdet Sezer, İtalya'nın, Türkiye'ye AB üyelik sürecinde sağlamış olduğu desteğin, iki ülke arasındaki ilişkilerin geldiği aşamayı gösterdiğini belirterek, bu konudaki işbirliğinin sürmesini beklediklerini kaydetti. 
     Sezer, Çankaya Köşkü'nde İtalya Cumhurbaşkanı Carlo Azeglio Ciampi onuruna verdiği yemekte yaptığı konuşmada, Türkiye ile İtalya arasında varolan ve kökleri derinlere uzanan ilişkilerden kaynaklanan kültürel ve tarihsel kalıtın, iki ülkeyi daha da yakınlaştırdığını söyledi. 
     İki ülke arasındaki ilişkilerin 15. yüzyıldan başlayarak, İtalyan kent devletleri ve İstanbul'da yerleşik İtalyan tüccarları aracılığıyla örgünleştiğini ifade eden Sezer, şöyle konuştu 
     ''Osmanlı ile İtalyan kentleri arasındaki ilişkilerin geçmişi, başta Akdeniz olmak üzere, bütün Avrupa'ya yayılan ticaret ve diplomasi kültürünün de tarihi olmuştur. Bu uzun geçmişe sahip ortaklık, günümüzde giderek yoğunlaşan siyasal, askeri, ekonomik ve kültürel ilişkilerin katkısıyla uluslarımızı birbirine daha da yakınlaştırmakta, ortaklık ve benzerlikleri belirginleştirmektedir.'' Rönesansın beşiği İtalya ile ilişkilerin, Türkiye için her dönemde önem taşıdığına işaret eden Sezer, 15 ve 16. yüzyılda İtalya'dan kıtaya yayılan ve ortaçağ bağnazlığını yıkarak Avrupa'da yeniden kültürel uyanışı ortaya çıkaran Aydınlanma Çağı'nın, Osmanlı sanatını ve kültürel yaşamını da etkilediğini kaydetti. 
     Sezer, Venedik'i, Rönesans'ın merkezlerinden biri haline getiren sanatçılardan ünlü İtalyan ressam Bellini'nin yaptığı Fatih Sultan Mehmet portresinin, aynı denizin kıyılarında yer alan iki ülke ve halkları arasındaki kültürel ilişkilerin önemli bir simgesi olduğunu belirtti. 
     
     TÜRKİYE-AB 

     Cumhurbaşkanı Sezer, ''Tarihsel kökleri bu denli güçlü ilişkilerimiz, uluslarımız arasında bugün de temel paydalardan biri olmayı sürdüren ortak Akdenizli kimliği yanında, AB ve Atlantik-aşırı ilişkiler çerçevesindeki işbirliğimize derinlik ve yoğunluk kazandırmaktadır'' diye konuştu. 
     İki ülke arasındaki yakın ilişki ve işbirliğinin, ikili düzeyin yanı sıra, uluslararası örgütlerde de sevindirici biçimde sürdüğünü kaydeden Sezer, ''Son olarak, İtalya'nın, Türkiye'ye AB üyelik sürecinde sağlamış olduğu destek, ilişkilerimizin gelmiş olduğu aşamayı göstermektedir. Bu olanaktan yararlanarak, Sayın Cumhurbaşkanı'nın kişiliğinde, İtalyan Hükümeti ve halkına bu destek nedeniyle teşekkür ediyor ve bu işbirliğinin sürmesini diliyorum'' diye konuştu. 
     İki ülke arasındaki karşılıklı üst düzey ziyaretlerin diğer bölge ülkeleri için de örnek nitelik taşıdığını söyleyen Sezer, Ciampi'nin ziyaretinizin bu yönden ''anlamlı ve zamanlı'' olduğunu kaydetti. 
     Sezer, görüşmelerde ikili konuların yanılıra, özellikle bölgeyi ilgilendiren uluslararası gelişmeleri ayrıntılı biçimde gözden geçirme olanağı bulduklarını belirterek, ''Aramızdaki karşılıklı güven ve anlayışın, ele aldığımız çeşitli konulara içtenlik ve açıklıkla yaklaşmamıza olanak verdiğini gözlemledik. Bu durum, temaslarımızın sağlıklı bir temel üzerinde yürüdüğünü göstermesi yönünden önemlidir. Bu sağlam temelden güç alarak, işbirliğimizi her alanda daha da geliştirmeliyiz'' dedi. 
     
     EKONOMİ VE TİCARİ İLİŞKİLER 

     İki ülke arasındaki ekonomi ve ticaret alanındaki ortaklığın boyutunun üst düzeylere ulaştığına dikkati çeken Sezer, şöyle konuştu 
     ''Ticaretimiz geçtiğimiz yıl 11.5 milyar dolara ulaşmıştır. İtalya'yla ticaret ve yatırım alanındaki işbirliğimizi daha da ileri götürmeye kararlı olduğumuzu özellikle vurgulamak isterim. Bu istencimizin İtalyan tarafınca da paylaşıldığını görüşmelerimiz sırasında mutlulukla gözlemledik. Bu ortak istenç doğrultusunda ticaretimizin bu yıl 15 milyar doları geçmesini diliyoruz.'' Kültürel ilişkilerin de her geçen gün daha da geliştiğini ifade eden Sezer, iki ulusun birbirini tanımasında ve yakınlaşmasında büyük yarar sağlayacağı kuşkusuz olan kültürel işbirliğinin daha da geliştirilmesi gerektiğine inandıklarını kaydetti. 
     Sezer, konuşmasına şöyle devam etti 
     ''Bu işbirliğimizin geniş kapsamlı ve içerikli sergiler başta olmak üzere karşılıklı kültürel etkinliklerle desteklenmesi yararlı olacaktır. 
     İlişkilerimizi taşıyan bu güçlü ve elverişli temel ile bugüne kadar gerçekleştirmiş olduklarımız, Türk-İtalyan ilişkilerini yüreklendirici bir geleceğin beklediğini göstermektedir. Bu gelecek, ortak kıvancımız ve gönencimizdir. Ziyaretiniz, Türk-İtalyan dostluğunun önünde yeni ve parlak bir dönem açmaktadır.'' Sezer konuşmasını ''Kadehimi sizlerin sağlık ve esenliği ile İtalyan halkının mutluluk ve gönencine, Türkiye-İtalya dostluğunun aydınlık geleceğine kaldırıyorum'' sözleriyle tamamladı. 
     
     İLİŞKİLERİMİZ ESKİYE DAYANIYOR 

     İki ülke dostluğunun köklerinin çok eskilere dayandığını ifade eden Ciampi, "Kemal Atatürk'ün devrimci tercihi sayesinde, batı ile sadece tarihi değil, temel özellikleri olan demokrasi ve özgürlük değerlerini de paylaşabilecek bir Türk Devleti'nin temellerinin atıldığını" kaydetti. 
     Bu değerlerin son 50 yılda iki ülkenin Atlantik Paktı dahilinde işbirliğinin de temelini oluşturduğunu belirten Ciampi, "Aynı değerler bugün dünyanın kriz bölgelerine güvenlik sorumluluğu götüren NATO'nun bünyesinde müşterek çabalarımızın temelinde yer almaktadır. Günümüzde ülkelerimizin kaderinin bağlı olduğu ortak medeniyet platformu giderek artan ölçüde Avrupa dayanışmasına bağlıdır." diye konuştu. 
     Konuk Cumhurbaşkanı, "3 Ekim'de verilen ve AB ile Türkiye arasındaki üyelik müzakerelerinin başlatılmasını öngören kararın İtalya tarafından memnuniyetle karşılandığını" belirterek, birliğin her genişlemesinde olduğu gibi bu durumun hem Avrupa'nın inşaası hem de aday ülke için yeni ve önemli gelişmelerin önünü açtığını kaydetti. 
     
     AVRUPA ANAYASASI 

     AB'nin öncelikle ve kuruluşundan beri bir kader birliği olduğunu, üyelerinin milliyetçi ve otoriter rejimlerden vazgeçtiğini, demokrasi dayanışması ve insanoğlunun haysiyetine saygı çerçevesinde yaşama kararının verildiğini ve bu karardan vazgeçmenin mümkün olmadığını belirten Ciampi, şöyle konuştu 
     "Bu tercihin sonucunda egemenliğin paylaşımını öngören konfederal ve federal prensiplere dayalı kurumsal çözümler üretilmiştir. Standartların yakalanabilmesi çerçevesinde öngörülen karmaşık müktesebata uyum sürecinin dışında AB'ye dahil olma isteği kendisini özellikle Avrupa siyaset kültürünü ve Avrupa ortak yaşam alanını temsil eden değerlerin uygulanmasında göstermektedir." Aday ülkelerin Avrupa'ya uyumunun yanı sıra, giderek artan üye sayısı karşısında AB'nin de yapısını güncelleştirmesi ve etkinliğini güçlendirmesi gerektiğini söyleyen Ciampi, geçen yıl Roma'da tüm üye ülkelerin Avrupa Anayasası'na imza atmış olmasının gerçek anlamının bu olduğunu kaydetti. 
     Ciampi, Avrupa Anayasası'nın iki üye ülkede kabul edilmediğini hatırlatarak, "Ancak Anayasa'nın göstermiş olduğu yol, AB'ye doğru ruhu kazandırmak, Avrupa'nın barış, demokrasi ve dayanışma simgesi olması yolunda gelişmesi için tek yoldur" dedi. 
     
     TÜRKİYE'NİN STRATEJİK ÖNEMİ 

     Akdenizliliğin iki ülke kimliğinin ayırt edici özelliği olduğunu belirten Ciampi, bölge istikrarı için somut ve dayanışma üzerine kurulu bir işbirliğini önemli olduğuna işaret etti. İsrail-Filistin barış sürecinde, şiddet sarmalının hortlamasını engelleyecek doğrudan diyalogun tekrar başlatılmasının önemli olduğuna işaret eden Ciampi, "Hedef, İsrail'in güvenliğinin teminat altına alındığı, tanınmış olan sınırlara sahip bir Filistin Devleti'nin kurulması temelinde oluşturulacak adil, eşit ve sürekli bir çözümdür" diye konuştu. 
     Ciampi, Akdenizli olmanın ülkelere, halklarını birleştiren unsurların bölücü faktörlerden çok daha fazla olduğunu, hoşgörü eksikliği ve yanlış anlaşılmanın sadece trajedilere yol açtığını, kültürlerin buluşmasının herkese fayda getirdiğini öğrettiğini belirterek, "İtalya, batı ile İslam dünyası arasındaki diyalogun geliştirilmesinde, farklı olmanın saygısı çerçevesinde yenilenmiş ve güçlü bir ittifakın kurulmasında Türkiye'nin stratejik öneme sahip olduğuna inanmaktadır" dedi. 
     Konuk cumhurbaşkanı, İtalya ve Türkiye'nin terörle mücadele ve yoksulluk ile savaş gibi sorunlara karşı dayanışma aracı olarak yenilenmiş, daha etkin ve daha demokratik bir BM vizyonu konusunda hemfikir olduğunu söyledi. 
     Müşterek hedefler doğrultusunda iki ülke arasındaki ilişkilerin daha da gelişmesinin kaçınılmaz olduğunu belirten Ciampi, ekonomi açısından İtalyan iş dünyasının yetkin temsilcilerinin kendisiyle birlikte Ankara'da olmalarının bunun bir kanıtı olduğunu kaydetti. 
     Konuk Cumhurbaşkanı, kültürel alanda da daha somut ve iddiaları hedeflerin seçilmesi gerektiğini ifade ederek, lisan ve kültürlerin karşılıklı olarak daha iyi tanıtımı, okul, üniversite ve bilimsel mübadelelerin yoğunlaştırılması, arkeoloji, tarih ve sanat mirasının korunmasına yönelik projeleri örnek olarak gösterdi. 
     Ciampi konuşmasının sonunda kadehini Türk halkının mutluluğuna kaldırdı. 
     Sezer'in yemeğine, TBMM Başkanı Bülent Arınç, Başbakan Recep Tayyip Erdoğan, Genelkurmay Başkanı Orgeneral Hilmi Özkök, Dışişleri Bakanı ve Başbakan Yardımcısı Abdullah Gül, Devlet Bakanı Kürşad Tüzmen ve diğer yetkililer de katıldı. 
     
</TEXT>
</DOC>
