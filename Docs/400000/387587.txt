<DOC>
<DOCNO> 387587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sondun22.html </URL>
<DATE> 2005/10/18/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Çin, ormanları yağmalıyor 
</HEADLINE>
<TEXT>

     Çin kereste şirketlerinin, Myanmar'da hem hükümet hem de hükümete karşı mücadele eden gerillalarla anlaşarak, ülkenin bir eşi daha bulunmayan ormanlarında büyük tahribata yol açtığı ve muazzam miktarlarda kaçak kereste ihraç ettiği ileri sürüldü. 
     Merkezi Londra'da bulunan ''Global Witness'' Küresel Tanık adlı çevre koruma kuruluşu, bugün yayınladığı bir raporda, Çin hükümeti ve Avrupa Komisyonu'nun sorunu ele alma sözü vermelerine rağmen, Myanmar'ın kuzeyinde kesilen ağaçların Çin'in kereste talebini karşılamak için kaçak olarak Çin'e götürüldüğünü belirtti. 
     Rapora göre, geçen yıl Burma'nın Çin'e toplam kereste ihracının yüzde 95'ine denk gelen 1 milyon metre küpten fazla kereste, kuzey Myanmar'dan Çin'in Yunnan eyaletine kaçak olarak nakledildi. 
     Yasadışı ihracatın Myanmar'a yılda 250 milyon dolara malolduğu ve bu kaçak ticaretin tümüyle Myanmar hükümeti ve Çin hükümetinin bilgisi dahilinde yapıldığını ileri sürdü. 
     Grup yetkililerinden Susanne Kempel, ''bu tamamen kontrol dışı bir ticaret. Myanmar-Çin sınır boyunda orman kalmadı'' dedi. 
     Kempel ortalama 7 dakikada bir kereste yüklü bir kamyonun Çin'e girdiğini ve 1984'de 4 olan kereste şirketi sayısının şu anda 100 olduğunu söyleyerek, ''bu kaçakçılık değil, açıkça ve göz önünde yapılan bir iş'' dedi. 
     Çin Dışişleri Bakanlığı ise rapordan haberleri olduğunu ve Myanmar'da kaçak kereste kesiminin önlenmesi için üzerlerine düşeni yaptıklarını ileri sürdü. 
     Myanmar'da ise konuyla ilgili görüş almak üzere herhangi bir yetkiliye ulaşma imkanı bulunmadığı belirtildi. 
     
</TEXT>
</DOC>
