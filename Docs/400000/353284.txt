<DOC>
<DOCNO> 353284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sonspo08.html </URL>
<DATE> 2005/06/18/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Çaykur Rizespor, transfer rotasını Brezilya'ya çevirdi... 
</HEADLINE>
<TEXT>

     Çaykur Rizespor Kulübü, yabancı futbolcu transferinde rotasını Brezilya'ya çevirdi. 
     Yeşil-mavili ekibin teknik direktörü Metin Yıldız ve transfer komitesi üyesi Yusuf Namoğlu, futbolcu izlemek üzere Brezilya'ya gitti. Bir hafta süreyle bu ülkede kalacak olan ikili daha sonra Türkiye'ye dönecek. 
     Yıldız, yaptığı açıklamada, bir hafta Brezilya'da kalacaklarını belirterek, ''Daha önceden belirlemiş olduğumuz maçları izleyeceğiz. Kasetlerden futbolcu izleyerek transfer etmem. Bu nedenle futbolcuların maçlarını izleyerek, sağlıklı karar vermek istiyorum'' dedi. 
     Transferde acele edip yanlışa düşmek istemediklerini belirten Yıldız, ''Sadece transfer yapmak için futbolcu almayacağız. Amacımız Çaykur Rizespor'a bu yıl ve gelecek yıllarda faydalı olacak isimleri kazandırmak. Bu nedenle çok yavaş ve dikkatli davranıyoruz'' diye konuştu. 
     Öte yandan, yeşil-mavililerin İstanbulspor'un son haftalarda kalesini koruyan Mehmet Bölükbaşı'nın transferi için girişimlerde bulunduğu öğrenildi. 
     
</TEXT>
</DOC>
