<DOC>
<DOCNO> 394121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonsiy17.html </URL>
<DATE> 2005/11/11/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Erdoğan, yarın Katar ve Bahreyn seferine başlıyor 
</HEADLINE>
<TEXT>

     Başbakan Recep Tayyip Erdoğan, yarın iki gün sürecek Katar ve Bahreyn ziyaretine başlayacak. Başbakanlık Basın Merkezi'nden yapılan açıklamaya göre, Başbakan Erdoğan, Devlet Bakanı Kürşad Tüzmen, Milli Savunma Bakanı Vecdi Gönül, TBMM üyeleri, diğer yetkililer ve işadamlarıyla birlikte 12-14 Kasım günlerinde Katar ve Bahreyn'e resmi ziyarette bulunacak. 
     Erdoğan, Katar'daki temaslarında, Emir Hamad bin Khalife Al Thani ve Başbakan Abdullah Al Thani ile görüşecek, ayrıca Türk ve Katarlı işadamlarıyla bir araya gelecek. 
     Katar'daki temaslarının ardından Bahreyn'e geçecek olan Başbakan Erdoğan, burada Kral Hamad bin Isa Al Khalifa, Başbakan Khalifa bin Salman Al Khalifa ve Veliaht Prens Salman bin Hamad Al Khalifa ile yapacağı görüşmelerin ardından, Türk ve Bahreynli işadamlarının katılımıyla düzenlenecek İş Konseyi toplantısına katılacak. 
     Ziyarette, Bahreyn ile müzakereleri tamamlanan ''Çifte Vergilendirmenin Önlenmesi Anlaşması'' da imzalanacak. 
     Başbakan Erdoğan, Katar ve Bahreyn temaslarını tamamladıktan sonra 14 Kasım'da Kopenhag'a gidecek. Erdoğan, 15 Kasım'da, NATO Parlamenter Asamblesi'nin 51. Genel Kurul toplantısına katılarak bir konuşma yapacak. Erdoğan, bu toplantıya hitap edecek tek hükümet başkanı olacak. 
     Erdoğan, aynı gün Kopenhag'da ''European Movement'' adlı sivil toplum kuruluşunun düzenleyeceği toplantıda konuşacak. Başbakan Erdoğan, ayrıca Danimarka Başbakanı Andres Fogh Rasmussen ile çalışma yemeğinde ve ikili görüşmede bir araya gelecek. 
     
</TEXT>
</DOC>
