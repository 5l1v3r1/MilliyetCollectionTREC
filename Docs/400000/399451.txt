<DOC>
<DOCNO> 399451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/dunya/axdun01.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da 'kamikaze' şoku 
</HEADLINE>
<TEXT>


9 Kasım'da intihar saldırısı düzenleyen Belçikalı kadının, Irak'a Türkiye'den geçtiği belirlendi. Brüksel ve 3 kentte düzenlenen operasyonlarla olay aydınlatılmaya çalışılıyor 

GÜVEN ÖZALP Brüksel 


Belçikalı bir kadının Irak'ta intihar komandosu olarak eylem yaptığının ortaya çıkması üzerine Belçika polisi geniş çaplı bir dizi operasyon düzenledi. İntihar komandosunun Irak'a Türkiye üzerinden karayoluyla geçtiği belirlendi. 
Federal Savcılık tarafından verilen talimat doğrultusunda Belçika polisi başkent Brüksel başta olmak üzere toplam 4 kentte düzenlediği operasyonlarda 14 kişiyi gözaltına aldı. Gözaltına alınanlardan 7'si Belçikalı, 2'si Tunus kökenli Belçikalı, 3'ü Faslı, 2'si de Tunuslu. Irak'ta ilk defa Avrupalı bir kadının intihar komandosu olarak eylem yaptığının belirlendiğini ifade eden Federal Savcılık Sözcüsü Leive Pellens, Belçikalı teröristin sabıkası bulunmadığını ve pasaportunun da gerçek olduğunu açıkladı. 
Savcılık yetkilileri, söz konusu kadının Belçika doğumlu olduğunu, Faslı aşırı dinci bir kişiyle evlendikten sonra Müslüman olduğunu belirttiler. İntihar komandosunun Irak'a, kocasıyla birlikte Türkiye üzerinden geçtiği de edinilen bilgiler arasında yer alıyor. İntihar komandosunun kocasının da Irak'ta Amerikan askerleri tarafından öldürüldüğü açıklandı. 
Terör uzmanları, Irak'a geçişlerde zaman zaman Türkiye'nin tercih edildiğini ancak büyük çoğunlukla Suriye'nin kullanıldığını ifade ediyorlar. Belçika'nın teröristlerin arka bahçesi olduğu iddiasını reddeden yetkililer, aşırı İslamcı grupların sadece Belçika'da değil Fransa, Almanya, İtalya ve Türkiye gibi ülkelerde de hücreler oluşturduğunu ve yapılanma çalışması içinde olduklarını kaydediyorlar. 


</TEXT>
</DOC>
