<DOC>
<DOCNO> 399355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonspo21.html </URL>
<DATE> 2005/11/30/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Halilhodziç Fenerbahçe maçına beyaz bayrak ile gitmiyoruz 
</HEADLINE>
<TEXT>

     Trabzonspor Teknik Direktörü Vahid Halilhodziç, Fenerbahçe deplasmanına beyaz bayrak ile gitmeyeceklerini söyledi. 
     Halilhodziç, Mehmet Ali Yılmaz Tesisleri'nde düzenlediği basın toplantısında, 2 ay önce Fenerbahçe'nin ligin en iyi takımı olduğunu söylediğini anımsatarak, ''Trabzonspor'un da her maçı derbi niteliğinde geçiyor. Orada kaybedecek hiçbir şeyimiz yok, ama yenersek çok şey kazanacağımızı biliyoruz. Fenerbahçe deplasmanına beyaz bayrak ile gitmiyoruz'' dedi. 
     Oyuncularıyla Fenerbahçe maçıyla ilgili konuşmalar yaptığını dile getiren Halilhodziç, ''Fenerbahçe maçında başarılı bir sonuç almak için en iyi oyunumuzu oynamak zorundayız. Hem ofansif hem defansif olarak oyun bakımından iyi şeyler yapmak zorundayız'' diye konuştu. 
     Fenerbahçe'nin geniş bir kadrosunun bulunduğunu ve eksik oyunculardan etkilenmeyeceğini ifade eden Halilhodziç, şöyle konuştu 
     ''Kalite ve sayı olarak geniş bir kadroları var. Bizim ise baya sorunlarımız var. 3-4 oyuncumuz hasta. Erdinç ve Volkan'ın da hafif sakatlıkları var. Yattara eşinin doğum yapmasından dolayı Belçika'ya gitti. İdmanlarda yer almadı. Eşinin durumu için de endişeliydi. Nasıl döneceğini bilmiyoruz. Taktik olarak da hem ofansif hem defansif olarak 2 çeşit çalışmalar yaptık. Bunun için idmanları basına kapadık. Trabzon'da olanlara inanıyoruz, ama İstanbul'dan gelen misafirler vardı. Emin olmak için idmanları kapadık.'' 
     
     KADRO DIŞI KONUSU 
     Halilhodziç, Diyarbakırspor maçında Trabzonspor'a yakışır olmayan bir sonuç aldıktan sonra yönetim kurulunun genel kurul kararı aldığını ve bundan sonra kulüpte garip bir hava oluştuğunu belirterek, ''Ben de bu havayı hissettim. Kulüpteki boşluktan dolayı bazı şeyler oluşmaya başlamıştı. Disiplinsizlik yönünden böyle bir hamle yapmak zorunda kaldım'' dedi. 
     Çaykur Rizespor maçından önce yaptığı basın toplantısının yankı uyandırdığını kaydeden Halilhodziç, ''Kulübe geç gelen ve bunları bildirmeyen kulüp personeli vardı. Kulüpte çalışan herkes sorumluluk almak zorundadır. Hepimiz profesyoneliz ve bu işten para kazanıyoruz. Oyuncuların büyük bölümü dürüstçe ve disiplinli bir biçimde hareket ediyorlar. Ceza alan oyuncular, kendi kendilerini uzaklaştırdılar. Daha sonradan özür dilediler. Bu süreçte gelişmelere bakacağız'' diye konuştu. 
     
     SİGARA İÇEN OYUNCULAR 
     Halilhodziç, takımda bir çok şeyi değiştirmeye çalıştığını belirterek, sözlerini şöyle sürdürdü 
     ''Ben bazı futbolcuların sigara içtiğini duyuyorum. Türkiye'de çoğu teknik direktörün bu kulağından girer ve çıkar, ama ben oyuncuma telkinde bulunmak durumundayım. Sigaranın ona ne kadar zarar verdiğinin bilimsel açıklamasını yaparım. Kapasitesini düşürdüğünü, kaslarına zarar verdiğini ve kariyerini etkilediğini söylerim. Daha sonra futbolcu da işlerine geleni alır. İdman dışında ne yaptıklarını bilemem. Ben onlara hem hocalık hem polislik yapamam. Bu konuda, beslenme, uyku ve özel yaşantı konusunda bir seminer hazırlıyoruz. İdmandan bir saat önce yemek yiyen futbolcu var. Bazı şeylerin değişmesi için zamana ihtiyaç var. Bunların yanında pozitif şeyler, profesyonel hareket eden oyuncular da var.'' Bir gazetecinin, ''takım içinde konuşmayan oyuncular var. İsterseniz size isim dahi verebilirim'' şeklindeki sorusuna da Halilhodziç, şu yanıtı verdi 
     ''Söyleyemeyeceğim çok şey biliyorum. Takım olabilmek için önce grubun oluşması lazım. Uyum sağlamayan oyuncular var. Bu kimin hatasıdır söylemek istemiyorum. En kötü ihtimalle birbirlerine saygı duyan, galibiyet mantalitesi olan bir takım oluşturmak istiyoruz. Paris Saint Germain'deyken de gruplaşma olmuştu. Ben dikkat etmedim ve başarısız sonuçlar aldık. Bu konuda tecrübem var. Başkandan malzemecisine kadar birliktelik içinde olmak zorundayız. Bu şekilde güçlü bir Trabzonspor oluşabilir ve iyi sonuçlar gelebilir. Trabzonspor'un evinin temelleri bunlar. Sonra temeller üzerine katlar çıkar. Sonuçlar için saha içinde ve saha dışında iyi hazırlanmak gerek. O zaman Fenerbahçe'yi, Galatasaray'ı yakalayabiliriz.'' 
     
</TEXT>
</DOC>
