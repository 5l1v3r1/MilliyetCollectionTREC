<DOC>
<DOCNO> 384489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/soneko23.html </URL>
<DATE> 2005/10/06/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Maya şirketlerine toplam 2.7 milyon YTL ceza... 
</HEADLINE>
<TEXT>

     Rekabet Kurulu, ''yaş ekmek mayası fiyatlarını uyumlu eylem halinde birlikte artırma'' suretiyle Rekabet Kanunu'nu ihlal eden bazı maya şirketlerine toplam 2.7 milyon YTL idari para cezası verdi. 
     Rekabet Kurulu İkinci Başkanı Tuncay Songör, daha önce sözlü savunmaları alınan Pak Gıda Üretim ve Paz. A.Ş, Özmaya Sanayi A.Ş, Mauri Maya San. A.Ş, Akmaya San. ve Tic. A.Ş. hakkında yürütülen soruşturmaya ilişkin, nihai Kurul kararını açıkladı. 
     Buna göre, Şubat-Kasım 2003 döneminde yaş ekmek mayası pazarında faaaliyet gösteren söz konusu şirketlerin, yüksek oranlı ve birbirleriyle uyumlu fiyat artışı gerçekleştirmeleri ve bu fiyat artış trendini sürdürmelerinin ekonomik ve rasyonel gerekçelere dayanmaması nedeniyle, 4054 sayılı Rekabetin Korunması Hakkında Kanun'da tanımlanan uyumlu eylem kapsamında bir ihlal olduğu tespit edildi. 
     Bu itibarla soruşturmaya konu olan şirketlere 2003 yılı sonunda oluşan yıllık gayri safi gelirlerinin takdiren yüzde 1'i oranında olmak üzere ayrı ayrı para cezası verilmesi kararlaştırılırken, Pak Gıda Üretim ve Pazarlama A.Ş'ye 1 milyon 217 bin 212 YTL, Özmaya San. A.Ş'ye 905 bin 704 YTL, Mauri Maya San. A.Ş'ye 133 bin 618 YTL, Akmaya San. ve Tic. A.Ş'ye de 455 bin 243 YTL idari para cezası verilmesine karar verildi. 
     Rekabet Kurulu İkinci Başkanı Songör, nihai karara ilişkin olarak, Danıştay yolunun açık olduğunu bildirdi. 
     
</TEXT>
</DOC>
