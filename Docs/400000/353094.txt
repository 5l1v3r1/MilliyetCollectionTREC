<DOC>
<DOCNO> 353094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonyas08.html </URL>
<DATE> 2005/06/17/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Define aramak için 20 milyar masraf ettiler 
</HEADLINE>
<TEXT>

     Tarık ARSLAN MUDANYA Bursa , DHA 

      BURSA’nın Mudanya İlçesi’nde, Kurtuluş Savaşı’nda batan bir gemiden çıkarılan altınların sahildeki bir kayanın dibine gömüldüğü iddiaları, define meraklılarını harekete geçirdi. Resmi izin alıp, 4 gündür kazı çalışmalarını sürdüren defineciler, 20 bin YTL'ye 20 milyar lira mal olacağını belirttikleri kazıda, henüz deniz suyundan başka birşey bulamadı. 
     Mudanya’nın Eğerce sahillerindeki bir kayanın altında Kurtuluş Savaşı’ndan kalma altın bulunduğu iddiaları üzerine, Ankaralı nakliye firması sahibi 3 çocuk babası 70 yaşındaki İsmail Aydın ile Bursalı firma sahibi 60 yaşındaki Adalet Bildirici harekete geçti. Daha önceleri de kaçak olarak define aranan bölgede kazı yapmak için Bursa Müzeler Müdürlüğü’nden izin alan iki işadamı, 4 gün önce kazılara başladı. Sahildeki dev bir kayanın dibini kazan ve 3 metre derinliğe inen define meraklıları, Jandarma, Bursa Müzeler Müdürlüğü ve Arkeoloji Müdürlüğü ile Mudanya vergi dairesinden memurların gözetiminde yaptıkları kazılarda henüz deniz suyundan başka birşey bulamadı. 
     Bu bölgede altın gömülü olduğu yönünde yıllardır söylenti olduğunu belirten İsmail Aydın, Bu nedenle yasal yollardan kazı yapmak istedik. Bursa Müzeler Müdürlüğüne başvurup kazı izni aldık. İş makinalarımızla çalışmaları sürdürüyoruz. Şu ana kadar birşey bulamadık. 7 metre daha kazacağız. Eğer birşey bulamazsak, kazdığımız yeri kapatacağız'' dedi. 
     
</TEXT>
</DOC>
