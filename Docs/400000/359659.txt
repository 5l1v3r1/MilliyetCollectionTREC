<DOC>
<DOCNO> 359659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sonspo12.html </URL>
<DATE> 2005/07/09/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
ULEB Kupası'nda Beşiktaş'ın rakipleri belli oldu... 
</HEADLINE>
<TEXT>

     Basketbolda Beşiktaş Erkek Takımı'nın da yer alacağı ULEB Kupası'nda 2005-2006 sezonu grup maçlarının kuraları çekildi. 
     Türkiye'den sadece Beşiktaş'ın katılacağı ULEB Kupası'nda kura çekimi Çek Cumhuriyeti'nin başkenti Prag'da yapıldı. 
     Siyah-beyazlılar C Grubu'nda İspanya'nın Etosa Alicante, Belçika'nın Charleroi, Rusya'nın Unics Kazan, Sırbistan-Karadağ'ın BC FMP Zeleznik ve Portekiz'in Queluz Sintra ekipleriyle eşleşti. Beşiktaş ilk maçını BC FMP Zeleznik ile 8 Kasım'da deplasmanda oynayacak. 
     Diğer gruplardaki eşleşmeler şöyle 
     A Grubu Adecco Estudiantes, BK Ventspils, Lukoil Academic, Alba Berlin, Aris, Bree. 
     B Grubu Hemofarm, Panionios, Anwil, Reggio Emilia, Adecco Asvel, Demon Astronauts. 
     D Grubu Virtus Roma, Hapoel Migdal, Kızılyıldız, Le Mans, Skyliners, Dinamo Moskova. 
     15 ülkeden toplam 24 takımın katıldığı kupada 4 grupta 6'şar takım yer alacak. Grup karşılaşmaları 8 Kasım 2005-17 Ocak 2006 tarihleri arasında oynanacak. Gruplarında ilk 4 sırayı alan toplam 16 ekip bir üst tura yükselecek. Bundan sonraki turlar 2 maç üzerinden oynanacak. 8'li eleme turu karşılaşmaları 31 Ocak ile 7 Şubat'ta, çeyrek final maçları 28 Şubat ve 7 Mart'ta, yarı final mücadeleleri ise 21 ve 28 Mart'ta oynanacak. 
     Kupada finale kalan takımlar 11 Nisan 2006'da Belçika'nın Charleroi kentinde şampiyonluk için karşılaşacak. 
     
</TEXT>
</DOC>
