<DOC>
<DOCNO> 371672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sonspo04.html </URL>
<DATE> 2005/08/21/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
F1... Yağmur nedeniyle GP2 araçları lastiklerini değiştirdi... 
</HEADLINE>
<TEXT>

     Formula 1 İstanbul Grand Prix'i öncesi İstanbul Park Pisti'nde yağmur başladı. 
     Formula 1'in bir alt kategorisi olan GP2 yarışları öncesi başlayan yağmur nedeniyle araçların lastikleri değiştirildi. 
     Araçların kuru zemin lastikleri ile formasyon turunu atmaları ve başlangıç düzlüğüne varmalarının ardından yağmur çiselemeye başladı. Bunun üzerine araçlara ıslak zemin lastikleri takıldı ve çeşitli ayarlamalar yapıldı. 
     Bu nedenle daha önce saat 11.00'de başlayacağı açıklanan GP2'nin ikinci yarışı 20 dakika geç başladı. 
     
     ÖĞLEDEN SONRA YAĞIŞ BEKLENMİYOR 

     Sabah saatlerinde İstanbul Anadolu Yakası'nda etkili olan yağışlı havanın öğleden sonra yerini parçalı bulutlu bir havaya bırakması bekleniyor. Hava sıcaklığının 24 derece olması beklenirken nem oranı yüzde 90 olarak hissedilecek. Akşama doğru ise hava sıcaklığında 2-3 derecelik bir artış olacağı tahmin ediliyor. Öte yandan sabah saatlerinde etkili olan yağış nedeniyle ıslanan İstanbul Park Pisti, GP2 yarışları devam ederken kurudu. 
     Büyük yarış saat 15 00'te başlayacak. Kanal D ekranlarından canlı olarak yayınlanacak yarışta dün yapılan sıralama turlarında en iyi zamana ulaşan Mclaren Mercedes'in Finli pilotu Raikkonen ilk cepten çıkacak. 
     
     Ulaşım durumu 

     İstanbul Park Pisti'ne giden Formula 1 meraklıları TEM'de yoğun bir trafik oluşturdu. İstanbul Samandıra, Kurtköy ve Şekerpınar gişelerinden geçişlerde ücret alınmıyor. Şekerpınar güzergahı, Kurtköy civarına oranla daha rahat. Bağlantı yollarının yoğun olması nedeniyle insanlar araçlarını emniyet şeritlerine parkedip, yaya olarak piste ulaşmaya çalışıyorlar. Ayrıca bilet alamayanlar Beleştepe olarak adlandırılan bölgeyi doldurmuş durumda. Bu bölge pazaryeri veya piknik alanı olarak da tabir edilebilir. Çünkü bu bölgede canlı hayvan satışı bile yapılıyor. Güvenlik ise Jandarma Erleri tarafından sağlanıyor. Ayrıca İstanbul'un önemli merkezlerinden 5 dakikada bir İETT otobüsleri kalkıyor. Uzmanlar özellikle toplu taşıma araçlarının kullanılmasını öneriyor. 
     
     GP2 İKİNCİ YARIŞTA CAN ARTAM 15. OLDU 

     Formula 1'in bir alt kategorisi olan GP2'de ikinci yarışta iSport International adına yarışan Türk pilot Can Artam, 15. oldu. 
     İstanbul Park Pisti'nde 23 tur üzerinden yapılan ikinci yarışta 15. olan Can Artam, dünkü ilk yarışta da 11. sırayı elde etmişti. 
     Yarışta ilk sırayı Arden International pilotu Finlandiyalı Heikki Kovalainen alırken, Süper Nova International pilotu İngiliz Adam Carroll 2., Art Grand Prix pilotu Alman Nico Rosberg ise 3. sırayı elde etti. 
     Yarışta ilk 3 dereceye girenlere ödüllerini İstanbul Valisi Muammer Güler, Gençlik ve Spor Genel Müdürü Mehmet Atalay ile İstanbul Ticaret Odası Başkanı Murat Yalçıntaş verdi. 

     
</TEXT>
</DOC>
