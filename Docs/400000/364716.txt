<DOC>
<DOCNO> 364716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/soneko47.html </URL>
<DATE> 2005/07/27/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
İZTO'da ek bütçe tartışması... 
</HEADLINE>
<TEXT>

     İzmir Ticaret Odası İZTO Meclisi’nde, gündeme eklenmek istenen bütçe değişikliği, meclis üyelerinin "bilgilendirme eksikliği" olduğu gerekçesiyle tepki göstermesi üzerine geri çekildi. 
     İZTO’nun Temmuz ayı olağan Meclis Toplantısı’nda gündeme eklenmek istenen "ek bütçe ile ilgili değişiklik" maddesi, tartışma yarattı. 
     Yönetim Kurulu Başkanı Ekrem Demirtaş’ın katılmadığı toplantıda yönetim kurulunu başkanvekili Jak Eskinazi temsil etti. 
     Yönetim Kurulu, bütçede değişiklik yapılması için Bütçe Komisyonu tarafından hazırlanan raporun mecliste görüşülüp görüşülmeyeceğinin oylanmasını istedi. Gündemde son anda yapılmak istenen bu değişiklik ile ilgili önceden bilgi verilmemesini eleştiren meclis üyeleri, kendilerine yeterli bilgi verildikten sonra maddenin bir sonraki meclis toplantısında ele alınmasını istediler. 
     Meclis üyelerinden Ahmet Cahit Kırmacı, gelir kaleminde bazı artışların söz konusu olacağının belirtildiğini, yaklaşık 2 milyon YTL’lik bu artışla ilgili konunun hiçbir hazırlık yapılmaksızın konuşulamayacağını söyledi. 
     Yalçın Erdoğan, Aralık ayında bütçe ve çalışma programı, Nisan ayında da yine çalışma programı yapıldığını kaydederek, "Ancak bu çalışma programında bütçe aynı kaldı. Şimdi değişiklik yapılmak isteniyor. Bütçemiz 8 fasıldan oluşuyor, 7 fasılda değişiklik yapılıyor. Bütçe ters yüz oluyor. Böyle bir oldu bittiye gelmememiz lazım. Neden meclisten önce bize dağıtılmadı. Nereden ne kaçırıyorsunuz, bilmediğimiz bir şeyler mi oluyor " dedi. 
     Bütçenin meclisin en önemli görevlerinden biri olduğuna dikkat çeken Erkan Özsoy, "Meclis bundan önceki bütçeyle yönetim kuruluna rotayı verdi. Bu rotayı değiştirecek olan yine meclistir. Hiç kimsenin bir şeyden haberi yok. Öyleyse neye göre karar vereceğiz. Meclisi, meclis yerine koymanın gereği bu belgelerin önceden verilmesidir. 
     Kendinizi adam yerine koydurtmak istiyorsanız bu isteğe hayır deyin" diye konuştu. 
     Özsoy’un sözlerine tepki gösteren Meclis başkanı Necip Kalkan ise "İZTO’nun meclisi önemlidir. Burada herkes adam yerine konuluyor. Bu cümleyi lütfen geri alın" dedi. 
     Tartışmalar üzerine kürsüye gelen Jak Eskinazi, bunun Bütçe Komisyonu’ndan geçmiş bir karar olduğunu kaydederek, "Huzurlu giden bir ortamı hiçbir şekilde bozmaya gerek yok. İsterseniz bir daha ki aya kalabilir. Yönetim Kurulu olarak biz bu maddeyi geri çekiyoruz" dedi. 
     
     İZMİR’İN EXPO 2015’E ADAYLIĞI 
     Jak Eskinazi konuşmasında, 2 gün sonra EXPO 2005 için Japonya’nın Aichi kentine gideceklerini belirterek, "Orada yapacağımız incelemeler, İzmir’in 2015 EXPO’ya adaylığı için izleyeceğimiz yol konusunda bize net fikirler verecek" dedi. 
     İzmir’in bir dünya sergisi olan EXPO’ya evsahipliği yapması için 1992 yılından bu yana çalıştıklarını dile getiren Eskinazi, hükümetin, 
     Türkiye’nin Uluslararası Sergiler Bürosu’na üye olması için gerekli yasal düzenleme ve başvuruları yaptığını bildirdi. Eskinazi, "Artık Dışişleri Bakanlığı’nda, Uluslararası Sergiler Bürosu’nda ve medyada, İzmir’in EXPO 2015’e resmi aday olacağı konuşuluyor. Dönüşü olmayan bir yola girdik" diye konuştu. 
     Organizasyonun İzmir’de olması halinde altı ay boyunca milyonlarca insanın İzmir’e akacağını, istihdam, altyapı, ticaret açısından birçok önemli fırsat sunulacağını kaydeden Jak Eskinazi, İzmir’in bunu hak ettiğini ve muhtemel rakipleri olan Toronto ile San Francisco’yu geçmek için yoğun bir lobi çalışması yapılacağını kaydetti. 
     
</TEXT>
</DOC>
