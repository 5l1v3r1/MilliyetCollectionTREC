<DOC>
<DOCNO> 355065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun43.html </URL>
<DATE> 2005/06/24/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Bulgaristan'da seçmenler yarın sandık başına gidiyor... 
</HEADLINE>
<TEXT>

     Bulgaristan'da 240 sandalyeli parlamentonun 40. dönem üyelerinin belirlenmesi için seçmenler yarın sandık başına gidecek. 
     Sabah saat 07.00'de başlayacak olan oy verme işlemi saat 19.00'a kadar devam edecek. Resmi olmayan ilk sonuçlar saat 20.30'dan, kesin sonuçlar ise saat 23.30'dan itibaren açıklanacak. 
     Yaklaşık 6.9 milyon kayıtlı seçmenin bulunduğu ülkede seçime katılım oranının yüzde 55-60 civarında olması bekleniyor. Hükümetin, katılım oranını artırmak amacıyla aldığı bir kararla düzenlenecek seçim piyangosunun katılım oranını 5 ile 10 puan arasında artıracağı tahmin ediliyor. 
     Parlamento seçimleri dolayısıyla İçişleri Bakanlığı da alarma geçerek ülke genelinde geniş güvenlik tedbirleri aldı. Poliste izinler kaldırılırken sadece Başkent Sofya'da 2000'in üzerinde polis bugünden itibaren oy verme işlemi bitene kadar ara vermeden görevlerinin başında olacak. 
     Bu arada seçimler dolayısıyla ülke genelinde alkol yasağı da getirildi. Turistik bölgeler dahil olmak üzere yarın gece yarısına kadar her türlü alkollü içeceğin satışı yasaklandı. 
     
     KOALİSYON İHTİMALİ YÜKSEK 
     Son kamuoyu araştırmaları, 22 parti ve ittifakın katılacağı seçimlerde hiçbir siyasi partinin tek başına iktidara gelecek çoğunluğu kazanamayacağını ortaya koyuyor. 
     Araştırmalar en yüksek oyu Bulgaristan Sosyalist Partisi'nin BSP alacağını gösteriyor. BSP'yi, iktidar partisi ''2.inci Simeon Ulusal Hareketi NDSV , Birleşik Demokratik Güçler Koalisyonu ODS ve üyelerin çoğunluğunu Türklerin oluşturduğu Hak ve Özgürlükler Hareketi'nin HÖH izlemesi bekleniyor. Kamuoyu araştırmasına göre, BSP'nin 95-110, NDSV'nin yüzde 60-65, ODS'nin 25-30 ve HÖH'nin 25-30 milletvekili çıkarması bekleniyor. 
     Araştırmalara göre yüzde 4'lük seçim barajı sınırında bulunan Sofya Belediye Başkanı Stefan Sofianski ile Anastasia Mozer'in oluşturduğu Bulgaristan Halk Birliği BNS ittifakı, eski başbakanlardan İvan Kostov'un Güçlü Bulgaristan için Demokratlar DSB partisi ve ırkçı görüşleriyle tanınan Volen Siderov'un liderliğini yaptığı aşırı milliyetçi ATAKA partisinin de parlamentoya milletvekili gönderme ihtimali bulunuyor. 
     Kamuoyu araştırma şirketlerinin yaptıkları anketlerin sonuçlarının doğru çıkması durumunda Bulgaristan'da yeniden bir koalisyon hükümeti kurulacak. Siyasi gözlemciler, mevcut tabloya göre BSP ile HÖH arasında koalisyon kurulmasının en yakın ihtimal olduğu görüşünde birleşiyorlar. 
     
     SEÇİM PİYANGOSU 
     Seçimlere katılım oranını artırmak amacıyla hükümet tarafından alınan bir kararla düzenlenecek seçim piyangosu ise yapılan anketlere göre halk tarafından beklenen ilgiyi görmüyor. 
     Ankete katılanların büyük bir bölümü uygulamayı iktidar partisinin bir seçim yatırımı olarak değerlendiriyor. Seçim piyangosu uygulamasına Cumhurbaşkanı Georgi Pırvanov ve muhalefet partileri karşı çıkmışlardı. Uygulamaya göre, oy kullanacak seçmenlere çekilişle toplam 2 milyon avro değerinde cep telefonları, kol saatleri ve bir adet son model otomobil verilecek. 
     Çekilişe katılabilmek için oy kullandığını ispatlayan seçmenlerin SMS veya internet aracılığıyla kayıtlarını yaptırmaları gerekiyor. Ancak seçim piyangosunun iptal edilme ihtimali de var. Çünkü Yüksek İdare Mahkemesi, DSB lideri İvan Kostov tarafından uygulamanın durdurulması istemiyle açılan davayı henüz karara bağlamadı. 
     
     YURTDIŞINDAKİ SEÇMENLER DE OY KULLANACAK 
     Parlamento seçimleri için başta Türkiye olmak üzere yurtdışında yaşayan Bulgar vatandaşları da oy kullanabilecekler. 72 ülkede 237 yerleşim yerinde toplam 345 seçim sandığı kuruldu. 
     Türkiye'deki Bulgaristan göçmenleri 74 yerde sandık başına gidebilecekler. 2001 yılında yapılan seçimlerde Türkiye'de sadece 36 yerde oy kullanılmıştı. Türkiye'deki oy verme işlemleri için Bulgaristan Dışişleri Bakanlığı'ndan ve siyasi parti temsilcilerinden oluşan toplam 400 gözlemci görevlendirildi. 
     Üyelerinin çoğunluğunu Türklerin oluşturduğu Hak ve Özgürlükler Hareketi Türkiye'deki Bulgaristan göçmenlerinin desteğine büyük önem veriyor. HÖH'ye Türkiye'den 60 bin oy çıkması halinde Bulgaristan'ın yeni parlamentosunda Türk kökenli 5 milletvekili daha girebilecek. 
     Resmi olmayan verilere göre Türkiye'de, 250 bin civarında Bulgaristan vatandaşı bulunuyor. Bunlardan 70 bini, 25 Haziran'da oy kullanabilmek için müracaatta bulundu. 
     HÖH'nin yarınki seçimlerde en çok Kırcaali, Hasköy, Razgrad, Tırgovişte, Şumnu ve Dobruca'da oy alması bekleniyor. HÖH, 2001'deki seçimlerde 20 milletvekili çıkararak NDSV ile koalisyon hükümeti kurmuştu. Bulgaristan'ın tarihinde Türkler ilk kez ülke yönetiminde bakan düzeyinde temsil edilmişti. 
     
</TEXT>
</DOC>
