<DOC>
<DOCNO> 360558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/ekonomi/eko02.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
800 milyar dolarlık milli hasıla gerekli 
</HEADLINE>
<TEXT>


Başbakan, ikinci dönemde kişi başına milli geliri 10 bin dolara çıkarmayı hedeflediğini söyledi. Bunun için ekonominin 800 milyar dolarlık büyüklüğe ulaşması gerekiyor 

EKONOMİ SERVİSİ 

Başbakan Erdoğan, AKP'nin, 'ikinci dönemde' hedefinin, kişi başına ulusal geliri 10 bin dolara çıkarmak olduğunu belirtti. Türkiye'nin nüfus artış hızı yüzde 1.5 dikkate alındığında, kişi başına gelirin 10 bin dolar olması için, milli gelirin, dolar bazında 2007 - 2012 yılları arasında, her yıl ortalama yüzde 16 büyümesi ve 800 milyar dolara ulaşması gerekiyor. 
Milli hasıla 2004 yılında 299.5 milyar dolar, kişi başına gelir de 4 bin 172 dolar olmuştu. 2005 ve 2006 yılı büyüme hedefleri yüzde 5. Buna göre 2006 yılında Türkiye ekonomisi 331 milyar dolarlık bir büyüklüğe ulaşacak. 
Nüfus artış hızına göre 2012'de 80 milyon nüfusu olacak. Dolayısıyla ancak 800 milyar dolarlık bir ekonomik büyüklüğe ulaşılması halinde kişi başına milli gelir 10 bin dolar olabilecek. Kaba bir hesapla, 2006 yılında 331 milyar dolar olarak gerçekleşmesi beklenen milli hasılarının, her yıl ortalama yüzde 16 büyümesi gerekecek. 

TL değerli kalırsa... 
2007 - 2012 dönemi arasındaki altı yıl boyunca, her yıl yüzde 16 büyüme, Türkiye ekonomisinin tarihi boyunca görülmüş bir şey olmadığı gibi, Türkiye'nin dahil olduğu 'gelişmekte olan ülkeler'de de rastlanmış bir şey değil. Bu gruptaki ülkeler yüksek büyüme oranları yakalama özelliğine sahip olmakla birlikte, bunu sürdürememe gibi bir özelliğe de sahipler. Yüksek büyümeler de genellikle krizlerdeki derin küçülmeler sonrası gerçekleşiyor. 
'Dolar bazında' herhangi bir veya birkaç yıl, yüksek oranlı büyüme olanaksız değil. Ancak bu TL'nin sürekli 'değerli' tutulmasına bağlı. Türkiye, şimdilik böyle bir politika izliyor. Reel kur endeksine göre TL'nin reel değeri haziranda 159'la Ocak 1980'den sonraki yaklaşık 25 yıllık dönemin zirvesine çıkmıştı. Dolayısıyla, ancak bu durum sürdürüldüğü sürece, TL bazında, yüzde 16'dan daha düşük oranlı büyümeler gerçekleşse bile milli hasılanın dolar karşılığı yüksek çıkabilir. Ancak, TL'nin 'değerliliği' de devalüasyon riski biriktirmesi bakımından başlı başına bir risk anlamına geliyor. 
Yazarımız Faik Öztrak, nüfusta yüzde 1.2 artış hızı ve 2005 - 2006 için yüzde 5 büyüme hedefinin aşılacağı tahminine göre de başka bir hesaplama yaptı. Bu hesaba göre de yine yıllık yüzde 13 civarında büyüme gerekiyor. 

Ekonomi her yıl yüzde 16 büyürse... Yıllar Milyar dolar 2007 384 2008 454,4 2009 525,7 2010 609,8 2011 707,3 2012 820 

2005 ve 2006 büyüme hedefi yüzde 5. Buna göre Türkiye ekonomisi 2006 yılında 331 milyar dolar olacak. İzleyen yıllar yüzde 16 büyümeye göre hesaplandı. 

UZMAN GÖRÜŞÜ - Faik Öztrak 
Hükümeti, hesap revizyonu kurtarır 2004 sonunda 4 bin 172 dolar olan fert başına GSMH'nın 2012'de 10 bin dolar olması için yılda ortalama yüzde 11,5 artması gerekiyor. Nüfusun yılda ortalama yüzde 1,2 artacağı varsayılıyor. Bu durumda 2012'ye kadar toplam GSMH'nın dolar olarak her yıl yüzde 12,8 artması gerekiyor. Oysa en iyi büyüme senaryosunda dahi önümüzdeki dönemde sabit fiyatlarla GSMH'nın yılda ortalama yüzde 6,5 artması bekleniyor. Sonuç olarak dolar cinsinden GSMH artışı ile sabit fiyatlarla GSMH artışı arasında yılda ortalama yüzde 5,9 oranında bir fark çıkıyor. Bu fark TL'nin dolar karşısında değer kazanmasından kaynaklanacak. 
TL'nin dolar karşısındaki değerinde bu seviyede bir artışın sürdürülebilir olabilmesi için ortalama yıllık toplam verimlilik artışına ihtiyaç olacak. Bu oldukça zor. 
Bu konuda hükümeti kurtaracak tek unsur milli gelir hesaplarında yapılacağı söylenen revizyondur. Yeniden hesaplandığında milli gelirin yüzde 35 - 40 artacağı söyleniyor. Bu durumda 2004 fert başına GSMH'sı 5 bin 840 dolar olur. 2012 de 10.000 doları yakalamak için gereken yıllık artış hızı yüzde 6,9 a düşer. Bu çok daha kolay yakalanır. Hesapları değiştirmek yeterli olur. 


</TEXT>
</DOC>
