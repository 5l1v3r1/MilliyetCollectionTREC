<DOC>
<DOCNO> 355623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sondun26.html </URL>
<DATE> 2005/06/26/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Mısır’da Devlet Başkanı Hüsnü Mübarek karşıtı gösteri... 
</HEADLINE>
<TEXT>

     Mısır’da Devlet Başkanı Hüsnü Mübarek karşıtlarının oluşturduğu Kifaye Yeter Hareketi, İçişleri Bakanlığına, "işkence ve şiddete son verme" çağrısı yaptı. 
     Kifaye Hareketi tarafından Başkent Kahire’de, İçişleri Bakanlığı yakınlarındaki Lazoğlu Meydanı’nda düzenlenen ve yaklaşık 300 kişinin katıldığı gösteride eylemcilerle emniyet güçleri arasında meydana gelen çatışmada yaralananlar oldu. 
     Protestocular, "Hürriyet İstiyoruz, İçişleri Bakanı Habib El-Adli İstifa" sloganları attılar. 
     Muhalif siyasal partileri ve sivil toplum örgütlerini bünyesinde barındıran Kifaye, ülkede Hüsnü Mübarek karşıtı en güçlü grup olarak tanınıyor. Kifaye, Eylül ayında yapılacak olan Devlet Başkanlığı seçimlerine, "Mübarek’in beşinci dönem için yeniden adaylığını koymasından ötürü ve seçimlerin demokratik olmayacağı gerekçesiyle" karşı çıkıyor. 
     
</TEXT>
</DOC>
