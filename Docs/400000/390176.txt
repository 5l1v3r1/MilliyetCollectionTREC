<DOC>
<DOCNO> 390176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonsiy14.html </URL>
<DATE> 2005/10/27/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Rektör'ün dosyasına savcılık 'görevsizlik' kararı verdi, YÖK'e yolladı 
</HEADLINE>
<TEXT>

     Van 4. Ağır Ceza Mahkemesi, Yüzüncü Yıl Üniversitesi Rektörü Prof. Dr. Yücel Aşkın hakkında ''Hukuka aykırı kişisel veri elde etmek'' suçlamasıyla hazırlanan dosyayı, Cumhuriyet Savcılığı'na geri gönderdi. Dosyayı tekrar inceleyen Cumhuriyet Savcılığı da bu kez ''görevsizlik kararı'' vererek dosyayı Yüksek Öğretim Kurumu'na YÖK gönderdi. 
     Alınan bilgiye göre, Van Cumhuriyet Başsavcılığı'nca 5 Nisan 2005 tarihinde hakkında başlatılan soruşturma kapsamında 14 Temmuz 2005'te evi aranan Yüzüncü Yıl Üniversitesi Rektörü Prof. Dr. Yücel Aşkın hakkında ''Hukuka Aykırı Kişisel Veri Elde Etmek'' suçlamasıyla hazırlanan ve 4. Ağır Ceza Mahkemesi'ne gönderilen dosya, ''görevsizlik kararı'' verilerek Cumhuriyet Savcılığına gönderildi. 
     Cumhuriyet Savcılığı da yaptığı incelemenin ardından söz konusu dosyayı bu kez ''görevsizlik kararı'' vererek, Yükseköğretim Kurumu'na gönderdi. 
     Bu arada 4. Ağır Ceza Mahkemesi'nin Aşkın hakkında ''Görevi Kötüye Kullanmak, Mal Bildiriminde Bulunmamak ve Tarihi Eser Kaçakçılığı'' ile ilgili hakkında hazırlanan diğer dosyaları da görevsizlik kararı vererek Cumhuriyet Başsavcılığı'na gönderdiği bildirildi. 
     Rektör Aşkın, 4. Ağır Ceza Mahkemesi'nce, ''Tıbbı cihaz alımı ihalesiyle'' ilgili olarak tutuklanmıştı. 
     
</TEXT>
</DOC>
