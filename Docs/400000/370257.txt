<DOC>
<DOCNO> 370257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/soneko26.html </URL>
<DATE> 2005/08/16/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Tüzmen 1-13 Ağustos arasında ihracat yüzde 34 arttı 
</HEADLINE>
<TEXT>

     Devlet Bakanı Kürşad Tüzmen, ihracatta tekrar ciddi bir ivme kazanıldığını belirterek, ''1-13 Ağustos arasında ihracat artış oranı geçen yılın aynı dönemine göre yüzde 34'tür'' dedi. 
     Tüzmen, Gaziantep Sanayi Odası GSO tarafından düzenlenen toplantıda yaptığı konuşmada, dış ticaret rakamları ve gümrüklerle ilgili çalışmalar açısından oldukça iyi bir dönem yaşandığını ifade ederken, ''Türkiye çok ciddi bir dış ticaret atılımı gösterdi. Komşu ve çevre ülkelerle ihracat strateji semerelerini vermeye başladı'' görüşünü dile getirdi. 
     Türkiye'nin moralini ihracat rakamlarının belirlediğini söyleyen Tüzmen, Temmuz ayında ihracatın yüzde 1.1 artmasının ihracatı ve dış ticareti tekrar gözden geçirmelerini sağlayan önemli bir etken olduğunu kaydetti. 
     Tüzmen, bazı çevrelerde birtakım eleştiriler yöneltildiğini ifade ederek, şöyle dedi 
     '' ihracat rakamlarını açıklarken iyi ihracatın bakanı da acaba ithalatın bakanı yok mu gibi. Ben, ithalatın da bakanıyım. Dış ticarette sadece ihracat rakamları açıklanmıyor. Dış ticaret rakamlarını da açıkladığımız zaman şunu görüyoruz, Türkiye çok ciddi bir ithalat baskısı altındadır.'' Tüzmen, ihracatın ithalatı karşılama oranının yüzde 60'ın altına girmesi halinde sıkıntılı bir dönem başlayacağını, şimdi o rakamları takip ettiklerine dikkat çekti. 
     Bakan Tüzmen, 1996 ve 2000 yıllarında dış ticaret açığının toplam dış ticarete oranının yüzde 32 seviyesindeyken, 2005'de yüzde 22 seviyesinde olduğuna işaret ederek, şöyle devam etti 
     ''Yani daha rahat çevrilebilecek bir dış ticaret açığımız olduğu açık. 
     İthalat baskısı doğru. Dünyada yerli para biriminin aşırı değerli olmasından şikayet eden iki tane dış ticaret bakanı var. Birisi Güney Afrika dış ticaret bakanı, birisi de benim. Çünkü, çok aşırı değerli Türk Lirası ile karşı karşıyayız.'' 
     
     PAZARLARI TEKER TEKER DOLAŞTIK 
     Sanayiciyle beraber pazar açılımı sağladıklarını, ellerinde çanta pazarları teker teker dolaştıklarını ve Afrika ülkeleriyle ihracatın yüzde 40 arttığını anlatan Tüzmen, çevre ve komşu ülkelerle ortak paydalardan hareket ederek ihracatı artırdıklarını vurguladı. 
     Tüzmen, ''Bu ortak paydalarla hareket ederek, senelerce ıskaladığımız çevreyi tekrar gündeme getirdiğimiz zaman etrafımızdaki komşularıyla sıkıntısı olan Türkiye yerine, komşularıyla daima dostluk, ticaret ilişkilerini geliştiren bir Türkiye ortaya çıktı'' diye konuştu. 
     Bakan Tüzmen, ihracat stratejinin doğru olduğunu dile getirerek, şunları kaydetti 
     ''1-13 Ağustos arasında ihracat artış oranı geçen yılın aynı dönemine göre yüzde 34'tür. Temmuz'daki düşüşten sonra ihracatımızda tekrar ciddi bir ivme kazanmış durumdayız. 'Temmuz'daki inişi Ağustos'ta tekrar toparlayacağım' demiştim. Bu toparlanmayı yapıyoruz.'' Uzak Doğu'dan gelen ürünlerle ilgili başlattıkları çalışma sonucunda, Avrupa'dan tekstil ve konfeksiyon siparişlerinin tekrar Türkiye'ye kaydığını belirten Tüzmen, ihracatta tekstil ve konfeksiyonda ciddi bir artış trendi görüldüğünü söyledi. 
     Gümrük Birliği GB anlaşması çerçevesinde çok fazla bir şekilde yerli sanayiyi koruma imkanları olmadığını kaydeden Tüzmen, GB nedeniyle Türkiye başka ülkelere yüzde 30 gümrük vergisiyle mal satmaya çalışırken, başka ülkelerin Türkiye'ye yüzde 3 vergiyle mallarını sattıklarına dikkat çekti. 
     Tüzmen, ''Ama biz rekabeti, dünya ile ticareti öğrendik. Buna rağmen bu ihracat artışını sürdürüyoruz'' dedi. 
     
     ARA MALI İTHALATI 
     'Ara malı ithalatını iki yıl önce dile getirdiğini, kurun o zamanlar 1 milyon 600 binlerde kalabilseydi bugün ara malı girişinden şikayet edilmeyecek olduğunu' ifade eden Tüzmen, ''O dönemi ıskaladık. O sürü kaçtıktan sonra biliyorsunuz balık yakalamak kolay olmaz. Ondan sonra istediğiniz kadar yemi büyütün kolay kolay kimse gelmez. Bundan sonra yapacaklara bakmalıyız'' diye konuştu. 
     Kota, gözetim ve dış ticarette koruma mekanizmalarıyla ithalat baskısını önlemeye çalıştıklarını anlatan Tüzmen, şöyle devam etti 
     ''Çok ciddi bir ara malı ithalatçısı olduk. Türkiye'nin şu anda yaptığı ihracatın toplamı ara malı ithalatını, ancak karşılar duruma geldi. Eskiden sermaye malları ciddi şekilde artış oranındayken, şu anda bütün artış geçen sene ile bu yılın rakamlarını vereyim, yüzde 64'lerde seyreden ara malı ithalatı toplam ithalatın kompozisyonu içinde yaklaşık yüzde 75'lere çıktı. Bu önemli, dikkatle takip edilmesi gereken bir artıştır. İçeride istihdama negatif katkısı oluyor. Sanayicimizin sıkıntısı oluyor.'' Tüzmen, serbest bölgelerin ucuz girdi sağlayarak sanayiciye destek olduğunu ifade ederek, serbest bölgelerde gerçekleştiren dış ticaret hacminin de 22 milyar dolar olduğunu kaydetti. 
     
     GSO BAŞKANI KOÇER 
     GSO Yönetim Kurulu Başkanı Nejat Koçer ise konuşmasında, Uzak Doğu'dan gelen kalitesiz ve ucuz ürünlerden, gümrüklerde yaşadıkları sorunlardan şikayet etti. 
     Bir taraftan ihracatın artmasını sevinirken, diğer taraftan Cumhuriyet tarihinin en büyük cari açığının yaşandığını belirten Koçer, şöyle dedi 
     '' Bu fark sizi korkutmasın, bu çok doğaldır denmesine rağmen, bizi korkutan esas fark tarihte ilk defa sanayi hammaddesi değil, sanayi mamulünün bu ülkeye girmiş olmasıdır. Bizim temennimiz, Türk sanayisinin korunması için bir plan oluşturulmasıdır. Sanayi ara malından sanayi mamul malına doğru gidiş bizi tedirgin ediyor. Her malın gelişi bir fabrikanın kapasitenin düşmesi, sıkıntıya girmesi demektir. Yeni bir seferberliğin ortaya çıkması gerekiyor.'' Bir bölümü basına açık yapılan toplantıya, Vali Lütfullah Bilgin, Büyükşehir Belediye Başkanı Asım Güzelbey, Gaziantep Ticaret Odası Başkanı Mehmet Aslan, AK Parti Gaziantep Milletvekili Fatma Şahin, Mahmut Durdu ile çok sayıda sanayici ve işadamı katıldı. 
     
</TEXT>
</DOC>
