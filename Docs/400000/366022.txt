<DOC>
<DOCNO> 366022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sondun13.html </URL>
<DATE> 2005/08/01/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İspanyolların yarısı ETA ile diyalogtan yana... 
</HEADLINE>
<TEXT>

     İspanya'da, ülkenin kuzeyindeki Bask bölgesinin bağımsızlığı için mücadele eden terör örgütü ETA ile ilgili tartışmalar yeniden alevlenirken, İspanyolların çoğunluğu, silah bırakması şartıyla ETA ile hükümetin diyalog kurmasından yana olduğunu söyledi. 
     İrlanda Cumhuriyetçi Ordusu'nun IRA silahlı mücadeleyi bıraktığını açıklamasının ardından, İspanya da kendi topraklarında ETA'dan benzer hareket beklemeye başladı. 
     Bir anketin sonuçlarını yayımlayan El Mundo gazetesi, ETA'nın silah bırakması halinde hükümetin terör örgütü ile diyaloga girmesine İspanyolların yüzde 'ünün ''olumlu'', yüzde 41'inin ise ''olumsuz'' baktığını belirtti. 
     Tartışmalara katılan ulusal istihbarat merkezi CNI müdürü Alberto Sainz da bir gazetede yayımlanan demecinde, ''Eğer diyalog ETA'nın sonunu getirecekse bunu denemek gerekir. Ancak biz asla ETA üzerine araştırma yapmayı ve liderlerini tutuklamayı bırakmayacağız. ETA bir inişte ve devlet asla bu savaşı kaybetmeyecek'' dedi. 
     Bu arada, İçişleri Bakanı Jose Antonio Alonso, ''ETA, halen aktif olan bir terör örgütü. ETA'nın tamamen silah bırakması ve şiddete son verdiğini göstermesi uzun süredir bir hedef. Geçmişte de böyleydi şimdi de değişen bir şey yok'' dedi. 
     ETA'ya karşı tüm önlemlerin, gerek AB nezdinde gerekse iç güvenlik olarak alındığını ifade eden Alonso, İspanyolların rahat olmasını istedi. 
     Öte yandan, Bask Özerk Yönetimi'nde iktidardaki Bask Ulusal Partisi PNV ve Bask Sosyalist Partisi PSE-EE ile merkez hükümetteki İspanyol Sosyalist İşçi Partisi'nin PSOE temsilcilerinin, Bask Bölgesi'nde şiddetin sona erdirilmesi ve siyasi partilerin katıldığı bir diyalog masası oluşturulması olasılıklarını görüşmek üzere geçen hafta bir toplantı yaptıkları bildirildi. 
     PSOE'den verilen bilgilerde, oluşturulacak diyalog masasında, ETA ile işbirliği içinde olduğu gerekçesiyle kapatılan Batasuna partisinden hiç kimsenin olmayacağı ''açıkça'' belirtildi. 
     
</TEXT>
</DOC>
