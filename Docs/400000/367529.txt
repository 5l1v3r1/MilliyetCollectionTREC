<DOC>
<DOCNO> 367529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/spor/axspo02.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Pistte Eşref saati 
</HEADLINE>
<TEXT>


Finlandiya'nın başkenti Helsinki'de düzenlenen Dünya Atletizm Şampiyonası'nın ilk gününde madalya umudumuz Eşref Apak, çekiç atmadaki ilk sınavını verecek 

MURAT AĞCA 


Finlandiya'nın başkenti Helsinki'de bugün başlayacak olan Dünya Atletizm Şampiyonası'nın ilk gününde üç sporcumuz elemelere çıkacak. Atletizmin olimpiyatlardan sonraki en büyük organizasyonu olan Dünya Şampiyonası'nda, 4 sporcuyla mücadele edecek milli takımımızdan madalya umudumuz Eşref Apak çekiç atma, Binnaz Uslu 800 metre, Türkan Erişmiş de 3 bin metre engelli seçmelerinde ter dökecek. 
A Kategorisi'nde yarışacak olan Apak, 77.50 metrenin üstünde atması ya da ilk 12'ye girmesi halinde finale adını yazdıracak. 11.30'da başlayacak eleme müsabakasının kendisi için finalle eşit olduğunu belirten milli sporcumuz, "En iyi derecemi yapmaya çalışacağım. En büyük endişem yağmur. Yağması halinde tüm planlarım bozulabilir" dedi. Son kamp çalışmasını Beyaz Rusya'da yaparak, Helsinki'ye geçen Apak, "Kendimi çok iyi hissediyorum. Üzerimdeki baskıyı da yenebilirsem, Türkiye'ye madalya ile dönebilirim" ifadesini kullandı. 
Şampiyonanın ilk gününde piste çıkacak diğer sporcularımız ise Binnaz Uslu ile Türkan Erişmiş... Avrupa 23 Yaşaltı Şampiyonu Uslu, 12.55'te başlayacak 800, Erişmiş de 12.05'teki 3 bin metre engelli yarışında final için koşacak. 

PROGRAM 
6 Ağustos Birinci gün 
10.00 Gülle atma Erkek Seçme 
10.05 Üç adım atlama Bayan Seçme 
10.10 100 metre engelli Heptatlon 
10.55 100 metre Erkek Seçme 
11.20 Yüksek atlama Bayan Seçme 
11.30 Çekiç atma Erkek Seçme A 
12.05 3 bin metre engelli Bayan Seçme 
12.55 800 metre Bayan Seçme 
13.05 Çekiç atma Erkek Seçme B 
13.50 400 metre engelli Erkek Seçme 
14.30 Gülle atma Heptatlon 
18.00 100 metre tekerlekli sandalye Final 
18.20 Disk atma Erkek Seçme A 
18.40 20 km. yürüyüş Erkek Final 
18.45 100 metre Erkek Çeyrek final 
18.55 Yüksek atlama Bayan Seçme 
19.20 200 metre Heptatlon 
19.50 Disk atma Erkek Seçme B 
20.35 1500 metre Erkek Seçme 
21.00 Gülle atma Erkek Final 
21.15 10 bin metre Bayan Final 


</TEXT>
</DOC>
