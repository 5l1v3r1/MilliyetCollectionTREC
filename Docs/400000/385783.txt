<DOC>
<DOCNO> 385783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/soneko19.html </URL>
<DATE> 2005/10/11/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Mustafa Koç Tüpraş'ı yılbaşında devralmayı bekliyoruz 
</HEADLINE>
<TEXT>

     Koç Holding Yönetim Kurulu Başkanı Mustafa Koç, Tüpraş'ı yılbaşında devralmayı beklediklerini bildirdi. 
     Mustafa Koç, Koç Topluluğu'nun aylık yayın organı ''Bizden Haberler'' dergisinin Ekim sayısında yer alan röportajında, Yapı Kredi, Tansaş ve Tüpraş çalışanlarına ''topluluğa hoş geldiniz'' mesajı verdi. 
     Yapı Kredi Bankası'nın alındığını, Tansaş ve Tüpraş'ın alımında son aşamalara gelindiğini vurgulayan Koç, özel sektörde lider konumda olan Koç Holding'in, bu üç büyük şirketin satın alımının tamamlanmasıyla daha üst bir segmente oturacağını belirtti. Mustafa Koç şunları kaydetti. 
     ''Bu üç satın alma, özellikle Yapı Kredi Bankası ve Tüpraş, hacimleri açısından gerçekten çok büyük lokmalar. Özellikle Yapı Kredi Bankası'nın alınması. Koçbank ve Yapı Kredi Bankası'nı tek tek aldığınız zaman kategorideki sıralamalarına göre, birleştikten sonra geldikleri noktada, iki kere ikinin beş değil, altı ettiğini görüyorsunuz. Çünkü iki kategori hariç, özellikle tüketiciye en yakın olan altı kategoride liderlik konumuna yerleşiyorlar. Bu bizim için çok önemli. Zaten finans sektöründe büyümeyi 2002 yılında UniCredito ile yapmış olduğumuz ortaklıkla kamuoyuna da belirtmiştik. Yapı Kredi Bankası çok ciddi ve iyi bir alım. Marka çok iyi bir marka, bankanın temeli çok sağlam. O bakımdan, iyi yönetildiği takdirde ki, ondan hiç şüphemiz yok, bir iki sene içerisinde hak ettiği yere gelecektir.'' 
     
     ''ENTEGRASYON 2006'NIN 2. ÇEYREĞİNDE TAMAMLANMIŞ OLACAK'' 
     ''Birleşmenin ardından bankanın ismi Yapı Kredi mi olacak '' sorusunu, ''Yapı Kredi isminin değerini, büyüklüğünü göz önüne alırsanız, bunu takdir edersiniz herhalde'' şeklinde yanıtlayan Koç, birleşmenin ne zaman tamamlanacağına ilişkin olarak da, entegrasyonun 2006'nın ikinci çeyreğinde tamamlanmış olacağını bildirdi. 
     Özel bankalar arasında liderliği hedefleyip hedeflemediklerine ilişkin başka bir soru üzerine de Koç, ''Tabii ki hedefimiz bu ve bir iki sene içerisinde bankanın bu noktaya geleceğine inanıyorum'' dedi. 
     Tansaş'ın da çok iyi bir marka olduğunu, özellikle Ege'nin geneli ve Marmara'nın bir bölümünde pazara hakim konumda bulunduğunu ifade eden Koç, ''Tansaş'ta Rekabet Kurulu'nun kararı bekleniyor. Bu kararın ardından alım gerçekleşince Migros'a da çok ciddi bir sinerji sağlayacaktır. Perakendede de liderlik pozisyonumuzu pekiştirmiş durumda olacağız'' dedi. 
     
     TÜPRAŞ 
     İhalenin yapılış biçimi ve verilen teklifin yüksekliği dikkate alındığında Tüpraş'ta bir hukuki sorunun çıkmasını beklemediklerini, Tüpraş'ı yılbaşında devralmayı beklediklerini belirten Koç şunları kaydetti 
     ''Tüpraş'ta ihalenin ardından geçecek bürokrasi sürecinin sene sonuna kadar tamamlanmasını bekliyoruz. Yıl sonunda devir işlemleri hallolmuş olur diye umut ediyoruz. Tüpraş, stratejik olarak bizim için çok karlı bir kuruluş. Daha verimli bir şekilde işletilirse ki şu anda nasıl işletildiğini derinlemesine bilmiyorum ama en büyük sanayi kuruluşu olması iyi işletildiğinin işareti, çok iyi bir varlık. Opet ve Aygaz'a da çok büyük bir sinerji ve ufuk yaratacaktır.'' Mustafa Koç, ekonomideki gelişmelere ilişkin görüşlerini ifade ederken de, cari açığın, ne kadar yüksek görülse de finanse edilebilir bir düzeyde olduğunu belirtti. 
     Koç, ''Milli gelirin yüzde 5'ine denk geliyor. Dolayısıyla Türkiye gibi dinamik ve gelişmekte olan bir ülke için gayet normaldir. Bunu endişe olarak görmüyorum. Tabii siyasi istikrar şart. Siyasi istikrarın devamı çok önemli. Burada bir sorun çıkmamalı'' dedi. 
     
</TEXT>
</DOC>
