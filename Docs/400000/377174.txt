<DOC>
<DOCNO> 377174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur66.html </URL>
<DATE> 2005/09/09/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
Fatih Belediye Başkanı Demir "Tarihi dokuya uymayan bina yapılmayacak" 
</HEADLINE>
<TEXT>

     Fatih Belediye Başkanı Mustafa Demir, "Bundan sonra tarihi dokuya uymayan bina yapılmayacak" dedi. 
     Yedikule’deki Gençağa Sokağın araç trafiğine kapatılması dolayısıyla düzenlenen törende konuşan Demir, Yedikule’nin, tarihi yarımadadaki en önemli yerlerden biri olduğunu söyledi. 
     Bu tarihi yeniden yaşatmak istediklerini ifade eden Demir, "Bundan sonra tarihi dokuya uymayan bina yapılmayacak. Hedefimiz, İstanbul’da bir ilki gerçekleştirmekti. İlk defa bir sokağı yayalaştırıyoruz. Amacımız, binaların arkasına hapsedilen dostları sokağa taşımak" diye konuştu. 
     Araç trafiğine kapatılan sokağı gezerek vatandaşlarla selamlaşan Demir, ev hanımlarının yaptığı geleneksel Türk mutfağına ait yemekleri tattı. 
     Törene, Fatih Kaymakamı Ahmet Ertan Yücel, sanatçı Nejat Uygur, şair Sunay Akın ve vatandaşlar katıldı. 
     
</TEXT>
</DOC>
