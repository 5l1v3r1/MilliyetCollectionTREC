<DOC>
<DOCNO> 382612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonspo02.html </URL>
<DATE> 2005/09/29/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Daum PSV çetin cevizdi, bu cevizi kırmayı başardık 
</HEADLINE>
<TEXT>

     Fenerbahçe Teknik Direktörü Christoph Daum, PSV Eindhoven’i 3-0 gibi farklı bir skorla yendiklerini belirterek, "PSV Eindhoven çetin cevizdi. Bu cevizi kırmayı başardık" dedi. 
     Daum, maçtan sonra düzenlediği basın toplantısında, grupta hedefledikleri ikincilik için bu galibiyetle önemli bir adım attıklarını ve ilk 3 puanlarını aldıklarını ifade ederek, "Önemli olan, rakibin eksik kalmasından sonra oyuncularımın taktiksel düşünceyi bırakmamasıydı. Çünkü eksik kalan takımlar bu açığı kapatmak için daha çok mücadele ederler. Ama disiplinden kopmayarak rakibimize ikinci yarıda da çok gol pozisyonu vermedik ve istediğimizi sahaya yansıttık" diye konuştu. 
     Geçen sezon Şampiyonlar Ligi’nde elde ettikleri tecrübeyi bu sezon kullandıklarını anlatan Daum, şöyle devam etti 
     "Milan maçındaki güzel futbolumuzun bu akşam devamını getirmeyi bildik. Özellikle 2. ve 3. gollerde güzel hazırlık yaptık. İkinci gol Alex ve Anelka’nın paslaşmasından geldi. Dünya klasmanına girecek bir gol. İyi olan PSV Eindhoven’ın savumasını geçmek zordu. PSV gibi bir takım karşısında 3-0 gibi farklı bir galibiyet herkese nasip olmaz." 
     
     "ALEX MUHTEŞEM OYNADI" 

     Daum, basın toplantısında futbolcuların performansını tek tek değerlendirdi. 
     İki gol atan ve son golün pasını veren Alex’in performansından övgüyle söz eden Alman çalıştırıcı şunları söyledi 
     "Muhteşem oynayan Alex 2 gol attı ve 3. golde de katkısı vardı. 
     Serkan en iyi maçlarından birini oynadı. Anelka’yı durdurmakta zorlandılar. Nobre inanılmaz mücadele etti ama şanssızdı. Selçuk ve Appiah da atağa verdikleri destekle inanılmaz mücadele ettiler. Appiah bu mücadelesinin sonunda bir golle kendisini mükafatlandırdı. Aurelio savunmanın önünde organizasyonu üstlendi. Luciano gayretliydi, Önder 1-2 pozisyonda kendi kendini zor duruma soktu. Ümit de rakibin en etkili ofansif oyuncusunu gayet iyi kontrol etti. Volkan’a pek iş düşmedi. Düştüğü zaman da görevini yerine getirdi. Güzel bir futbolla güzel bir galibiyet aldık. 24 saat sevinme hakkımız var. Sonra Turkcell Süper Ligi’ne konsantre olacağız." Daum, grupta 2-2 biten Schalke-Milan maçıyla ilgili bir soru üzerine, Milan’dan puan alan Alman takımının kendi ligindeki çıkışını Şampiyonlar Ligi’nde de sürdürdüğünü ve her geçen gün daha iyiye gittiğini kaydetti. Alman teknik adam, maçın hakemi Gonzales’in de genel anlamda iyi bir yönetim gösterdiğini ifade etti. Bu arada, sarı-lacivertli kaleci Volkan, maçla ilgili olarak, artık iyi bir takım olduklarını belirterek, "Bu takım çok iyi işler yapacak. Buna inanıyoruz, taraftarımız da inansın. Aynı şekilde Schalke 04 maçına da onları bekliyoruz. Bugün tüm takım çok iyiydi" yorumunu yaptı. Bu arada, Fenerbahçe yarın yapacağı antrenmanla Konyaspor maçının hazırlıklarına başlayacak. 
     
     HIDDINK "DÜŞ KIRIKLIĞINA UĞRADIM" 

     PSV Eindhoven Teknik Direktörü Guus Hiddink, Fenerbahçe karşısında iyi mücadele ettiklerini belirterek, "Her yenilgide olduğu gibi, düş kırıklığına uğradım. Yine de iyi oynadığımızı düşünüyorum" dedi. 
     Maça çok iyi başladıklarını anlatan Hiddink, şöyle konuştu 
     "İlk yarıda bazı bölümlerde önemli hatalar yaptık ve 1-0 geriye düştük. 2-0’dan sonra önemli gol pozisyonları yakaladık ama değerlendiremedik. Bu maçı görmeyip sadece skorunu duyanlar, karşılaşmanın kedi-fare oyunu gibi geçtiğini sanabilirler. Gerçekte böyle değil." Hiddink, grupta her takımın birbirinden puan alabileceğini ve heyecanın son ana kadar devam edeceğini sözlerine ekledi. 
     Öte yandan, maçın 77. dakikasında hakem Gonzales’in Önder’e gösterdiği sarı kartın, maç sonrası hazırlanan raporlardan birinde Aurelio’ya gösterildiğinin yazıldığı öğrenildi. 
     
</TEXT>
</DOC>
