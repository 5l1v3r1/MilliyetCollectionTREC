<DOC>
<DOCNO> 370949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonspo21.html </URL>
<DATE> 2005/08/18/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Ziya Doğan Beşiktaş karşısında 3 puan için elimizden geleni yapacağız 
</HEADLINE>
<TEXT>

     Gençlerbirliği Teknik Direktörü Ziya Doğan, ligin ilk 2 haftasında rakiplerine karşı oyun üstünlüğü ve pozisyon zenginliği bakımından iyi olan tarafın kendileri olduğunu söyledi. 
     Ziya Doğan, tesislerde düzenlediği basın toplantısında, şu ana kadar takımın mücadele gücünden memnun olduğunu belirterek, ''Yeni kurulan bir ekibiz. Genç bir takımız. Adaptasyon sorunu yaşıyoruz ancak, Gençlerbirliği takım oyunu bakımından örnek alınacak bir ekiptir. Gerek mücadele gücü, gerek oyun üstünlüğü, gerekse de pozisyon zenginliği bakımından ilk 2 haftada rakiplerimize karşı üstün olan taraf bizdik'' dedi. 
     Doğan, 3 hafta üst üste zorlu rakiplerle karşılaştıklarını, bu hafta oynayacakları Beşiktaş karşısında da 3 puanla tanışmak için ellerinden geleni yapacaklarını ifade ederek şöyle konuştu 
     ''Oyunuyla ve skoruyla başarılı olmuş bir takımla, Beşiktaş ile oynayacağız. Kaliteli oyuncuları çok fazla olan bir ekip ancak, biz de ona göre önlemimizi alacağız. Herşeye rağmen 3 ihtimalli bir maç olacağını düşünüyorum.'' Çok pozisyona girdiklerini, ancak gol yollarında etkisiz olduklarını bildiren Doğan, ''Bir takım, çok gol pozisyonuna giriyor ve gol atamıyorsa bu bir sorun değildir. Ancak pozisyon üretmekte zorlanıyorsa takım için tehlike sinyalleri çalıyor demektir. Bizim bir golcüye çok ihtiyacımız var. Başkanımız bu konuda çalışmalarını sürdürüyor. İyi bir golcü bulduğumuz zaman transferi de kapatacağız.'' diye konuştu. 
     Ziya Doğan, Ali Cansun'un yetenekli bir oyuncu olduğunu, ancak sezon hazırlıklarına yeni başladığı için zamana ihtiyacı olduğunu vurguladı. 
     ''Gençlerbirliği'nin yeni sezondaki hedefleri nedir '' biçimindeki bir soruya Doğan, ''Gençlerbirliği bu sezon yeniden yapılanmayı hedefliyor. Amacımız Türk futboluna genç yetenekler kazandırmak'' diye konuştu. 
     Kırmızı-siyahlı ekip, Beşiktaş maçının hazırlıklarını basına kapalı yaptığı antrenmanla sürdürdü. 
     
</TEXT>
</DOC>
