<DOC>
<DOCNO> 362016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun17.html </URL>
<DATE> 2005/07/18/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
'Türk çocuklarının zekası düşük' diyen profesöre Aptal tartışması 
</HEADLINE>
<TEXT>

     Berliner Zeitung gazetesine verdiği demecinde, Hannover kentindeki bir araştırmaya dayanarak Türk çocuklarının zeka düzeylerinin dil bilgisi yetersizliğinden dolayı Alman çocuklara göre daha düşük olabileceğini belirten Berlin Hür Üniversitesi Freie Universitaet Rektörü Dieter Lenzen'e tepkiler sürüyor. 
     Bild gazetesi ''Berlin'deki aptal tartışması'' başlığıyla verdiği haberde, bu konudaki tartışmanın, aydınların bu yıl içinde sürdürdükleri en aptal tartışma olduğu görüşüne yer verilerek, bu tartışmayı saygın bir profesör olan Lenzen'in başlattığına dikkat çekildi. 
     Berlin Hür Üniversitesi'nde bu yıl içinde sosyal ve kültürel antropoloji dalında eğitim görmek isteyen ve not ortalamasının çok yüksek olduğu belirtilen Fidan 19 adlı bir kız öğrenci, Lenzen'in söyledikleriyle ilgili olarak gazeteye yaptığı açıklamada, ''Bu çok aptalca bir iddia. Ben öğrenim görmeye başlayınca Bay Lenzen görecek'' dedi. 
     Haberde, çok zeki olduğu için daha önce çeşitli gazetelere haber konusu olan Bilge Buz'un 18 başarılarına ve bir fotoğrafına da yer verildi. 
     Berlin-Brandenburg Türkiye Toplumu TBB sözcüsü Safter Çınar, gazeteye yaptığı açıklamada, Lenzen'den böyle bir şey duyduğu için çok üzüldüğünü ifade ederek, Türk çocukların yüzde 60'ının dil bilmedikleri için okullara giriş sınavlarını kazanamadıklarının doğru olduğunu, ancak bunun zekayla ilgisi olmadığını, Alman çocukların yüzde 30'unun da bu sınavlarda başarılı olamadığını kaydetti. 
     Haberde, Berlin Eyaleti Spor ve Eğitim Bakanı Klaus Böger'in de yabancı çocukların dil sorunlarının giderilebilmesi için 800 yeni öğretmenin görevlendirileceğini, ayrıca çocuklara da okula başlamadan 1 yıl önce ücretsiz olarak anaokuluna gitme imkanı sağlayacaklarını söylediği belirtildi. 
     Lenzen, Berliner Zeitung gazetesine yaptığı açıklamada, ''Hannover'de yapılan bir araştırma, göçmen Türk çocuklarında zeka düzeyinin daha düşük olabileceğini gösteriyor. Büyük olasılıkla bu dil bilgisi eksikliğinden kaynaklanıyor'' diye konuşmuştu. 
     
</TEXT>
</DOC>
