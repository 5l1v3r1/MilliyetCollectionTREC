<DOC>
<DOCNO> 388839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sonspo22.html </URL>
<DATE> 2005/10/22/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Capello, Sport Week'e kapak oldu... 
</HEADLINE>
<TEXT>

     İtalya Birinci Futbol Ligi'nin Serie A lider takımı FC Juventus'un Teknik Direktörü Fabio Capello, Sport Week dergisine kapak oldu. La Gazzetta dello Sport'un eki olarak Cumartesi günleri yayımlanan Sport Week dergisi, bugünkü sayısında Capello'yla yapılan 100 soruluk geniş bir söyleşiye yer verdi. 
     Söyleşi, Capello fotoğrafıyla süslü kapak sayfasından, ''Şampiyonlukların adamı Fabio Capello'ya 100 soru Uçak pilotu olmak isterdim'' cümleleriyle anons edildi. 
     İtalyan çalıştırıcı, futbola bulaşmamış olsa ne tür bir iş yapabileceğine dair soruyu, ''Seyahati seviyorum. Uçak pilotu olmak isterdim'' diye yanıtladı. 
     Capello, teknik direktörlük veya antrenörlük konusunda ise, ''Antrenör, teknik açıdan idare etmekle yetinmeyip, oyuncuların psikolojisiyle de ilgilenmek zorunda olan kişidir'' dedi. ''Teknik açıdan futbolda halen yeni bir şeyler yaratmak mümkün mü '' sorusuna, Deneyimli İtalyan çalıştırıcı, şu yanıtı verdi 
     ''Benim için önemli olan sonuçtur. Sonucu pek çok yöntemle elde edebilirsiniz. Önemli olan, elinizin altındaki oyuncuları en iyi biçimde kullanmayı başarmaktır. Antrenörler, meslektaşlarının çalışmalarını kopya çekerler, bunları yeniden yorumlarlar. Halen yeni bir şeyler yaratmak da bu bağlamda mümkündür.'' 
     
     SEÇİM TAHMİNİ 
     Teknik Direktör Capello, İtalya'da 9 Nisan 2006'da yapılacak seçimi kimlerin kazanacağına ilişkin bir soruya, ''Görüldüğü kadarıyla merkez-sol'' karşılığını verdi. 
     Siyasete atılmayı asla düşünmediğini belirten Capello, ''Berlusconi kimdir '' sorusunu ise ''Büyük düşünceleri olan ve bunları gerçekleştirme kapasitesine de sahip bir insan'' diye yanıtladı. 
     
     ''DEMOKRASİ İHRAÇ EDİLMELİ'' 
     Capello, günümüzde sık sık gündeme gelen, özgürlüklerin sağlanamadığı ülkelere demokrasinin ihraç edilip edilmemesi konusundaki tartışmaya ilişkin bir soruya karşılık olarak ise, ''Evet demokrasi ihraç edilmeli ve de öğretilmelidir'' dedi. 
     Capello, oyunculuk döneminde kendisini en formda hissettiği anları milli takım forması giydiği maçlarda yaşadığını söyledi. ''Peki ya antrenör olarak'' biçimindeki soruya karşılık olarak ise şunları söyledi 
     ''Bunun yanıtı, kulüp, proje ve beraber çalıştığım insanlara göre değişir. Milano'ya gittiğimde, AC Milan şampiyonluğu yeni elde etmiş durumdaydı, benden de bunun devamını istiyorlardı. Madrid'de yeni bir çığır açmam gerekiyordu. Roma'da Mart'tan itibaren denize kaçmayı düşünen oyuncuların kazanma zihniyetini benimsemelerini sağladım. Öteden beri zirvede bir takım olan FC Juventus'ta ise kazanmak başka yerlere oranla daha zor.'' 
     
</TEXT>
</DOC>
