<DOC>
<DOCNO> 387397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonspo36.html </URL>
<DATE> 2005/10/17/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Rıza Çalımbay istifa etti 
</HEADLINE>
<TEXT>

     Rıza Çalımbay, Beşiktaş teknik direktörlüğünden istifa etti. Bazı kaynaklarsa Beşiktaş Yönetimi'nin Rıza Çalımbay ile yollarını ayırdığını iddia ediyor. 
     Kulüp Başkanı Yıldırım Demirören ile teknik direktör Rıza Çalımbay, sabah saatlerinde tesislerde bir görüşme yaptı. Teknik direktör Rıza Çalımbay'ın Başkan Demirören'e "İsterseniz istifa edip, önünüzü açayım" dediği öğrenildi. 
     Görüşmenin ardından Yıldırım Demirören başkanlığında toplanan Beşiktaş Yönetim Kurulu, Rıza Çalımbay'ın istifasını kabul etti. 
     Beşiktaş Kulübü yönetim kurulu üyesi Sinan Vardar, yönetim kurulu toplantısı sonrası yaptığı açıklamada, Çalımbay'ın istifasını kabul ettiklerini söyledi. 
     
     MİLNE DE ETKİLİ OLDU 

     Ümraniye Nevzat Demir Tesisleri'nde olağanüstü toplanan Beşiktaş Yönetimi, takımın son haftalarda aldığı kötü sonuçları masaya yatırdı. Toplantıda, Çalımbay'ın "gerekirse istifa ederim" önerisinin kabul edildiği öğrenildi. Beşiktaş eski Teknik Direktörü Gordon Milne ile yapılan anlaşmanın da iplerin kopmasında etkili olduğu konuşuluyor. 
     Bu arada Gordon Milne, Beşiktaş'ın daveti üzerine İstanbul'a geldi. Milne'in hangi görevi alacağı ise bu akşam Demirören ile yapacağı görüşmede belli olacak. 
     . 
     Beşiktaş'ın Perşembe günü UEFA Kupası'nda karşılaşacağı Bolton Wanderers maçında teknik direktörün kim olacağı akıllara gelen ilk soru. 
     
     KAYSERİ BERABERLİĞİ SON NOKTA 

     Beşiktaş'ın dün kendi sahasında Kayserispor'la 0-0 berabere kalması ve Beşiktaş taraftarının zaman zaman futbolcuların aleyhine tezahürat yapması moralleri oldukça bozmuştu. Taraftarlar, bir rakip futbolcunun sakatlanması üzerine topu dışarı atan Tümer'e "Tümer milli takıma" diye bağırmıştı. 
     Beşiktaş bu sezon Rıza Çalımbay yönetiminde Süper Lig’de üç galibiyet, üç mağlubiyet ve üç beraberlik aldı. 
     Lige şampiyonluk parolasıyla başlayan Beşiktaş ilk dokuz haftada 12 puan toplayarak yedinci oldu. 
     
     UZUN FUTBOLCU, KISA TEKNİK DİREKTÖR 

     Beşiktaş'ta alınan kötü sonuçların ardından görevinden istifa eden teknik direktör Rıza Çalımbay, siyah-beyazlıların birinci ligde en uzun süre formasını giyen futbolcusu olurken, takımdaki teknik direktörlük serüveni kısa sürdü. 
     Beşiktaş'ta 1980-81 sezonunda futbolcu olarak A takım kadrosuna yükselen Çalımbay, 16 sezon siyah-beyazlı formayı giyip 494 lig maçında 41 gol kaydetti. 16 yılda 6 lig, 3 Türkiye Kupası, 4 Cumhurbaşkanlığı, 1 Başbakanlık ve 6 TSYD kupası şampiyonluğu yaşayan Çalımbay, 1996 yılında jübile yaptığında siyah-beyazlı kulüpte en uzun süre forma giyen futbolcu unvanını da eline geçirdi. 
     Rıza Çalımbay'ın, Beşiktaş'ta uzun süren futbolculuk kariyeri, teknik direktörlükte ise çok kısa sürdü. 
     
     264 GÜN GÖREVDE KALDI 

     İspanyol çalıştırıcı Vicente Del Bosque'nin yerine 27 Ocak 2005 tarihinde Beşiktaş'ın başına geçen Rıza Çalımbay'ın, siyah-beyazlı kulüpteki teknik direktörlüğü 264 gün sürdü. 
     Beşiktaş, Rıza Çalımbay döneminde ligde toplam 26 maç yaparken, bunların 15'ini kazandı, 7'sinde berabere kaldı ve 4 kez de sahadan yenilgiyle ayrıldı. 
     Siyah-beyazlılar, Çalımbay ile Avrupa kupalarında ise 4 maçta 3 galibiyet, 1 yenilgi aldı. 
     Böylece Çalımbay'ın 264 günlük Beşiktaş serüveninde siyah-beyazlılar, çıktıkları 30 resmi maçın 18'ini kazandı, 7'sinde berabere kaldı ve 5 kez de sahadan yenilgiyle ayrıldı. Beşiktaş, bu maçlarda 50 gol atıp, kalesinde 25 gol gördü. 
     

     
</TEXT>
</DOC>
