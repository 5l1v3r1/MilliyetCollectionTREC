<DOC>
<DOCNO> 359756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/siyaset/axsiy01.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte AKP'nin komünistleri 
</HEADLINE>
<TEXT>


Telekom'un satılmasına geçmişte karşı çıkarak Mümtaz Soysal ile birlikte imza atanların arasında Erdoğan'ın yakın çalışma arkadaşlarının da yer aldığı ortaya çıktı. TBMM Grup Başkan Vekili Kapusuz, "Dün geride kaldı" dedi. Diğer iptalci Baş ise imzasını hatırlamıyor 

ANKARA Milliyet 


Telekom'un özelleştirmesine karşı çıktığı için Bağımsız Cumhuriyet Partisi Genel Başkanı Prof. Dr. Mümtaz Soysal'ı, "Mümtaz Soysal gibi tipler hayatları boyunca hiçbir sorumluluk almamışlar. Hep yapılan işleri engellemişler. Bu zihniyet artık komünist ülkelerde bile kalmadı" diye eleştiren Başbakan Recep Tayyip Erdoğan, bu sözleri nedeniyle zor duruma düştü. 
Soysal'ın öncülüğünü yaptığı Telekom davasına baş koyanlar arasında, geçmişte satışı engelleyenlerin Türkiye'ye zarar verdiğini öne süren Erdoğan'ın yakın çalışma arkadaşlarının da yer aldığı ortaya çıktı. 
Kabinenin önemli üyelerinin başında yer alan Başbakan Yardımcısı Abdüllatif Şener ile AKP'nin önde gelen isimlerinden TBMM Grup Başkan Vekili Salih Kapusuz, TBMM İnsan Hakları Komisyonu Başkanı Nevşehir Milletvekili Mehmet Elkatmış, eski Bayındırlık ve İsk n bakanı Bitlis Milletvekili Zeki Ergezen ile İstanbul Milletvekili Mustafa Baş'ın, kapatılan RP'de milletvekili oldukları 1993'te PTT'nin T'sinin satışını Soysal ile birlikte iptal ettirdikleri anlaşıldı. 
Soysal ve dönemin RP'lileri, PTT'nin telefon hizmetlerinin yüzde 49'unun özelleştirilmesine ilişkin çıkarılan yasanın iptali ve yürürlüğünün durdurulması istemiyle Anayasa Mahkemesi'ne başvurdular. Mahkeme, 22 Ekim 1993'te yürütmeyi durdurma kararı verdi. Mahkeme, düzenlemeyi daha sonra iptal de etti. 

'İmzalar yetmiyordu' 
Saadet Partisi Genel Başkan Yardımcısı Şevket Kazan, 1993'te SHP Milletvekili olan Mümtaz Soysal ile birlikte hareket eden RP'nin yasayı iptal ettirdiğini söyledi. O dönemde RP Grup Başkan Vekili olduğunu belirten Kazan, satış kararını iptale yönelik başvuruyu Anayasa Mahkemesi'nin 22 Ekim 1993'te kabul ettiğini dile getirdi. Başvuruda Şener, Kapusuz, Elkatmış, Ergezen ve Baş'ın da imzasının olduğunu kaydeden Kazan, "Soysal da o dönemde SHP'de parti içi muhalefet yapıyordu. Başvuru için 90 imza gerekiyordu Ne bizim, ne de onun tek başına imzaları yetmiyordu. Birlikte iptal ettirdik" dedi. 

'O günler geride kaldı' 

Dönemin özelleştirmeye karşı çıkan isimlerinden biri olan, şimdi Erdoğan'ın Meclis çalışmalarını "vekil" olarak emanet ettiği Kapusuz, tutumundaki farklılığı şöyle izah etti 
"Bir zamanlar karşı olabiliriz. Ama bugün için, dün geride kaldı. Bugün ise ülke açısından çıkar ve menfaatlerimiz neyi gerektiriyorsa doğru olanı yapmada partimiz kararlıdır ve gereğini yerine getirmektedir." 
O dönemde başvurudan iptal kararı çıktığını anımsatan Kapusuz, "Anayasa Mahkemesi satışı iptal edince mevzuatta değişiklik oldu. Demek ki o dönemde yaptığımız doğruymuş" dedi. 
Baş ise, "O zaman Telekom böyle değildi. İptal için gerekçe neydi şimdi hatırlamıyorum. Onu bırakın, imzamın olduğunu bile şimdi hatırlamıyorum" diye konuştu. 


</TEXT>
</DOC>
