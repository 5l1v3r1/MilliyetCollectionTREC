<DOC>
<DOCNO> 371921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonspo30.html </URL>
<DATE> 2005/08/22/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Türkiye Grand Prix'si dün tamamlanmasına rağmen tartışmalar sürüyor 
</HEADLINE>
<TEXT>

     Formula 1'de sezonun 14. yarışı olan Türkiye Grand Prix'si dün tamamlanmasına karşın tartışmaları sürüyor. 
     İstanbul Park Pisti'nde dün yapılan ve McLaren Mercedes'in Finli pilotu Kimi Raikkonen'in ilk sırada tamamladığı yarışlarda Renault takımının ekip radyolarından teknik ekibin yasak talimatlar verdiği iddia edildi. 
     McLaren Mercedes'in test pilotu Pedro De la Rosa, yaptığı açıklamada, Renault'nun, Fernando Alonso'yu 2. sıraya yerleştirmek için ekip radyosundan talimat verildiğini ve bu talimatların yasal olmadığını söyledi. 
     De la Rosa, ''Teknik ekipten bir kişinin takım radyosunda Alonso'ya, Renault'un İtalyan pilotu Giancarlo Fisichella'dan daha hızlı olduğunu söyleyerek takım arkadaşını geçmesini söylemesi kurallara aykırıydı'' dedi. 
     İspanyol Marca Gazetesi'ne açıklamalarda bulunan De la Rosa, radyodan duyulanın kesinlikle bir ekip talimatı olduğunu ve bunun yasak olduğunu ifade etti. 
     İstanbul Park'ta 2. olarak sürücüler klasmanında 95 puanla liderliğini sürdüren Alonso, Raikkonen ile arasındaki 24 puanlık farkı korumayı başarmıştı. 
     
</TEXT>
</DOC>
