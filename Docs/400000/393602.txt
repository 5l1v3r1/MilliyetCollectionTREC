<DOC>
<DOCNO> 393602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/guncel/gun03.html </URL>
<DATE> 2005/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Havva özgür olsun 
</HEADLINE>
<TEXT>


Diyarbakırlı ilköğretim öğrencileri, Vüs'at O. Bener'in "Havva" isimli öyküsünden etkilenip öykünün kahramanı Havva'ya mektuplar yazdı. Öğrencilerin mektupları, "Havva'ya Mektuplar" adıyla kitaplaştı 

Sema Aslan - Diyarbakır 

Diyarbakır'da 11 ilköğretim öğrencisi bir kitaba imza attı "Havva'ya Mektuplar". Haziran 2005'te yitirdiğimiz Vüs'at O. Bener'in "Dost Yaşamasız" adlı kitabında yer alan "Havva" isimli öyküsünün kahramanına yazılan mektuplar, Norgunk Yayınları tarafından kitaplaştırıldı. Mektupların tıpkı basımlarından oluşan kitap, Vüs'at O. Bener'in eşi Ayşe Bener'in önerisi ve öğrencilerin Türk Dili ve Edebiyatı öğretmeni Murat Özyaşar'ın çabasıyla yayımlandı. 

Bener'i duygulandırdı 
Murat Özyaşar, 5 yıldır öğretmenlik yapıyor. Öğretmenliğinin 3. yılında, o sıralarda okumakta olduğu Bener'in "Havva" isimli öyküsünü Hantepe Eğitim Şehitleri İlköğretim Okulu 6. sınıf öğrencileriyle paylaşıyor ve bu paylaşımdan kısa süre sonra da öğrencileri öykünün kahramanı Havva'ya mektuplar yazıyor. Bugün artık 8. sınıf öğrencisi olan çocuklar, Havva'yı ve mektupları anlattıklarında söz birliği etmişçesine her fırsatta "İçtenlikle yazdık o mektupları" diyor. Mesleğine Mehmet İçkale İlköğretim Okulu'nda devam eden Özyaşar, yazarın "Havva" adlı öyküsünün kahramanına yazılan mektupları, sağlığında Bener'e ulaştırmış. Çok duygulanan Bener de Diyarbakır'a bir koli kitap göndermiş. 

'Havva bizden biri' 
"Öyküyü okuduktan sonra Havva'nın bize yakınlığını - uzaklığını konuştuk. Havva, besleme bir kız. Evdeki halının üzerinde bulunan kuş figürünü çıkarmaya çalışıyor. Öğrenciler bunu Havva'nın özgür olma isteği olarak yorumladı ve hepsi Havva'nın bizden biri olduğunu söyledi" diyor Özyaşar. Mektupları yazarken öğrencilerin bazıları kendisini Havva'nın yerine koymuş, kimi Havva'nın üvey annesi, kimi öz annesi, kimi kardeşi olmuş. 
Deniz İlhan, Havva'nın üvey kardeşi olarak yazmış mektubu "Havva'nın ölmesine yakın onu sevdiğimi anladım" diyor. Mektubunda Havva olan Merve Karaalp 
"Kendimi o şiddet altında düşündüm. Havva'nın yaşadıkları bana çok tanıdık geldi. Etrafımızda baskı altında kalan birçok çocuk var" derken, Zozan Erdoğan, Havva'nın üvey annesi olarak bu şiddeti açıklamaya çalışıyor 
"Sonuçta anneler iyidir. Üvey anne de olsa, o da bir anne. Bu yüzden Havva'ya yaşadığı sırada söyleyemediklerimi, ona olan sevgimi mektupla söylemeye çalıştım." 
Öğrenciler, kitap yayımlandıktan sonra hiçbir şeyin eskisi gibi olmadığını, Havva'nın yaşadıklarından ders çıkararak kendilerini seven ve sahiplenen ailelerine daha bir sıkı sarıldıklarını söylüyor. Ayrıca Bener'in öyküsünü okuduktan sonra edebiyatı biraz daha yakından izlemeye başlamışlar. Öyle ki Özyaşar, Attil İlhan'ın ölüm haberini öğrencilerinden almış. 

Son arzusu baklava 

"Havva" öyküsünün konusu kısaca şöyle Havva, öz ailesince daha iyi koşullarda yaşayabilsin diye başka bir ailenin yanına verilen küçük bir kızdır. Ancak üvey annesi ve kardeşi tarafından eziyet edilen Havva, bir süre sonra hastalanır, günden güne erir. Havva'nın öleceğini anlayan üvey annesi, Havva için üzülmeye başlasa da küçük kız kurtulamaz ve son arzusu olan baklavayı yiyemeden ölür. 



</TEXT>
</DOC>
