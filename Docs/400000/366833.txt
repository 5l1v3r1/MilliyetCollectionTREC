<DOC>
<DOCNO> 366833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonyas12.html </URL>
<DATE> 2005/08/03/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Çocuğunu doğurabilmesi için 3 aydır komada yaşatılan kadının kızı oldu 
</HEADLINE>
<TEXT>

     Washington DHA 

      ABD’de 3 ay önce beyin ölümü gerçekleşen ve karnındaki çocuğu doğurabilmesi için o tarihten bu yana bitkisel hayatta tutulan 26 yaşındaki bir kadın en sonunda bir kız çocuğu doğurdu. 
     Daha önce teşhis edilemeyen kanser hastalığının beynine kadar sıçramasının ardından 7 Mayıs’ta felç geçirip hastaneye kaldırılan Susan Torres bu sırada 4 aylık hamileydi. Doktorlar Susan’ın eşi Jason’a, karısının beyin ölümünün gerçekleştiğini, ancak çocuğu doğurabilmesi için bir süre daha, koma halinde de olsa hayatta tutulabileceğini söyledi. Bu durumu kabul eden Jason Torres, sürekli hastanede karısının yanında olabilmek için satış görevlisi olarak çalıştığı işini de bıraktı. 
     
     ANNENİN ŞU ANKİ SAĞLIK DURUMU HAKKINDA BİLGİ VERİLMİYOR 

     Susan Torres, Virginia’nın Arlington kentindeki bir hastanede, çocuğun ana rahmindeki gelişimine fırsat vermek amacıyla 3 ay boyunca bitkisel hayatta yaşatıldı’. Şu anki sağlık durumu hakkında doktorların herhangi bir bilgi vermekten kaçındığı Susan Torres, dün 812 gram ağırlığında ve 34.3 santimetre boyunda bir kız çocuğu dünyaya getirdi. 
     Sezaryenle, normalden 2 ay erken dünyaya gelen Susan Anne Catherine Torres adlı bebeğin halen hastanenin doğum bölümündeki yoğun bakım ünitesinde tutulduğu ve sağlık durumunun iyi olduğu ifade edildi. 
     
     EŞİ JASON KARIM BANA GÖRE HALA YAŞIYOR 

     3 ay önce beyin fonksiyonları duran ve geri dönüşü mümkün olmayacak şekilde komaya giren karısından bir çocuk sahibi olan Jason Torres, yaptığı açıklamada, "Karımı bu şekilde hayatta tutmaya razı olmam birçok kişiye ürkütücü gelebilir. Ancak bana göre Susan hala yaşıyor. Onunla konuşuyorum, ona kendisini sevdiğimi söylüyorum ve bebek için güçlü kalması gerektiğini anlatıyorum" dedi. 
     Torres ailesinin her geçen gün kabaran hastane faturalarını ödemek için yardım amacıyla kurulan bir internet sitesine şu ana kadar 400 bin dolar bağış yapıldı. 

     
</TEXT>
</DOC>
