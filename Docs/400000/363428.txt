<DOC>
<DOCNO> 363428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sonspo01.html </URL>
<DATE> 2005/07/22/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Fenerbahçe'de 2. Hamit seferi... 
</HEADLINE>
<TEXT>

     Transferde suskunluğunu bozan yönetim, Schalke’nin Türk yıldızı Hamit Altıntop'u da renklerine bağlamak için yeniden düğmeye bastı. 
     
     Kutlualp ilgilenecek 
     Uzun süren transfer sessizliğini Appiah ile anlaşarak bozan Fenerbahçe Yönetimi, temaslarını yoğunlaştırdı... Kısa bir süre önce de Sarı-Lacivertli takımın gündemine gelen Hamit Altıntop için yeniden düğmeye basılacağı ortaya çıkarken konuyla yönetici Hakan Bilal Kutlualp’in ilgileneceği dile getirildi. Bu idarecinin önümüzdeki günlerde Schalke Kulübü ve Hamit ile masaya oturarak yeni bir öneri sunacağı öğrenildi. 
     
     Fark 200 bin Euro 
     Fenerbahçe’nin teklif ettiği ücretle Hamit’in istediği miktar arasında sadece 200 bin Euro’luk bir fark kaldığı ve bu sorunun çözümünün de kısa sürede mümkün olduğu bildirildi. Sarı-Lacivertliler’in yeni önerisine sıcak bakması beklenen gurbetçi yıldız cephesindeki en somut gelişmelerin hafta başından itibaren yaşanması ve pürüzlerin giderilmesi halinde de resmi sözleşmelerin imzalanması olasılık dahilinde. 
     
</TEXT>
</DOC>
