<DOC>
<DOCNO> 351771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun33.html </URL>
<DATE> 2005/06/14/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Rumlar, Ankara'da büyükelçilik veya büro açmak istiyor 
</HEADLINE>
<TEXT>

     Güney Kıbrıs Rum yönetiminin, Gümrük Birliği ek protokolünün Türkiye tarafından imzalanmasından sonra Ankara'da büyükelçilik veya bir büro açmak istediği ve bu isteğini Avrupa Birliği'ne bildirdiği belirtildi. 
     Güney Kıbrıs'ta yayımlanan Fileleftheros gazetesi, Rum yönetiminin, ''Türkiye'nin AB üyelik müzakerelerinin başlamasından sonra çeşitli konularda kendi görüşüne başvurulacağını ve tutum belirlemesi gerekeceğini, o nedenle Türkiye'de olup biteni takip edecek bir büyükelçilik veya en azından bir büronun açılmasının gerekli olduğunu AB'ye bildirdiğini'' yazdı. 
     Gazete, Rum yönetiminin önceliğinin, ek protokolün imzalanmasından sonra Türkiye'nin Rum bandıralı gemilere limanlarını, Rum uçaklarına da hava sahasını açmasını sağlamak olduğunu, büyükelçilik veya büro açmanınsa ikinci önceliği olduğunu kaydetti. 
     
</TEXT>
</DOC>
