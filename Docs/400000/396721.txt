<DOC>
<DOCNO> 396721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/soneko31.html </URL>
<DATE> 2005/11/21/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Unakıtan'dan Mumcu'ya yanıt Haksız ve talihsiz ithamlar 
</HEADLINE>
<TEXT>

     Maliye Bakanı Kemal Unakıtan, bugün bir gazetede yer alan haber üzerine, ''Sayın Erkan Mumcu tarafıma yönelttiği haksız nitelemenin altında kalmaya mahkumdur'' dedi. 
     Maliye Bakanı Unakıtan konuya ilişkin basın açıklamasında, bugün bir gazetede Erkan Mumcu ile yapılan röportajda, Mumcu'nun ''gerçek olmadığı bilinen ve daha önceden de dile getirdiği bir takım iddialarını tekrarlayarak Başbakanı ve kendisini yalancılıkla'' itham ettiğini kaydetti. 
     Bir dergide yayınlanan Kuşadası Liman ihalesine ilişkin haberde yer alan iddiaların gerçeği yansıtmadığı hususunun söz konusu dergi yönetimine gönderilen tekzip metni ile bildirildiğini kaydeden Unakıtan, ''Mumcu tarafından dergide yer alan iddialar ispatlanmış gerçeklermiş gibi kabul edilerek tarafıma haksız ve talihsiz ithamlarda bulunmuştur'' dedi. 
     Gensoru görüşmelerinde yaptığı konuşmasında yer alan hususların hepsinin gerçeği yansıttığını da vurgulayan Unakıtan, aynı şekilde, söz konusu dergide yer alan iddiaların da gerçek dışı ve hayali olduğunu belirtti. 
     
</TEXT>
</DOC>
