<DOC>
<DOCNO> 350492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonyas12.html </URL>
<DATE> 2005/06/09/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Bakanın kaçamak fotoğraflarını yayınlayan dergi, tazminat ödeyecek 
</HEADLINE>
<TEXT>

     Avusturya'da, Maliye Bakanı Karl-Heinz Grasser'in Swarovski kristallerinin varisi olan sevgilisi Fiona Swarovski ile birlikte çekilmiş fotoğraflarını yayımlayan haftalık News dergisi, 7 bin avro tazminat ödemeye mahkum edildi. 
     Duruşma hakimi Friedrich Forsthuber, ''News dergisinin resimleri yayımlayarak Bakan Grasser'in özel yaşamının gizliliğini büyük ölçüde ihlal ettiğini ve Bakan'ı kamuoyu önünde mahçup ettiğini'' belirtti. 
     Karardan memnun olduğunu belirten Grasser de, ''News dergisi ile Almanya'nın Bild gazetesinin sevgilisiyle birlikte çekilmiş resimlerini yayımlayarak özel yaşamına seviyesiz bir şekilde tecavüz ettiklerini'' söyledi. 
     

Grasser'in avukatı, Alman Bild gazetesine de dava açacaklarını söyledi. 
     Mahkemenin verdiği kararı kabul etmediklerini açıklayan News dergisinin avukatları ise temyize başvurdular. Avukatlar, ''Özel yaşamını böylesine meydan okurcasına ortaya koyan bir politikacının, özel yaşamı koruma kurallarının sınırlarını bizzat ihlal ettiğini'' ileri sürdüler. 
     News dergisinin ''tanık'' olarak gösterdiği Fiona Svarowski ise mahkemeye gelmedi. Mahkeme, gerektiğinde daha sonra Swarovski'nin ifadesine başvurulabileceğini bildirdi. 
     Hakim Friedrich Forsthuber, organize suç örgütü lideri Alaattin Çakıcı'nın Türkiye'ye iade edilmesine karar vermişti. 
     
</TEXT>
</DOC>
