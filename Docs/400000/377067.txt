<DOC>
<DOCNO> 377067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/soneko43.html </URL>
<DATE> 2005/09/09/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Mey İçki, yeni ürünü "İzmir Rakısı"nı tanıttı... 
</HEADLINE>
<TEXT>

     Mey İçki A.Ş., İzmir'in düşman işgalinden kurtuluşunun 83. yıldönümünde, ''İzmir Rakısı''nı tanıttı. 
     Mey İçki üst yöneticisi Galip Yorgancıoğlu, düzenlediği tanıtım toplantısında, şirket çalışmaları hakkında bilgi verdi. Şirkette yeniden yapılanma sürecinin devam ettiğini belirterek, ''Her ay yeni lansmanımızla karşınızda olmaya devam edeceğiz'' dedi. 
     Yorgancıoğlu, ürün portföylerine yenilerini ekleme çalışmaları kapsamında ''İzmir Rakısı''nı ürettiklerini kaydederek, şunları söyledi 
     ''İzmir Rakısı yaklaşık bir yıllık bir çalışmanın ürünü. Bugün 9 Eylül, İzmir'in 83. kurtuluş yıldönümü. Bugünde İzmir'e, Ege'ye yeni bir rakı armağan edelim istedik. Yumuşak ve kolay içimli bir rakı ürettik. İzmir Rakısı'nın çok başarılı olacağını düşünüyoruz.'' Yorgancıoğlu, 12 Eylül'den itibaren tüm Türkiye'de piyasaya sunulacak İzmir Rakısı'nın, yılda 5 milyon litre üretilmesinin planlandığını ve yüzde 10'luk pazar payına sahip olmasının beklendiğini bildirdi. 
     Söz konusu rakıyı AB ülkelerinden başlayarak tüm dünyaya ihraç edeceklerini de belirten Yorgancıoğlu, ürünün öncelikle 70 santilitrelik şişelerde piyasaya sunulacağını, ilerleyen günlerde de 35 santilitrelik olarak satılacağını kaydetti. 
     
</TEXT>
</DOC>
