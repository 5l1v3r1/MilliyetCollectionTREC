<DOC>
<DOCNO> 396985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sondun28.html </URL>
<DATE> 2005/11/22/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Ünlü İtalyan komedyen Grillo'dan 'Parlamento temizlensin' kampanyası 
</HEADLINE>
<TEXT>

     İtalya'nın en tanınmış komedyenlerinden Beppe Grillo, International Herald Tribune gazetesine tam sayfa ilan vererek İtalya parlamentosunun ''temizlenmesi'' için kampanya başlattı. 
     Grillo'nun internet sitesini ziyaret edenlerin bağışlarıyla verilen ilanda ünlü komedyen, farklı suçlardan mahkum edilen ve halen görevdeki 23 milletvekilinin istifa etmesini istedi. 
     İlanda, ''Bu sayfanın maliyeti, dünyanın başka bir yerinde, farklı suçlardan mahkum edilen 23 milletvekilinin halen parlamentoda oturmasına ve vatandaşları temsil etmesine izin verilen başka bir ülke olup olmadığını öğrenmek için binlerce İtalyan vatandaşı tarafından karşılandı'' denildi. 
     Grillo, bu yıl başında İtalya'nın ikinci büyük gazetesi ''La Repubblica'' gazetesine topladığı bağışlarla verdiği tam sayfa ilanda da adı mali skandala karışan İtalya Merkez Bankası Başkanı Antonio Fazio'ya istifa etmesi çağrısında bulunmuştu. 
     Grillo kendi internet sitesi ''www.beppegrillo.it''de, International Herald Tribune gazetesine verdiği ilanın parasını ödemek için kendini destekleyenlerin 48 bin Avro bağış yaptığını belirtti. 
     Birçoğu iktidardaki merkez sağ koalisyon üyesi olan 23 milletvekili rüşvet ve dolandırıcılık gibi suçlardan mahkum edilirken, bu milletvekilleri arasında eskiden ve halen bakanlık yapan kimseler bulunuyor. 
     Grillo'nun hedef aldığı milletvekillerinin birçoğu yorum yapmayı reddederken, merkez sol Margherita Partisi'nden milletvekili Enzo Carra, ''Mahkeme benim kamu görevi yapmamı yasaklamadı, bu yüzden diğer vatandaşlarla aynı haklara sahibim. Grillo'yu mahkeme olarak tanımıyorum, ancak karar beni seçen vatandaşlarındır'' dedi. 
     İtalya'da siyasi faaliyetleri son bulan Hıristiyan Demokrat Parti'nin eski sözcüsü Carra, 1990'lı yıllarda bir rüşvet davasında yalancı tanıklıktan mahuk edilmesine rağmen masum olduğunu savunuyor. 
     Time dergisi Grillo'yu İtalya'da siyasi liderleri cesurca hedef aldığı için ''2005 Avrupa Kahramanları'' arasında gösterdi. 
     
</TEXT>
</DOC>
