<DOC>
<DOCNO> 350620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sondun14.html </URL>
<DATE> 2005/06/10/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
ABD'den PKK için ilk somut adım 
</HEADLINE>
<TEXT>

     Kemal Yurteri CNN TÜRK 

ABD ordusu PKK konusunda ilk kez somut adım attı, Irak'taki Amerikan birlikleri için 150 PKK üyesinin isminin yer aldığı "en çok arananlar" listesi yayınladı. Irak'taki tüm ABD birliklerine gönderilen listenin başında, Osman Öcalan ve önemli örgüt yöneticileri yer alıyor. ABD birliklerinden, listede adı geçen militanların görüldükleri yerde yakalanması isteniyor. 
     
     Listenin başında Osman Öcalan var 

     150 PKK militanın isminin tek tek yazıldığı listenin başında, örgütle bağını koparmasına karşın Irak'ta barınmaya devam eden Osman Öcalan yer alıyor. 
     Musul'da Yurtsever Demokrat Parti adında bir siyasi yapı oluşturan Öcalan'ın ev adresi gibi bilgiler de Türk istihbaratı tarafından ABD ordu istihbatına aktarıldı. 
     Örgütte bir dönem yöneticilik yaptıktan sonra Öcalan ile birlikte hareket eden Faysal Dunlayıcı, Nizamettin Taş ve Kani Yılmaz da listede yer alan diğer isimler arasında. 
     
     Listede 150 militanın ismi yer alıyor 

     ABD ordusunun isteği üzerine hazırlanan 150 kişilik liste, daha önce haklarında kırmızı bülten çıkartılan PKK militanları arasından seçilerek hazırlandı. 
     Son olarak 15 yıl önce hazırlanan bir liste Emniyet Genel Müdürlüğü tarafındın yeniden gözden geçirildi, yakalanan veya öldürülen militanlar ayıklanarak, Dışişleri Bakanlığı tarafından ABD hükümetine iletildi. 
     Listede, örgütün kilit noktalarında görev yapan PKK militanlarının hangi gerekçeyle arandığı, fotografı ve hakkında açılan davalar belirtiliyor. 
     
     Listedeki diğer önemli isimler 

     Listede aranan diğer önemli kişiler ise, Rıza Altun, İsa Altunsoy, Cemil Bayık, Murat Karayılan, Ali Haydar Kaytan, Mustafa Karasu ve Hıdır Yalçın olarak sıralanıyor. 
     ABD ordusu ilk kez yayınladığı emre göre, PKK militanlarını gördüğü yerde yakalayacak, tutuklayacak ve ardından Türkiye'ye iade edecek. 
     
     Bush'a 'PKK ile mücadele et' çağrısı 

     ABD Kongresi'nin en önemli ismi sayılan, iktidardaki Cumhuriyetçi Parti'nin Senato'daki çoğunluk lideri Bill Frist, George Bush yönetimine, terör örgütü PKK ile daha aktif mücadele etmesi çağrısında bulundu. 
     Tennessee eyaleti senatörü Frist, Türkiye'nin yine terör örgütü PKK tarafından tehdit edildiğini belirterek, ''bazı PKK teröristleri Kuzey Irak'ta sığınak elde etmeye çalışıyor. Dolayısıyla ABD yönetimini ve Irak hükümetini, teröristlere karşı daha saldırgan şekilde harekete geçmeye ve teröristlerin Kuzey Irak'ta sığınmasına engel olmaya çağırıyorum'' dedi. 
     
</TEXT>
</DOC>
