<DOC>
<DOCNO> 395347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/yasam/yas01.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sıradan bir iş gibi saldırdılar' 
</HEADLINE>
<TEXT>


Sarıyer'de üç kişinin saldırısına uğrayan İngilizce öğretmeni Aksoy, dehşet anını, 'Sanki sıradan bir şey yapıyorlardı. Yere düştüğüm halde vurdular' diye anlattı 

Haluk Atalay 

İstanbul Sarıyer'de "sert baktığı" için üç kişi tarafından burnu kesilerek 15 yerinden bıçaklanan Ortadoğu Teknik Üniversitesi mezunu İngilizce öğretmeni Mehmet Ali Aksoy 35 , yoğun bakımdan çıktı. Hastanedeki odasında Milliyet'e konuşan Aksoy, yaşadığı dehşet anlarını anlattı 

'Yardım istedi' 
"Büyükdere'den 21.45 sıralarında her zamanki gibi Kireçburnu'na doğru yürüyordum. Her gün yürüdüğüm yerde tanımadığım biri yanıma gelerek benden yardım istedi. Ne olduğunu anlamadığım halde durdum. Ancak o kişi bir anda kayıplara karıştı. Sonra tanımadığım biri bana dönerek, 'Ne bakıyorsun lan, ne bekliyorsun lan' gibi cümleler söyledi. Bu benim için sıradışı bir durumdu. Bu kişinin uyuşturucu almış olabileceğini düşündüm. Bir ara para lafı duydum. Elimi cebime attım ve rahatladım. 'Paraları verir, çeker giderim' diye düşündüm. Cebimde 360 YTL ve bozukluklar vardı." 

'Ölümü düşündüm' 
Aksoy, şöyle devam etti 
"Paraları çıkardım ama bir girdaba doğru sürüklendiğimi hissettim. İlk darbeyi hatırlamıyorum, birden yere yığıldım. Tekme darbeleriyle tekrar ayıldım. Öleceğimi düşünmeye başladım. Kafamı korumak için ellerimi kalkan olarak kullandım. Saldırganlar sanki montaj makinesindeki işçiler gibiydi. Sıradan bir şey yapıyorlarmış gibi işe koyuldular. Yere düştüğüm halde vurmaya devam ettiler. Bunu hatırladıkça çok üzülüyorum. Düşen birine bile acımadan vurdular." 
Yaşamasının mucize olduğunu anlatan Aksoy, adalete güvendiğini belirtti. Aksoy'u yaralayan Mehmet Güven 18 ve Semih Dalkıran 18 tutuklanırken, K.K. 22 ise ifadesi alındıktan sonra sonra serbest bırakıldı. 



</TEXT>
</DOC>
