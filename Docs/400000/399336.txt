<DOC>
<DOCNO> 399336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonspo02.html </URL>
<DATE> 2005/11/30/ </DATE>
<TIME> 06.30 </TIME>
<AUTHOR>  </AUTHOR>
<HEADLINE>
İsviçreli futbolcunun yalanı ortaya çıktı 
</HEADLINE>
<TEXT>

     FIFA Disiplin Kurulu’nun, Türkiye-İsviçre maçıyla ilgili olarak yaptığı soruşturmada ifadesine başvurulan İsviçreli futbolcu Benjamin Huggel, kendisine Nihat Kahveci’nin vurduğunu söyleyince yalanı ortaya çıktı. 
     FIFA Disiplin Kurulu’nun, İsviçre’nin Zürih kentinde 2 günden bu yana devam eden soruşturmasında ifade vermeye gelen Huggel, komisyonun ’Sana kim vurdu ’ sorusuna ’8 numaralı Türk futbolcu Nihat vurdu’ cevabı verince Futbol Federasyonu yetkilileri bu futbolcunun yalanını ortaya çıkardı. 
     Federasyon yetkilileri, daha sonra komisyona yaptıkları açıklamada milli takımda Nihat’ın 8 numaralı forma giymediğini ve o gün kadroda bile yer almadığını ispat ederek Huggel’in yalanını ortaya çıkardılar. 
     Bunun üzerine, Disiplin Komisyonu Başkanı Bahreynli Al-Khalifa Sheik Salman Bin İbrahim’in İsviçreli futbolcuya, "Yalan söyledin, burada yemin altında sorgulanıyorsun ve FIFA kurallarına göre yalan beyanın karşılığı büyük cezadır" dediği öğrenildi. 
     Toplantıdan kızgın bir şekilde ayrılan Huggel’in avukatıyla yaklaşık 40 dakika süren bir konuşma yaptığı gözlendi. 

     
</TEXT>
</DOC>
