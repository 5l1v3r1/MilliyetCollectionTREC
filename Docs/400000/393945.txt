<DOC>
<DOCNO> 393945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/guncel/gun05.html </URL>
<DATE> 2005/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Köpek varsa melek yok' 
</HEADLINE>
<TEXT>


Köpek beslenen eve meleğin girmeyeceğini savunan ilahiyatçı Prof. Çeker, "Evde biri ölse onun canını almak için Azrail gelmez" dedi 

KEREM PULGAT Konya DHA 

Selçuk Üniversitesi İlahiyat Fakültesi Öğretim Üyesi Prof. Dr. Orhan Çeker, "Köpek beslenen eve melek girmez" dedi. Diyanet İşleri Başkanlığı Alo Fetva Hattı yetkilileri ise Çeker'in açıklamasının yanlış olduğu görüşünü savunurken, hayvanseverlerden de tepki geldi. 
Birçok insanın evde köpek beslemenin dini açıdan sakıncası olup olmadığı yönünde sorularıyla karşılaştığını belirten Çeker, İslamiyette böyle bir yasaklama bulunmadığını, ancak Hz. Muhammed'in konuyla ilgili sözlerinin ölçü alınması gerektiğini söyledi. 
Son dönemlerde evde köpek beslemenin moda haline geldiğini dile getiren Prof. Dr. Çeker, şöyle konuştu 

'Şeytan girer' 
"Her ne cins köpek olursa olsun, evin içinde beslenmemeli. Köpek beslenen eve Cebrail dahil hiçbir melek girmez. Bunu bize peygamber efendimiz haber veriyor. Meleğin girmediği eve şeytanlar dolar. Şeytanların bulunduğu yerde fesat ve huzursuzluk h kim olur. Köpek beslenen evde biri ölürse, onun canını almak için Azrail bile o eve gelmez. Evin içine girmeden o kişinin canını alır ve geri gider. Köpeğin bahçede beslenmesi meleklerin girmesine engel olmaz." 
Diyanet İşler Başkanlığı Alo Fetva Hattı yetkilileri ise İslamiyetin hayvanlara ayrı bir önem ve değer verdiğini belirterek, şöyle dedi 

'Sakıncalı değil' 
"Peygamberimizin böyle bir ifadesi olduğu rivayet ediliyor. Ancak neyi kastettiği açık değil. Bir tarafta birçok insan aç, diğer yanda evin içinde köpek beslenmesinin uygun olmayacağını kastetmiş olabilir. İslamiyete göre, köpeğin evin içinde bulundurulmasında bir sakınca yok." 



</TEXT>
</DOC>
