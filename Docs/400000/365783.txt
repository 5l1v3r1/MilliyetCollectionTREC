<DOC>
<DOCNO> 365783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/magazin/amag.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
4 konser 4 olay 
</HEADLINE>
<TEXT>


Sezen Aksu konserinde 50 kişi biber gazından zehirlendi, Kayahan'ın tansiyonu çıktı, kızgın hayranları Özcan Deniz'i yuhaladı, İzzet Yıldızhan konserinde arbede vardı 


MİNİK SERÇE KONSERİ SAVAŞ ALANI GİBİYDİ 
Terör eylemi sandılar 

UFUK BALKİS Antalya 
Sezen Aksu'nun Antalya'da, 'White Zone' adlı gece kulübünde verdiği 4 bin kişilik konser bir hayli 'olaylı'ydı. İlk tartışma, 1 saat kapıda bekletildikten sonra içeriye alınan ve sadece 3 dakika görüntü almalarına izin verilen gazeteciler ile sanatçının menajeri Yaşar Gaga arasında yaşandı. Daha sonra ise bodyguardlar, davetiye nedeniyle tartıştıkları bir müşteriyi tekme tokat dövdü. Müşterinin arkadaşları olaya müdahale edince kavga büyüdü polis, biber gazı kullandı. Olayın kapı önünde yaşanmasına karşın gaz, rüzg rın etkisiyle konser alanında yoğunlaşarak 50 kişinin zehirlenmesine neden oldu. İzleyiciler olayın bir terör eylemi olduğunu sandı. Aksu, konserini erken bitirdi. 

ÖZCAN DENİZ 
Hayranlarını fena kızdırdı 

ALİ ALTUNDAŞ DHA 
Sanatçının Kayseri konserindeki olaylar, Özcan Deniz sahneye çıktığı anda atılan maytapların izleyicilere gelmesiyle başladı. Maytaptan kaçan vatandaşlar izdiham yarattı, barikatlar devrildi ve engelliler ezilme tehlikesi geçirdi. 5 şarkı söyleyen Deniz, sahneyi terk etti. Sanatçıyı yuhalayan, "Özcan, pabucu yarım, çık dışarıya oynayalım" diye tempo tutan kalabalığı polis dağıttı. 

KAYAHAN 
Sahnede fenalaştı 

BAYRAM KAYGUSUZ 
Rumelihisarı'ndaki konseri öncesinde tansiyonu çıkan Kayahan'ı, konser sırasında 4 kişilik sağlık ekibi bekledi. Ayakta durmakta ve gitar çalmakta zorlanan, rahatsız olduğu için spot ışıklarını kapattıran Kayahan, konserini erken bitirerek eşi İpek Açar'ın yardımıyla seyircileri selamlayıp kulise gitti. Seyircinin isteğini kıramayan Kayahan, atletle 'bis' yaptı. 

İZZET YILDIZHAN 
Fazla sevgi sorun oldu 

SÜLEYMAN ELÇİN DHA 
Türkücü İzzet Yıldızhan'ın Konya konserinde, güvenlik görevlileri ile sanatçıya dokunmak isteyen seyirciler arasında arbede yaşandı. Güvenlik barikatını aşmaya çalışan bazı izleyicileri polis dışarı çıkardı. Sık sık "Buraya kavga etmeye değil, eğlenmeye geldik. Sakin olalım" uyarısında bulunan sanatçı, konserini 2,5 saatte tamamladı. 


</TEXT>
</DOC>
