<DOC>
<DOCNO> 357210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/siyaset/siy07.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet, CHP engelini tüzükle aştı 
</HEADLINE>
<TEXT>


ANKARA Milliyet 


IMF'nin Bankacılık ve Sosyal Güvenlik yasalarının çıkarılmasını istemesi üzerine hükümet, CHP'nin muhalefetini aşabilmek için, geçmişte Fazilet Partisi'nin Anayasa Mahkemesi'ne başvurarak iptal ettirdiği 'temel yasa' formülüne başvurdu. AKP'nin hazırladığı TBMM İçtüzüğü'nün iptal edilen 91. maddesinin değiştirilmesine ilişkin teklif, dün TBMM'de kabul edildi. 
Düzenlemeye göre, tasarı veya teklifler, Genel Kurul'da 30 maddelik bölümler halinde görüşülebilecek. Bölümler, maddeler okunmaksızın ayrı ayrı görüşülerek oylanacak. Vekiller, Anayasa'ya aykırılık önergeleri dahil, her madde için 2 önerge verebilecek. Bölümler üzerindeki soru cevap süresi 15 dakika olacak. Danışma Kurulu'nda oybirliği sağlanamaması durumunda, siyasi parti gruplarının önerisi üzerine de temel yasa uygulamasına karar verilebilecek. 
Önceki düzenlemede ise, teklif üzerinde parti grupları 20'şer, vekiller 10'ar dakika konuşuyordu. Maddeler üzerinde parti grupları, hükümet, komisyon ve vekiller 5'er dakika konuşma hakkına sahipti. Vekiller, önerge vermeleri halinde 5 dakika konuşuyordu. 


</TEXT>
</DOC>
