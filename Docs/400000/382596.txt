<DOC>
<DOCNO> 382596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonsiy10.html </URL>
<DATE> 2005/09/29/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Savunma sanayisinde yarım milyar dolarlık helikopter projesi... 
</HEADLINE>
<TEXT>

     ASELSAN, TSK envanterindeki 281 helikopter ile 2 nakliye uçağına elektronik harp sistemleri üretecek. 
     Helikopter Elektronik Harp Sitemleri, Radar İkaz Alıcısı, Radar Karıştırıcı, Lazer İkaz Alıcısı Tedariği ve Entegrasyon Sözleşmesi ile CMDS Destek Merkezi Sözleşmesi, IDEF 2005 fuarında imzalandı. 
     Milli Savunma Bakanı Vecdi Gönül, törende yaptığı konuşmada, yüz milyonlarca doların bir hedef için sarf edildiği projeye imza atmanın, cesaret meselesi olduğunu belirterek, bugün ASELSAN’a böyle bir sorumluluk verdiklerini kaydetti. 
     TSK’nın, NATO’da ABD’den sonra ikinci, Avrupa’da da Rusya’dan sonra ikinci büyük gücü olduğunu ifade eden Gönül, bunun teknoloji ile takviye edilmezse çok anlam taşımayacağını vurguladı. 
     Batılı ülkelerin üstün teknolojileri sayesinde asker sayısını yüz binlere indirdiğini dile getiren Gönül, "’Türkiye’nin hedefi, üstün teknolojiye sahip bir ordu" dedi. 
     Gönül, bugünkü anlaşmayla 570 milyon dolarlık işin yarısını Türk özel sektörünün karşılayacağını belirterek, benzer projelerle son üç yılda 2.5 milyar dolar paranın yurtiçinde kaldığını bildirdi. Gönül, geliştirilecek sistemin, helikopter pilotlarının güvenliğinde önemli bir görev üstleneceğini kaydetti. 
     Savunma Sanayi Müsteşarı Murad Bayar da, projenin helikopterlerin korunması için gerekli ve çok üst derecede bir proje olduğunu söyledi. 
     Helikopter imal etmenin çok önemli olmadığını ancak üstündeki sistemleri yaparak, helikopterin özgün bir ürün haline getirilebildiğini ifade eden Bayar, "Türkiye’de bugüne kadar imzalanan en büyük özgün projedir. Bu, bir beyin geliştirme projesidir" diye konuştu. 
     Helikopterlere uygulanacak sistemlerin canlı olarak test edilmesinin mümkün olmadığının altını çizen Bayar, CMDS Projesiyle füze atışlarına karşı sistemin başarısını simülatörlerde test etme imkanı bulunacağını kaydetti. 
     Elektronik Harp Sistemlerinin de "Kaideye Monteli Stinger Projesi"nde olduğu gibi uluslararası platformlara taşınmasını beklediklerini ifade eden Bayar, "Bu sistem, dünyada ne varsa onun ötesinde bir sistem" dedi. 
     ASELSAN Elektronik Harp Proje Direktörü Ergün Bora, geliştirilecek 22 ürünün 281 helikopter ve 2 nakliye uçağına takılacağını bildirdi. 
     Projenin geliştirilmesi 2.5 yıl, doğrulaması ve testleri 2 yıl sürecek. Sistemler 6 yıl sonra seri şekilde üretilecek. Sistemlerin montesi 2012’de tamamlanacak. 
     İmza törenine Başbakanlık Müsteşarı Ömer Dinçer ve Milli Güvenlik Kurulu Genel Sekreteri Yiğit Alpogan da katıldı. 
     
</TEXT>
</DOC>
