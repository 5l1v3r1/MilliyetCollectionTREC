<DOC>
<DOCNO> 354124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur30.html </URL>
<DATE> 2005/06/21/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
2004'te hangi üniversitede öğretim üyeleri kaç makale yazdı 
</HEADLINE>
<TEXT>

     TÜBİTAK Ulusal Akademik Ağ ve Bilgi Merkezi'nin ULAKBİM üniversitelerin yayın sıralamalarında öğretim üyesi başına düşen makale sayısı araştırmasına göre, 2004 yılında Bilkent Üniversitesi, öğretim üyesi başına 1,21 makale ile birinci sırada yer aldı. 
     Anadolu Üniversitesi AÜ Turizm ve Otel İşletmeciliği Yüksekokulu Öğretim Üyesi Yrd. Doç. Dr. Nazmi Kozak, yaptığı yazılı açıklamada, ULAKBİM tarafından her yıl düzenli olarak hazırlanan üniversitelerin yayın sıralamalarıyla ilgili çalışmanın, bu yıl öğretim üyesi başına düşen makale sayısı olarak gerçekleştirildiğini ve Yüksek Öğretim Kurumu'nun resmi internet sitesinde yayımlandığını kaydetti. 
     Dünyada sıkça başvurulan bir yönteme göre gerçekleştirilen sıralamanın, görev yapılan kurumlar adres gösterilerek SCI, SSCI ve AHCI indekslerinde taranan dergilerde tam metinli olarak yayımlanan makalelerin öğretim üyesi sayısına bölünmesiyle elde edildiğini ifade eden Yrd. Doç. Dr. Kozak, açıklamasında şunlara yer verdi 
     ''Buna göre, 2004 yılında Bilkent Üniversitesi öğretim üyesi başına 1,21 makaleyle birinci sırada yer aldı. Bu üniversiteyi 1,19 ile Gebze Yüksek Teknoloji Enstitüsü, 0,97 ile Koç Üniversitesi, 0,89 ile Boğaziçi Üniversitesi ve 0,86 ile ODTÜ izledi. 1992 yılında kurulan devlet üniversitelerden Mersin, Gaziosmanpaşa, Kafkas, Kırıkkale, Afyon Kocetepe üniversiteleri de ilk 25 üniversite arasında yer aldı.'' Yrd. Doç. Dr. Kozak, kuruluşları eski üniversitelerden Boğaziçi Üniversitesi'nin 4, ODTÜ'nün 5, Hacettepe Üniversitesi'nin 10, İTÜ'nün 18, Atatürk Üniversitesi'nin 28, İstanbul Üniversitesi'nin 30, Ankara Üniversitesi'nin 31, Ege Üniversitesi'nin de 36'ncı sırada yer aldığını belirtti. 
     İncelemeden elde edilen diğer bir önemli bulgunun, 47 üniversitenin, Türkiye ortalaması olan öğretim üyesi başına düşen 0,49 makale oranının altında kalmaları olduğunu ifade eden Yrd. Doç. Dr. Kozak, açıklamasında şöyle devam etti 
     ''Uluslararası yayınlara göre yapılan sıralamadan, bilimsel araştırmalar yönünden kayda değer bir bilgi elde edilse bile Türkiye üniversitelerinin diğer parametrelerinin dikkate alınarak sıralamasının yapılması, rekabeti ve dolayısıyla eğitim kalitesini artıracak bir faktör olacaktır.'' 
     
</TEXT>
</DOC>
