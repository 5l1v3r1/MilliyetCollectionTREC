<DOC>
<DOCNO> 393981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/yasam/ayas.html </URL>
<DATE> 2005/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep dikkat dağıtıyor 
</HEADLINE>
<TEXT>


Araç kullanırken cep telefonuyla konuşanlar tehlikeleri geç fark ediyor. Frene 0.6 saniye geç basılması, 60 kilometre hızla giden aracın durma mesafesini 15 metre artırıyor 


Araç kullanırken cep telefonuyla arama yapmak, yanıt vermek, numara çevirmek gibi davranışlar, sürücünün dikkatinin dağılmasına, konsantrasyonunun bozulmasına ve kazalara yol açıyor. Emniyet Genel Müdürlüğü verilerine göre, tehlikeli durumların farkına varmak çevresel koşullar, aracın hızı ve sürücünün yaşına bağlı olarak 0.6 saniyeden 0.9 saniyeye kadar artabiliyor. 
Cep telefonuyla konuşan sürücü, çevresindeki tehlikeli durumların bazılarını hiç fark edemezken, basit bir arama yaparken yüzde 20, zihni çok fazla meşgul eden bir görüşme yaparken ise yüzde 29 olasılıkla tehlikeli bir durumu gözden kaçırabiliyor. 

Konuşmanın sonrası da riskli 
Yalnızca numara çevirirken ya da konuşurken değil, telefon beklerken ve görüşme bittikten sonraki süre içinde bile kaza riskinin arttığı ortaya çıktı. 
Görüşme bittikten sonraki 5 dakika içinde kaza olasılığının 4.8, 15 dakika içinde ise 1.3 kat daha fazla olduğu belirlendi. Sürücülerin cep telefonuyla görüşürken tehlikeli bir durumda hiç tepki vermeme olasılığı yüzde 12'ye kadar ulaşabiliyor. 


</TEXT>
</DOC>
