<DOC>
<DOCNO> 397823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/spor/axspo01.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım gibi geçti 
</HEADLINE>
<TEXT>


Beşiktaş Başkanı Yıldırım Demirören'in merakla beklenen basın toplantısı sadece 52 saniye sürdü. Toplantıya oldukça sinirli ve gergin başlayan Demirören soru sorulmasına izin vermedi, 2007'ye kadar görev başında olduklarını açıkladı 


Beşiktaş Kulübü Başkanı Yıldırım Demirören, dün düzenlediği basın toplantısında, yönetim kurulu olarak 2007 yılına kadar görevlerinin başında olduklarını söyledi. 
Sinirli ve gergin olduğu gözlenen Demirören, BJK Plaza'da düzenlediği ve sadece 52 saniye süren basın toplantısında, hazırladığı bildiriyi okudu. Soru sorulmasına izin vermeyen başkan Demirören, "Evet, bir ara bırakmayı düşündüm, ama ne gariptir ki, belli kişiler, benim ifade ettiğim sorunları değil 'Gidiyor mu, gitmiyor mu' diye tartıştılar. Hayır gitmiyorum" dedi. 

Kirlenmiş üyelik yapısı 
"Bir Beşiktaşlı olarak tamamlanması gereken birçok görevimiz var" diyen Yıldırım Demirören bunları şöyle sıraladı "Bunlardan birincisi, Beşiktaş için önemli olan Fulya Projesi'ni, Beşiktaş Belediyesi'nin bütün engellemelerine rağmen, bitirmektir. İkinci vazifemiz, kirlenmiş üyelik yapısından Beşiktaşımızı kurtarmaktır. Üçüncü vazifemiz, 2003-2004 sezonunda kaybedilen şampiyonluğu araştırmaktır. Dördüncü vazifemiz ise menfaatleri için kirlenmiş kalemlerini kullanan genel kurul üyesi yazarlardan Beşiktaşımızı kurtarmaktır. Ben ve sağduyulu Beşiktaşlılar bunun için 2007'ye kadar görevimizin başındayız." 

Muhalefet tepki gösterdi 

Beşiktaş Muhalefet lideri Fikret Orman, Başkan Yıldırım Demirören'in 52 saniye süren basın toplantısına tepki gösterdi. Orman, "Beşiktaş'ta her şey kamuoyu önünde gelişiyor. Gizli saklı bir şey yok. Yanlışlar, hatalar, başarısızlıklar, yönetimdeki istikrarsızlık, tablo böyle. Başkanın kısa süren basın toplantısı kamuoyunu ne kadar tatmin etmişse beni de o kadar etti" dedi. 
Genel seçimlerde başkanlığa adaylığını koyan Affan Keçeci ise "Ortada müthiş bir başarısızlık söz konusu. Takım ve yönetim dibe vurmuş gidiyor. Böyle sanal ortamlar yaratarak bu başarısızlıkları kimse örtemez" ifadelerini kullandı. 
Bu arada uzun yıllar siyah - beyazlı kulüpte yöneticilik yapan Metin Keçeli de, Başkan Yıldırım Demirören'in açıklamaları karşısında şaşkınlığını gizleyemediğini açıkladı. 

Sakatlar can sıkıyor 

Deplasmanda yarın ligin başarılı ekiplerinden Sivasspor ile karşılaşacak olan Beşiktaş'ta sakat futbolcuların çokluğu Teknik Direktör Tigana'yı zor durumda bıraktı. Bu karşılaşmanın hazırlıklarını dün yaptığı antrenmanla sürdüren siyah-beyazlı ekipte sakatlıkları devam eden Gökhan Zan, Youla, Pancu, Tayfur ve Ahmet Dursun kadroya alınmazken, hafif sakatlıkları süren Koray, A.Hassan ve Kleberson'un durumu bu sabah yapılacak son antrenmanda belli olacak. Beşiktaş Sivas yolculuğuna PAF takımdan takviyeli kadrosuyla bugün saat 13.00'de çıkacak. 
Bu arada Beşiktaş Futbol Altyapı Genel Koordinatörlüğü görevine Ufuk Pak getirildi. Daha önce bu görevi yürüten Mehmet Ekşi'nin A takımda idari menajerliğe getirilmesiyle boşalan bu göreve atanan Ufuk Pak, önceki yıllarda da aynı görevi üstlenmişti. 

Del Bosque Real yolunda 

MEHMET ÇİFTÇİ 

Real Madrid'de Del Bosque sesleri yükselmeye başladı. Ligde Barcelona karşısında aldığı 3 - 0'lık mağlubiyetin ardından Şampiyonlar Ligi'nde de sahasında Lyon'la 1-1 berabere kalan eflatun -beyazlı takımın yöneticileri, Del Bosque ile gizli bir görüşme yaparak el sıkıştı. Bosque' nin büyük ihtimalle yeni yılda takımın başına geçmesi bekleniyor. Bu arada Marca gazetesi tarafından 85 bin kişi arasında yapılan bir ankette taraftarların 24'ü Del Bosque'nin tekrar göreve getirilmesini istedi. 



</TEXT>
</DOC>
