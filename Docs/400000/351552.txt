<DOC>
<DOCNO> 351552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonspo09.html </URL>
<DATE> 2005/06/13/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Konya’dan Murat Hacıoğlu atağı... 
</HEADLINE>
<TEXT>

     Gelecek sezon Avrupa Kupaları’na katılma parolasıyla yola çıkacak olan Konyaspor’un transfer çalışmaları her geçen gün yeni bir boyut kazanıyor 
     
     Hedef Avrupa olunca... 
     Teknik direktör Aykut Kocaman’ı Ümit Milli Takım’a kaptırmama konusunda kararlı olan yönetim, başarılı çalıştırıcının isteklerini de karşılamak için büyük gayret sarfediyor. Bu paralelde forvet hattını güçlendirmek isteyen Yeşil - Beyazlılar’ın gündemine şimdi de Murat Hacıoğlu girdi... 
     
     Murat da Konya’ diyor 
     Daha önce Sivasspor’un ilgilendiği Fenerbahçeli oyuncuyu gündemine alan Konyaspor, bu transferi bitirmek için elini çabuk tutuyor. Teknik direktör konusunda kısa süreli bir kriz yaşayan ve oyuncu transferini askıya almak zorunda kalan Sivas’ın bu dezavantajını değerlendirmek isteyen Konya Yönetimi’nin, Sarı-Lacivertli takıma resmi teklifi de yaptığı öğrenildi. Murat Hacıoğlu’nun da Konya seçeneğine daha sıcak baktığı vurgulandı. 
     
</TEXT>
</DOC>
