<DOC>
<DOCNO> 383028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/spor/aspo.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bak şu Tromso'ya 
</HEADLINE>
<TEXT>


Norveç'in sıradan takımı, koskoca Galatasaray camiasını allak bullak etti. UEFA'ya vedanın ardından sinirler gerildi. Ergun Gürsoy, dün yapılan idmanda medya mensuplarıyla tartıştı. Özhan Canaydın ve ekibi, Florya'da olağanüstü toplandı. Değerlendirme yapıldı, 'Göreve devam' kararı çıktı. Yönetim, devre arasında büyük bir operasyon için düğmeye bastı. Galatasaray'da gündeme damgasını vuran başka bir olay da Refik Arkan'ın korumaları ile bir kongre üyesi arasında yaşandı. Korumaların, üyelerden Sinan Yolageldi'yi tehdit ettiği iddia edildi 

RAŞİT ALTUN 


Galatasaray'ın Norveç'in zayıf takımlarından Tromso'ya elenmesi ortalığı toz duman etti. Maç sonrasında gerilim doruk noktaya tırmanırken, perde arkasında kalan bazı tatsızlıklar ortaya çıktı. İşte Tromso yenilgisi sonrası Ali Sami Yen'de yaşanan tatsız kavga ve dün Florya'daki yoğunluğun perde arkası 

Kongre üyesine tehdit 
Tromso yenilgisinin ardından gazetelerin manşetlerini Ergun Gürsoy ile taraftarlar arasında yaşanan gerginlik süslemişti. Ancak olayların bununla da bitmediği ortaya çıktı. Maç gecesi VIP tribününde yönetici Refik Arkan bazı taraftarlarla sert bir şekilde tartıştı. Arkan, "Burası lisenin kulübü değil. Hepimizin kulübü" diye tepki görmesinden sonra çileden çıktı. Kongre üyesi Sinan Yolageldi, Arkan'ı yatıştırmaya çalıştı. Ancak Refik Arkan'ın koruması ya da şoförü olduğu iddia edilen bir kişinin Yolageldi'ye "Çekil buradan yoksa ayağına sıkarım" dediği iddia edildi. 
Bunun üzerine ortalık karıştı. Bir başka taraftar, Refik Arkan'a "Silah sıkmak kolay mı Ama siz transfere bile beyzbol sopası ile gittiniz. Her şeyi yaparsınız" dedi. Olay VIP'de bulunan diğer üyeler tarafından önlendi. Yolageldi "Galatasaray'da bu tip olayların yaşanması üzücü" dedi. 

Fatura medyaya çıktı 
Sarı - Kırmızılı takımın dün Trabzon maçının hazırlıklarına başlarken, yönetim de soluğu Florya'da aldı. Antrenman sırasında Ergun Gürsoy, gazetecilerle tartıştı. Gürsoy, maç sonrası yaşanan olaylarda kendisinin dövülmediğini iddia ederek, haberi yazan gazetecilere hakaret etti. Gürsoy ayrıca "Neden ben dövülürken tek bir görüntü bile yok. Hepiniz bu mesleği bırakın" ifadelerini kullandı. 
Bir gazeteci, "Bu sözlerinizin muhatabı buradaki arkadaşlar değil" diye konuşunca, Gürsoy "O zaman gidin bu söylediklerimi müdürlerinize söyleyin" yanıtını verdi. Gürsoy'un tepkisinin dozu iyice artmaya başlayınca, gazeteciler oradan uzaklaştı. Antrenmana taraftarlar alınmazken gazetecilerin girişi ve çıkışı da zorlaştırıldı. Bu arada İkinci Başkan Ergun Gürsoy, kendisine saldıran taraftarlar için şikayette bulunmadı. 

İstifa etmiyorlar 
Galatasaray Yönetimi, Tromso maçının ardından yapılan istifa çağrılarını dün Florya'da gerçekleştirilen olağanüstü toplantıda masaya yatırdı. Üyelerin büyük bölümü bu kadar kritik bir dönemde istifa etmenin doğru olmayacağı görüşünü savundu. Sarı - Kırmızılılar, "Bu ortamda takıma sahip çıkmalıyız" görüşünde birleşti ve herhangi bir istifa kararı alınmadı. 
Bu arada Tromso ile oynanan ilk maçın ardından basına "Eğer Tromso'yu eleyemezsek, Türkiye'yi terkedelim" diye konuşan Turgay Kıran dünkü toplantıya katılmadı. 
Maç sonunda ise bazı taraftarların Ergun Gürsoy'a "Elendik ama, Kıran gülüyordu" diye şikayet ettiği bildirildi. Bu arada Kıran, açıklamasının yanlış olduğunu kabul etti. 

İlic topun ağzında 
Başkan Canaydın ve Gürsoy dün Teknik Direktör Eric Gerets ile bir araya gelerek, durum değerlendirmesi de yaptı. Yönetimin devre arasında takım içinde büyük bir operasyona gitmeye hazırlandığı iddia edildi. İlic'in bekleneni verememesi durumunda ara transferde gönderilmesi ve yerine yeni bir yabancının alınması gündeme geldi. Gerets'in hazırlayacağı rapor doğrultusunda operasyonun gerçekleştirileceği öğrenildi. Bu arada yönetimin, UEFA Kupası'nda gruplara kalıp, yaklaşık 5 milyon dolarlık naklen yayın geliri elde etme hayali suya düştü. 



</TEXT>
</DOC>
