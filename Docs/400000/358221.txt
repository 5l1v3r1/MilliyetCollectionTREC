<DOC>
<DOCNO> 358221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/spor/axspo02.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü'de birinci raund sonuçsuz 
</HEADLINE>
<TEXT>


Fenerbahçeli yöneticiler Mahmut Uslu ve Hakan Bilal Kutlualp, Rüştü için İtalya'da Barcelona Kulübü Başkanı Laporta ile görüştü, ancak taraflar anlaşmaya varamadı 


Fenerbahçe'nin, Rüştü Reçber'in transferi için dün Barcelona Kulübü ile pazarlık masasına oturduğu belirtildi. Sarı - Lacivertli yöneticiler Mahmut Uslu ile Hakan Bilal Kutlualp'in İtalya'da Barcelona Kulübü Başkanı Laporta ve Genel Direktör Beguiristain ile bir araya geldikleri açıklandı. 
Rüştü Reçber'in transferinin konuşulduğu görüşmede iki taraf da birbirine tekliflerini ilettiler. Her iki kulüp temsilcileri durum değerlendirmesi yapmak için süre istediler. 
Barcelona'nın, Fenerbahçe'nin yaptığı öneriye sıcak bakmadığı, şimdilik bir anlaşmaya varılamadığı öğrenildi. Rüştü'nün kesin durumunun bu hafta içinde netlik kazanacağı bildirildi. 
Bu arada toplantıda Fenerbahçe ile Barcelona arasında ileride yapılabilecek iş birlikleri hakkında da görüş alış verişinde bulunulduğu ifade edildi. 

Yağmur ilaç oldu 

Fenerbahçeli oyuncular günlerdir süren aşırı sıcaklardan sonra yağmurlu havayı görünce rahatladı, dünkü idman kıran kırana geçti 

Yeni sezon hazırlıklarını Samandıra Tesisleri'nde sürdüren Fenerbahçe'nin yağmurlu hava yüzünü güldürdü. Günlerdir aşırı sıcaklar nedeniyle sıkıntı çeken Sarı - Lacivertli futbolcular dün serin havada çalışmanın rahatlığını yaşadı. Kıran kırana mücadelelerin yaşandığı çift kalede ise gençlerin ortaya koyduğu performans teknik heyeti memnun etti. 
Almanya'da tedavisini sürdüren ve dün geleceği açıklanan Servet'in dönüşü ertelendi. Bugün testten geçirilecek olan Sarı - Lacivertli futbolcu yarın İstanbul'a gelecek. 
Bu arada yönetim yoğun istek üzerine Şükrü Saracoğlu Stadı'nın Telsim Kale Arkası Tribünü'ndeki koltuklarını da kombine kart şeklinde satma kararı aldı. Satışlara 9 Temmuz Cumartesi günü saat 10.00'dan itibaren Şükrü Saracoğlu Stadı'ndaki kombine kart merkezinde başlanacağı, tüm bloklar için kart bedelinin 350 YTL olacağı ifade edildi. 

Luciano patladı 

YUSUF DURSUN 

Fenerbahçe'nin tecrübeli savunma oyuncusu Luciano, kendisi hakkında çıkan transfer haberleri nedeniyle çok kötü bir tatil geçirdiğini söyledi. Brezilyalı yıldız, "Futbolu Fenerbahçe forması altında bırakmak istiyorum. Çünkü burası benim ikinci vatanım. Sporculuk hayatımın en güzel günlerini Türkiye'de geçirdim. Türk halkı bizi, biz de onları çok seviyoruz" dedi. 
Yeni sezonda da şampiyonluğu kimseye bırakmayacaklarını söyleyen Luciano, "Yeni arkadaşlarla birlikte Avrupa'da da adımızı duyuracağız. Özellikle Daum'un iki yıl daha Fenerbahçe'de kalması büyük kazanç. Başkanımızın en büyük hayalini bu sene gerçekleştirmeye çalışacağız" diye konuştu. 

Denilson için 4 milyon Euro 

MEHMET ÇİFTÇİ 

Real Betis Kulübü, Fenerbahçe'nin Denilson'un transferi için kendilerine 4 milyon Euro teklif ettiğini açıkladı. İspanyol yöneticiler, Sarı - Lacivertli kulübün geçen hafta resmi müracaatta bulunduklarını ancak önerilen rakamın düşük olması dolayısı ile teklifi geri çevirmek zorunda kaldıklarını ifade ettiler. Brezilyalı futbolcunun Fenerbahçe'yi ısrarla istemesi üzerine görüşmelerin devam ettiği de belirtilen açıklamada, Fenerbahçe ile bu hafta içinde yeni bir görüşme yapılacağı kaydedildi. 

Nihat ısrarı devam ediyor 

Sarı - Lacivertli yönetim Nihat Kahveci transferinde önemli adımlar attı. Real Sociedad ile milli futbolcunun kiralanması yönünde anlaşmaya varıldığı ve hafta sonuna kadar son noktanın koyulacağı ileri sürüldü. Bu arada Nihat'ın izin alarak Real Sociedad'ın sezon açılışına katılmadığı ve perşembe günü yönetim ile bir araya geleceği öğrenildi. Milli oyuncunun başkandan gitmek için izin isteyeceği bildirildi. 


</TEXT>
</DOC>
