<DOC>
<DOCNO> 398348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/yazar/altan.html </URL>
<DATE> 2005/11/27/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Tıkla... 
</HEADLINE>
<TEXT>


Her evden çıkışta, numarası belirsiz tek bir gözlük camı, iki bilardo topu, sapsız bir kazma gibi abuk sabuk şeyler alıp getiren biraz benavaca bir kocaya, bu kez dışarı çıkarken karısı 
- Bak demiş hiçbir şey alma, ama hiç, hiç, hiç... 
Benava koca, "hiç, hiç, hiç" diye mırıldana mırıldana yürümeye başlamış sokakta ve deniz kıyısına inmiş... 
Kıyıda iki kişi balık avlıyormuş. Bizim benava dikilmiş başlarına, mırıldanmasını sürdürerek 
- Hiç, hiç, hiç, hiç... 

Balıkçılardan biri, sonunda bir tokat çakmış suratına 
- Niye tepeme dikilmiş, hiç hiç hiç deyip duruyorsun, demiş. 
Bizimkinin başı önüne eğik 
- Peki ne diyeyim, demiş... 
- Oh maşallah ne de güzel tutuyor, ne de iyi tutuyor, de... 

Bizim benava, yine düşmüş yola, bir yandan da mırıldanıyormuş 
- Oh maşallah ne de güzel tutuyor, ne de iyi tutuyor, diye... 
O sırada bir cami avlusundan, omuzlarında elleriyle de tuttukları bir tabutla, 9-10 kişi çıkmış... 
Benava koca, mırıldana mırıldana geçmiş karşılarına 
- Oh maşallah ne de güzel tutuyor, ne de iyi tutuyor, diye diye... 
Ve bir tokat daha inmiş suratına 
- Ulan eşek herif, böyle mi denir cenazeye 
- Ya ne denir 
- Allah rahmet eyleye, Mevla rahmet eyleye, dersin... 

Benava ayrılmış oradan da, yine mırıldana mırıldana 
- Allah rahmet eyleye, Mevla rahmet eyleye... 
Bir süre yürüdükten sonra, cadde kıyısında arabaların çiğneyip ezdiği bir köpek ölüsüne rastlamış, bakmaya başlamış köpeğe mırıltısıyla birlikte 
- Allah rahmet eyleye, Mevla rahmet eyleye... 
Yoldan geçenlerden biri yaklaşmış yanına 
- Sen ne diyorsun be adam, demiş hiç rahmet okunur mu köpek ölüsüne 
- Ne diyeyim peki 
- Öf ne fena kokuyor, pöf ne fena kokuyor, dersin... 

Değişen mırıltılar ve devam eden yürüyüş 
- Öf ne fena kokuyor, pöf ne fena kokuyor... 
Bu kez de büyük bir mağazanın önünde vitrine bakan şık bir hanım görmüş. O da, yanına yaklaşıp kadının, bakmaya başlamış vitrine bir yandan da mırıldanıyormuş 
- Öf ne fena kokuyor, pöf ne fena kokuyor... 
Kadın sert bir bakışla kendisine dönmüş 
- Terbiyesiz adam, demiş utanmıyor musun bana böyle adice sataşmaya 
Benava 
- Affedersiniz efendim, demiş peki ne diyeyim 
Kadın 
- Hiç, demiş, hiçbir şey deme... 
Bizimki 
- Tamam, demiş çok teşekkür ederim size, hatırlattığınız için bana karımın ne dediğini... 
Ve 
- Hiç, hiç, hiç, diye tekrar dönmüş evine... 

Bu fıkrayla ne hukukun üstünlüğü konusu, ne Şemdinli olayları, ne Kürt sorunu, ne Kopenhag kriterlerine göre düşünce ve mizah özgürlüğü pöstekisi, ne de demokrasimizin aksaklıkları kastedilmiştir kimse alınmaya... 

Nasreddin Hoca'ya 
- Hoca, demişler bizim öğretmenlerle eğitim kadrosunun, çağdaş ülkelerdeki meslektaşlarına göre yoksulluğu ortada. Kendisi yoksul bir öğretmen, öğretebilir mi öğrencilere, okulları bitirerek rahat bir hayat kurmayı Meşhur bir laf vardır "kendisi muhtacı himmet bir dede, nerde kaldı gayrıya himmet ede"... 
Hoca 
- Öğretmenlerimiz, demiş okuyarak rahat bir hayatın nasıl kurulacağını öğretmekle değil, vatana nasıl layık olunacağını öğretmekle yükümlü... Bunda da çok başarılılar doğrusu... 
- Nasıl başarılılar 
- Politikacılarımızı kimler yetiştirdi Görmüyor musun, mübareklerin hepsi de, vatana ve vatandaşa layık olmaya çalışıyor kurtarmaya uğraşıyorlar vatanı da, vatandaşı da... 
- Neden kurtarmaya çalışıyorlar, savaş falan yok ki 
- Tabii önce yoksulluktan... 
- Evet ama öğretmenler oldum bittim hep yoksul yetiştirdikleri öğrenciler neden onlardan başlamıyor kurtarmaya vatandaşları 
- Önce kendilerini kurtarmayı yeğledikleri için vatanı kurtarıp kalkındırma sevdasıyla, öğretmenlere dönmek istemediklerinden... 

Tarihe kahramanlık destanları yazmakla ünlü Çanakkale için, gazeteler "Yağmura teslim oldu" diye başlık atıyorlar. 
Ne hazin 
Sular seller altında kalan yollarla caddeler geçilemiyormuş. 
Tek teselli oralarda yaşayan genç kuşağın da bizzat görüp anlamış olduğu yine tarihsel bir gerçeği Çanakkale'nin geçilemez olduğunu... 

Siyasal partilerimiz için de küçük bir fıkra 
Birbirinin tıpatıp aynı olan ikiz bebekler için, büyükanneler arasında bir tartışma başlamış 
- Şu sağdaki, soldakine daha çok benziyor... 
- Yok, yok şu soldaki, sağdakine daha çok benziyor... 
Ve bir türlü bir karara varılamamış. 

Eşref'in ünlü "Mezar taşı kitabesi" ile bitirelim yazıyı 
Kabrimi kimse ziyaret etmesin Allah için 
Gelmesin reddeylerim billah öz kardaşımı 
Gözlerim Ademoğlundan o rütbe yıldı kim 
Ben istemem Fatiha tek çalmasınlar taşımı 



</TEXT>
</DOC>
