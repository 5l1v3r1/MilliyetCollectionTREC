<DOC>
<DOCNO> 395483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonsiy11.html </URL>
<DATE> 2005/11/16/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Bakan Güler Elektriğe 3 yıldır zam yapmadık 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, elektrik üretiminde yerli girdi oranlarını artırmaları sayesinde elektriğe 3 yıldır zam yapmadıklarını, hatta zaman zaman indirime gittiklerini söyledi. Güler, "Üretimde yerli ve yabancı girdi oranları yüzde 50 olarak eşitlendi" dedi. 
     Güler, TBMM Plan ve Bütçe Komisyonu’nda, bakanlığı ve bağlı kuruluşların 2006 bütçesini sunarken, enerjiye özel önem verdiklerini ve bu konuda "klasik bir bakanlık olarak" çalışmadıklarını söyledi. 
     Kendileriyle yarıştıklarını ifade eden Güler, petrol fiyatlarının artmasına rağmen elektrik ve doğalgaz fiyatlarını artırmadıklarını kaydetti. Elektriğe 3 yıldır zam yapmadıklarını, hatta zaman zaman indirime gittiklerini anlatan Güler, "Geçmiş yıllarda böyle bir dönem yok. Biz görevi devraldığımızda, neredeyse elektriğe her hafta zam yapılıyordu. Bunu, elektrik üretiminde yerli girdi oranlarını artırarak başarıyoruz. Elektrikte yerli ve yabancı girdi oranları yüzde 50 olarak eşitlendi" diye konuştu. 
     Rusya’dan alınan doğalgazın tek fiyata bağlanması ve "almasan da öde" zorunluluğundan kurtulmalarıyla rahatladıklarını belirten Güler, kömür ve suya ağırlık vererek maliyetleri düşürdüklerini söyledi. 
     
     KÖMÜR 
     Hilmi Güler, kömür sahalarını özel sektöre açtıklarını belirterek, TKİ’nin kullanmadığı, boş bırakılan, ihmal edilmiş alanları yeniden değerlendirdiklerini ifade ederek, kömür alanlarını, elektrik üretmeleri için özel sektöre açtıklarını söyledi. 
     Mevcut kömür santrallarının yanına yenisini yapmak isteyeceklere de kolaylık sağladıklarını bildiren Güler, bu durumdaki yatırımcıların, mevcut altyapıdan yararlanacaklarını hatırlattı. 
     Bitirilememiş tesisleri de özel sektöre devretmeye başladıklarını bildiren Güler, elektrikte dağıtımdan sonra üretimi de özelleştireceklerini söyledi. 
     Elektrik şebekelerini yenileme çalışmasına başladıklarını da bildiren Güler, elektrik üretiminin arttığını, mevcut şebekenin, yükü kaldıramaz duruma geldiğini kaydetti. Güler, şebekeyi bazı yerlerde yeraltına aldıklarını belirterek, böylece görüntü kirliğinin azalacağını ve kayıp-kaçak oranının düşeceğini belirtti. 
     Yeni kömür ve su alanlarının belirlenmesi için bir seferberlik başlattıklarını anlatan Güler, MTA’nın eski güzel günlerine yeniden döndüğünü söyledi. 
     Güler, Türkiye’nin boşa akan sularını depolayacaklarını, bu yönde çalışmalar yaptıklarını bildirerek, Ege ve doğu Anadolu bölgelerinde zengin jeotermal yatakları bulunduğunu kaydetti. 
     Madencilik faaliyetlerini neredeyse üçe katladıklarını kaydeden Güler, ihracat ve üretimde de artış olduğunu bildirdi. 
     Bor Enstitüsü hakkında da bilgi veren Güler, bu kurumun faaliyetlerini sessiz sedasız yürüttüğünü ve çalışmalarının iyi gittiğini söyledi. Güler, zırh yapımı, seramik ve çimento üretiminde bor kullanılması için de çalışmalar yapıldığını kaydetti. 
     
     MİKRO BESLEYİCİ 
     Bakan Güler, "bir mikro besleyici" ürettiklerini bildirerek, bu besleyicinin, sarmısak üretimini yüzde 4 artırdığını söyledi. Güler, mikro besleyiciyi, yakında üreticilere tanıtacaklarını bildirdi. 
     TPAO’nun yurtdışında da faaliyetlerini sürdürdüğünü ifade eden Güler, bu kurumun Kazakistan, Azerbaycan, Türkmenistan, Libya ve Irak’ta faaliyetlerini sürdüğünü, yakında Rusya’da çalışmalara başlayacağını kaydetti. 
     Türkiye’nin, zorunlu alımlardan dolayı elinde fazla doğalgaz bulunduğunu ifade eden Güler, "Keşke bu kadar gazımız olmasaydı, keşke bağımlı olmasaydık" dedi. Doğalgazın tüketimi için şehirlerin ısıtılması projesini hayata geçirdiklerini bildiren Güler, 65 ilin doğalgazla ısınmasını hedeflediklerini söyledi. 
     Silivri ve Tuz Gölü’nde doğalgaz depolanması için yeraltı depoları yapıldığını belirten Güler, enerjide "arz güvenliğinin" önemine de dikkati çekti. 
     
     MISIR DOĞALGAZI 
     Hilmi Güler, Mısır’dan, boru hattı ile Türkiye’ye doğalgaz getirileceğini bildirerek, boru hattının, Mısır-Ürdün-Suriye-Türkiye güzergahını izlediğini söyledi. Hattın, Suriye’nin ortalarında olduğunu kaydeden Güler, daha sonra Kilis’ten Türkiye’ye gireceğini anlattı. 
     Bakü-Tiflis-Ceyhan BTC petrolünün en geç Pazartesi günü Türkiye’de olacağını bildiren Güler, 90 gün sonra da Ceyhan’dan tankerlere yükleneceğini söyledi. 
     
     ROTERDAM ÖRNEĞİ 
     Bakan Güler, enerji hatlarını Ceyhan’da birleştirmeyi düşündüklerini kaydederek, "Ceyhan’ı bir Roterdam yapmak istiyoruz" diye konuştu. 
     Güneş enerjisinden daha fazla yararlanılmasını isteyen Güler, 100 tane "güneş sobası" geliştirdiklerini, bunları köylere dağıtacaklarını söyledi. Güler, MTA’nın bahçesinde de bir örnek soba bulunduğunu ve bunun çok amaçlı kullanıldığını anlattı. 
     
     TAHKİM 
     Bakanlığı ve bağlı kuruluşlarda 8 bin proje olduğunu bildiren Bakan Güler, bunların bazılarının tahkimde olduğunu söyledi. 
     Tahkimdeki proje bedellerinin 1.9 milyar dolar olduğunu açıklayan Güler, "Bizden önceki dönemlerde bu projelerle ilgili karışıklıklar olmuş, tahkime gidilmiş, bunları düzeltmeye uğraşıyoruz" dedi. 
     Güler, bakanlığı ve bağlı kuruluşların projeleri için 2006 yılında kullanılmak üzere 5 milyar YTL ayrıldığını kaydetti. 
     
</TEXT>
</DOC>
