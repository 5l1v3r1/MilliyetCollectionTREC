<DOC>
<DOCNO> 350024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonsiy17.html </URL>
<DATE> 2005/06/08/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Baykal Türkiye'de kredi zaten işini çözmüş olanlara veriliyor 
</HEADLINE>
<TEXT>

     CHP Genel Başkanı Deniz Baykal, Türkiye’de yeni bir yapılanma ortaya koymak için fırsat arayanlara değil, köşeyi tutmuş olanların daha da ileriye gitmesi için kredi verildiğini, bunun Türkiye’nin temel yanlışı olduğunu söyledi. Baykal, bunun sonucunda Türk ekonomisinin üretken, yenileşen, yapısal değişim geçiren bir ekonomi olmaktan çıktığını savundu. 
     Baykal, Hilton Oteli’nde düzenlenen "KOBİ’ler Verimlilik ve Bilişim Zirvesi"nde yaptığı konuşmada, bütün dünyada ekonominin temelini KOBİ’lerin oluşturduğunu belirtti. 
     20. yüzyılın başlarından itibaren ortaya çıkan temel dinamiklerin 
     bilinen ekonomik kuramları değiştirdiğini, ekonominin ana unsurunun bugün bilgi oluşturduğunu ifade eden Baykal, bilgiyi değerlendirebilme kabiliyetinin ekonomik başarıyı belirlediğini kaydetti. Başarılı ekonominin geçmişte "en büyük ekonomi" olarak değerlendirilirken artık ölçek kavramının değiştiğini, büyük şirketler krizlerde batarken, küçüklerin esnek yapısıyla bunları fırsata dönüştürebildiğini anlatan Baykal, gereksiz büyüklüklerden kurtulan ekonomik yapılanmanın tercih edilmeye başlandığını dile getirdi. Gelinen noktada üretimin daha demokratik bir yapıya kavuştuğunu, globalleşmenin olumlu ve olumsuz unsurları beraberinde getirdiğini vurgulayan Baykal, Fransa ve Hollanda’da AB Anayasası için yapılan referandumlarda ortaya çıkan tablonun globalleşmenin toplumun çeşitli kesimlerini dışlamasına refleks olarak değerlendirildiğini ifade etti. Baykal, bütün dünyada KOBİ’lerin ekonomi içindeki sayısal ağırlığı, istihdam ve üretim payının çok yakın olduğunu bazı ülkelerden örnekler vererek anlattı. Baykal, şöyle devam etti "KOBİ’lerin toplam kredi içinde aldığı pay, ABD’de yüzde 42.7, Japonya’da yüzde 50, Fransa’da yüzde 48, Türkiye’de yüzde 5-6 dolayında. KOBİ tablosunun en anlamlı istatistiği budur. Türkiye’de kredi maalesef zaten işini çözmüş olanlara veriliyor. Yeni bir yapılanma ortaya koymak için fırsat arayanlara değil, köşeyi tutmuş olanlara, daha da ileriye gitmesi ya da finansman yükünü asgari indirmesi için ek destek olarak verilmektedir. Türkiye’nin temel yanlışı budur. Onun sonucu olarak Türk ekonomisi üretken, yenileşen, yapısal değişim geçiren bir ekonomi olmaktan çıkmakta, statükonun hakimiyetini pekiştiren bir anlayışa, bizim finansman kadromuz bu hakkı vermektedir. Türkiye’de en büyük işadamı, en büyük krediyi kullanıyor. Biraz da kendi paranla çalış kardeşim. Paylaşarak, açılarak çalış. Bunu değiştirmek lazım. KOBİ, parası olmadığı için küçük kalmıştır. Ama verimliliğini sağlayacak kapıyı açmak lazım." CHP Lideri Baykal, bilişim alanında da çok ciddi bir açılıma gereksinim duyulduğunu, bilgi teknolojilerini stok ve envanter takibinde kullanmaktan çıkılarak karar sürecini etkileyen bir noktaya getirmek gerektiğini kaydetti. KOBİ’lere yönetim ve finansman danışmanlığı sisteminin oturtulması ve geliştirilmesinin zorunlu olduğunu vurgulayan Baykal, başka ülkelerin yazılımını kullanmak yerine, bunu üreten bir yapıyı oluşturmak gerektiğini ifade etti. Türk ekonomisinin sorunlarını büyük ölçüde KOBİ’lerin üstlendiğini, bu güçlükleri artıran ana unsurlar arasında Teşvik Yasası’nın bulunduğunu savunan Baykal, bu yasanın yeni KOBİ’lerin gelişmesini değil, güç koşullarda başarısını kanıtlamış olan kuruluşların haksız rekabetle mağdur edilmesi sonucunu doğuracağını söyledi. Baykal, "Bu yasa Türkiye’nin ekonomik kalkınmasını, gerçek verimliliği yakalamasını ciddi şekilde engelleyici bir etkiyi beraberinde getirmiştir" dedi. KOBİ’lerin dünyadaki en pahalı enerjiyi kullandığını, ağır vergi yükü altında kaldığını, kur politikasının sıkıntıyı daha da artırdığını ifade eden Baykal, "Devlet başarılı KOBİ’ye ortak olma iddiasından vazgeçmelidir" diye konuştu. 
     
</TEXT>
</DOC>
