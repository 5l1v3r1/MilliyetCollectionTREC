<DOC>
<DOCNO> 398980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/soneko46.html </URL>
<DATE> 2005/11/29/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Çelik Motor,Yeni Kia Rio'yu tanıttı... 
</HEADLINE>
<TEXT>

     Çelik Motor Genel Müdürü Alp Evcimen, Kia'nın başta Avrupa olmak üzere tüm dünyada yükselen bir satış grafiği çizdiğini belirterek, ''2005 yılı Ekim ayındaki satışları Avrupa'da yüzde 23.3 oranında artış göstermiştir'' dedi. 
     Anadolu Grubu'nun ilk şirketi olan ve Kia marka binek otomobil ve hafif ticari araç modellerinin Türkiye Distribütörü olan Çelik Motor'un 45. yıl kutlamaları kapsamında, Kia'nın yenilenen otomobili Rio, ünlü manken Adriana Karembeu'nun katıldığı bir toplantıyla tanıtıldı. 
     Toplantıda konuşan Alp Evcimen, Türkiye'de son 3 yıldır en hızlı büyüme gösteren marka konumunda olan Kia'nın, Türkiye otomotiv pazarındaki küçülmeye karşın 2005 yılında da 2004 yılında olduğu gibi yükselen bir grafik çizdiğini ifade ederek, 2004 yılında yüzde 142'lik bir artışla, yüzde 1.6 pazar payına sahip olan Kia'nın, 2005 yılının bu döneminde pazar payını yüzde 64 arttırarak, yüzde 2.54'e ulaştırdığını ve sıralamada ilk 10 arasına girmeyi başardığını anlattı. 
     Kia markasının başta Avrupa olmak üzere tüm dünyada yükselen bir satış grafiği çizdiğini kaydeden Evcimen, ''2005 yılı Ekim ayındaki satışları Avrupa'da yüzde 23.3 oranında, genel pazarda ise yüzde 24.3 oranında bir artış göstermiştir. 2005 yılının ilk 10 aylık döneminde Avrupa'da 173 bin 520 araç, Avrupa dışındaki pazarlarda ABD, Asya ve Pasifik, Ortadoğu ve Afrika 120 bin 22 araç satılmıştır'' diye konuştu. 
     Kia'nın genel pazarda gösterdiği başarıların yanı sıra, segment bazında da bir çok modelde lider olmayı başararak, pazarda kendisine özel bir yer edindiğini aktaran Evcimen, Sorento modeliyle SUV sınıfında yüzde 23.89'luk pazar payıyla liderliği yakalayan Kia'nın Picanto ile de A sınıfında yüzde 35'lik pazar payıyla yine lider durumda olduğunu söyledi. 
     Evcimen, Kia'nın dizel motorlu araç satışlarının toplam satışlarının yüzde 90'ını geçtiğini kaydetti. 
     Kia'nın dünya çapında aldığı çeşitli ödüllerle başarısını kanıtlamaya devam ettiğini belirten Alp Evcimen, ''Picanto Almanya'da en ekonomik otomobil unvanını kazanırken, Sportage Amerika'da yapılan bir araştırmada en iyi SUV seçilmiştir'' dedi. 
     
     YENİ RİO 
     110 beygirlik dizel motorlu, beş kapılı hatchback ve dört kapılı sedan modelleri bulunan yeni Rio'nun, içi ve dışıyla tamamen yeni, sportif ve farklı bir görünüme kavuşturulduğu belirtildi. 
     Daha uzun bir aks aralığı ve daha geniş bir iz mesafesine sahip olan yeni Rio'nun, hem sürüş hem de güvenlik açısından güçlendiği, yol tutuşunun daha da geliştirildiği, sürücü tepkilerine uyumlu bir şekilde esnek ve konforlu bir sürüş sunduğu kaydedildi. 
     Yeri Rio'nun 25 bin 260 YTL'den başlayan fiyatlarla satışa sunulduğu bildirildi. 
     
</TEXT>
</DOC>
