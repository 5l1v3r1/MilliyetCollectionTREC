<DOC>
<DOCNO> 381109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sondun03.html </URL>
<DATE> 2005/09/24/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
AB, Çerçeve Belge'de uzlaşı arıyor 
</HEADLINE>
<TEXT>

     Uzun tartışmaların ardından Kıbrıs karşı deklarasyonu üzerinde anlaşan AB, şimdi de Türkiye ile yürütülecek müzakerelerle ilgili Çerçeve Belge'de uzlaşı arıyor. 
     Atina Haber Ajansı'na göre, önümüzdeki hafta Brüksel'de ele alınacak Çerçeve Belge taslağında Güney Kıbrıs'ın taleplerine cevap veren dört bölüm yer aldı. 
     
     Taslakta yer alan ifadelerden bazıları ise şöyle 
     "Türkiye, BM çerçevesinde ve AB ilkelerine uygun şekilde Kıbrıs sorununun toplu çözümü için desteğini sürdürmelidir" "Kıbrıs dahil tüm üye ülkelerle sorununun çözümüne katkıda bulunacak olumlu ortamın yaratılması için önlemler alınmalıdır" "Türkiye, Ek Protokol ve Gümrük Birliği Anlaşması'ndaki yükümlülüklerini yerine getirmelidir" "Üye olana dek Türkiye üçüncü ülkelere politikalarını ,uluslararası kuruluşlardaki tavrını, aşamalı olarak AB ile aynı çizgiye getirmelidir" 
     
     KIBRIS DEKLARASYONU 
     Türkiye, 29 temmuzda AB dönem başkanı İngiltere'nin Türkiye'ye gönderdiği Ek Protokol metnini Brüksel'deki Türk daimi temsilcisi Büyükelçi Oğuz Demiralp aracılığı ile imzaladı. 
     Türkiye, protokole imza atarken, Kıbrıs cumhuriyeti'ni tanımadığını da yayımladığı bir deklarasyonla ilan etti. 
     Deklarasyonun içeriği 
     Türkiye siyasi çözüm için kararlılığını sürdürmektedir Bu protokoldeki Kıbrıs Cumhuriyeti 1960'daki ortaklık devleti değildir Türkiye için Rum tarafı Kıbrıs Türk tarafını temsil etmemektedir Türkiye KKTC ile ilişkilerini değiştirmeyecektir Türkiye bu protokolle Kıbrıs Cumhuriyeti'ni herhangi bir şekilde tanımış olmayacaktır Kapsamlı çözümle birlikte Türkiye yeni oluşacak devlet ile ilişkiler tesis etmeye hazırdır Atina Haber Ajansı, bu paragraflarla Türkiye'den istenenin Güney Kıbrıs'ı tanıması ve liman ile hava sahasını Rum gemi-yolcu uçaklarına açması olduğunu savunuyor. 
     Ajansa göre, Türkiye'den Rum Kesimi NATO üyesi olmak istediğinde Güney Kıbrıs'ı veto etmemesi isteniyor. 
     Taslaktaki bir başka paragrafta üyelik müzakerelerin özü hükümetlerarası konferansta gerçekleştirilecek ve bu konferansta bir yandan tüm AB üyeleri, diğer yandan da aday ülke olacaktır" ifadesi kullanılıyor. Yani Türkiye'nin müzakerelerde 'Güney Kıbrıs'ı karşısında bulacağı mesajı veriliyor. 
     
     Paris ve Atina memnun 
     Bugün Paris'teki Elysee Sarayı'nda biraraya gelen Yunanistan Başbakanı Kostas Karamanlis ile Fransa Cumhurbaşkanı Jacques Chirac, karşı deklarasyonun 'tatmin edici' olduğunu söylediler. 
     Görüşmenin ardından açıklama yapan Fransa Cumhurbaşkanı Chirac, AB'nin Kıbrıs'la ilgili yayınladığı tek taraflı deklarasyonun Fransa'nın endişelerine cevap verdiğini belirtti. 
     
     Karşı deklarasyon 21 eylülde onaylanmıştı 
     AB Daimi Temsilcileri Komitesi, Kıbrıs karşı deklarasyonunu 21 eylülde onaylamıştı. Deklarasyonda, Türkiye'nin Kıbrıs Rum Kesimi'ni müzakere sürecinde tanıması gerektiğine vurgu yapılıyor. 
     Metinde ayrıca, Türkiye'ye liman ve havaalanlarını müzakere sürecinde Rumlara açması çağrısı da yapılıyor ve 1 mayıs 2004'ten itibaren AB üyesi olan 'Kıbrıs Cumhuriyeti'nin, uluslararası hukuk çerçevesinde devlet olarak tanındığı kaydediliyor. 
     Karşı deklarasyonda, Türkiye'nin tüm AB üyesi ülkeler ile arasındaki ilişkileri en kısa sürede ve hukuki olarak normalleştirmesi beklentisine yer veriliyor. 
     Metinde Türkiye'nin yükümlülüklerini yerine getirmemesi halinde, 3 ekimde resmen başlaması öngörülen tam üyelik müzakerelerinde ilgili başlıkların açılmayacağı mesajı veriliyor. 
     
</TEXT>
</DOC>
