<DOC>
<DOCNO> 355719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/ekonomi/eko04.html </URL>
<DATE> 2005/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
FED parayı yeniden ABD'ye çekebilir... 
</HEADLINE>
<TEXT>


Bu hafta başta AB müzakere çerçeve belgesi olmak üzere piyasanın yönünü etkileyecek gelişmeler yaşanacak. FED'in faiz artırımlarında yavaşlayacağına dair bir sinyal vermemesi durumunda ise gelişmekte olan piyasalara para girişi azalacağından bizde de satış baskısı artabilir 

SONGÜL HATISARU Finans atölyesi 

Piyasaları etkileyebilecek güçte haber akışının olacağı bir haftaya giriyoruz. AB'de işlerin karıştığı bir ortamda AB Komisyonu 29 Haziran'da Türkiye'ye ilişkin müzakere çerçeve belgesini açıklayacak. Piyasa bu konuyu şu ana kadar fiyatlamadı. Ancak müzakere çerçeve belgesinin 17 Aralık zirvesi kararından daha olumsuz unsurlar içermesi durumunda piyasalarda kısa vadeli bir dalgalanma yaşayabiliriz. Konunun uzmanları hayır oylarıyla sonuçlanan Fransa ve Hollanda referandumlarından sonra şimdi de bütçe krizi yaşayan AB'nin Türkiye ile müzakere koşullarının daha da ağırlaştırabileceğine ve bununda müzakere çerçeve belgesine yansımasından korkuyor. 
Hafta sonunda konuştuğumuz bir bankanın üst düzey yetkilisi, "AB'nin içine girdiği süreçte 17 Aralık zirvesinde yer alan üyelik müzakerelerinin ucu açık bir süreç olduğu, tarım ve işgücü dolaşımında kalıcı tedbirlerin getirilebileceği gibi hükümlerin müzakere çerçeve belgesinde de bulunmasına kesin gözüyle bakarken Türkiye'nin göstereceği diplomatik atakla bu maddelerin daha da ağırlaştırılmasına engel olunmasını" piyasanın başarı olarak kabul edeceğini ve olumlu tepki vereceğini söylüyordu. 

Hayal kırıklığı yaşanabilir 
Bu haftanın en önemli gündem maddesi diyebileceğimiz diğer bir gelişme ise FED toplantısı olacak. İçinde Türkiye'nin de yer aldığı gelişmekte olan piyasalara 15 Mayıs'tan bu yana para akışı sürüyor. Bu akımda ABD'de açıklanan enflasyon verilerinin düşük olması rol oynuyor. Düşük enflasyon rakamları global piyasalarda FED'in haziran toplantısında olmasa bile bir sonraki 9 Ağustos toplantısında faiz artırımlarına ara vereceği beklentisini doğurmuştu. Ancak hafta sonunda global piyasalarda 60 dolarlara çıkan petrol fiyatlarının ilerleyen dönemde ABD enflasyonu üzerinde baskı yaratma tehlikesi bulunuyor. 
Öte yandan ABD'de büyümenin çokta yavaş olmadığı görülüyor. Dolayısıyla FED 29 30 Haziran toplantısında 25 baz puanlık bir artırım yaparken faiz artırımlarında bir yumuşamaya gideceğine dair sinyal vermeyebilir. FED'in faiz artırımlarına devam edeceğine yönelik vereceği sinyal ise gelişmekte olan piyasaları "tatlı rüya"dan uyandırabilir. FED'in düşük enflasyon rakamlarına karşın ölçülü faiz artırımlarına devam edeceği sinyali gelişmekte olan piyasalarda bir satış dalgası yaşatacağından Türkiye piyasaları da bundan payını alacaktır. 

Ek protokol temmuza kalıyor Türkiye'nin müzakerelere başlaması için önkoşul olan ve gümrük birliğinin aralarında Kıbrıs Rum Yönetimi'nin yer aldığı yeni üyeleri kapsayacak şekilde genişletilmesini sağlayacak ek protokole imzanın ise temmuz ayında atılması bekleniyor. Hükümetin Ankara Anlaşması'nı bu ayın 28'inde imzalayacağına dair duyumlar vardı. 
Ancak AB'den doküman hazırlığından kaynaklanan gecikmeler yaşanırken hükümetin temmuz ayı içinde dönem başkanlığını devralacak ve Türkiye'nin üyeliğini destekleyen İngiltere'ye bir jest yapmak için ek protokolü temmuz ayı başında imzalaması bekleniyor. Ek protokolün imzalanması durumunda Türkiye 3 Ekim'de üyelik müzakerelerine başlaması için 17 Aralık zirvesinde önüne konan koşulları yerine getirmiş olacak. 

Mayıs ayı dış ticaret verisi 
Bu hafta perşembe günü mayıs ayı dış ticaret rakamları açıklanacak. Mayıs ayında piyasadaki beklenti anketleri dış ticaret açığının 4 milyar dolara ulaşarak rekor kırmasının beklendiğini gösteriyor. Dolar - euro paritesi 1.20 seviyesine gerilemesine rağmen içeride lira dolar karşısında son üç günde yaklaşık 1.2 YKr gerileyişle 1.3500 seviyesine geldi. Euronun gerilemesinde Avrupa Merkez Bankası'nın ECB 7 Temmuz'daki toplantısında faiz indirimi yapacağı beklentisi etkili oluyor. Euro bölgesinde faizlerin düşürüleceği beklentisine karşılık Amerikan Merkez Bankası FED'in ay sonunda yapacağı toplantıda yeni bir faiz artırımına gitmesinin beklenmesi de dolara destek veriyor. Dövizde yabancı girişiyle gevşek seyir devam etmesine karşın mayıs ayı dış ticaret verileri döviz piyasasında bir olumsuzluk yaratabilir. Ve 1.3500 seviyesinde bulunan dolar kuru yeniden 1.3600 seviyesinin üstünü deneyebilir. 

Sosyal güvenlikte sorun var 
Piyasa bir yandan da IMF anlaşmasının 1.gözden geçirmesinin tamamlanmasını bekliyor. Birinci gözden geçirmenin tamamlanması için önkoşul olan yasalardan sosyal güvenlik yasası tekrardan alt komisyona indirildi. Çok maddeli bu kanuna CHP'nin ciddi itirazları var. Alt komisyondan çıkacak kanunun tekrar Meclis Plan ve Bütçe Komisyonu'nda kabul edilmesi ve ardından Meclis'ten geçirilmesi gerekiyor. Bankacılık yasasında herhangi bir problem olmasa bile 1 Temmuz'da Meclis'in tatile girmesinden önce sosyal güvenlik yasasının da çıkarılması gerekiyor. 
Haziran sonunda tamamlanması beklenen IMF'in 1. gözden geçirmesinin gecikeceğine yönelik sinyallerin güçlenmesi durumunda piyasadaki iyimserliğin bir miktar zarar görmesi olası gözüküyor. 1. gözden geçirmenin tamamlanmasının ardından IMF yaklaşık 800 milyon dolarlık kredi dilimini serbest bırakacak. 


</TEXT>
</DOC>
