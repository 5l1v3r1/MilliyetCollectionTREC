<DOC>
<DOCNO> 369077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonyas08.html </URL>
<DATE> 2005/08/11/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Kararsız taraftar forma istiyor... 
</HEADLINE>
<TEXT>

     Nevşehir’in Ürgüp İlçesi’nde yaşayan ve yakınlarının farklı takımları desteklemeleri nedeniyle hangi takımı tutacağına karar veremeyen 7 yaşındaki Ege Terzioğlu, kendisine orijinal forma gönderen takımı destekleyecek. 
     Ürgüp’te, çocuklar için düzenlenen bir eğlence programında, yüzünü ay-yıldız, Fenerbahçe, Galatasaray ve Beşiktaş’ın renklerine boyatan Ege, dikkati çekti. 
     Henüz hangi takımı tutacağına karar veremediği için yüzünü bu şekilde boyattığını anlatan Terzioğlu, "Babam ve annem Beşiktaşlı, dedelerimin biri Beşiktaşlı, diğeri Fenerbahçeli. Dayılarımın ikisi Fenerbahçeli, biri Galatasaraylı, amcam Galatasaraylı. Hepsini çok seviyorum ama hangi takımı tutacağıma karar veremedim" dedi. 
     Bu yıl okula başlayacak olan küçük çocuk, babasının kendisini Beşiktaşlı yapmak istediğini, diğer yakınlarının da kendi takımlarını tutmaları için kendisini kandırmaya çalıştıklarını ifade ederek, "Takım tutmakta kararsız kaldım. Kimseyi üzmek istemiyorum. Hangi takım bana orijinal forma gönderirse, o takımı tutacağım ve gönderilen formayı odama asacağım" diye konuştu. 
     Babasının Ürgüp Belediyesi’nde çalıştığını söyleyen Ege Terzioğlu, formanın Ürgüp Belediyesi’ne gönderilebileceğini kaydetti. 
     
</TEXT>
</DOC>
