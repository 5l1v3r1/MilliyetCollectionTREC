<DOC>
<DOCNO> 364430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonspo09.html </URL>
<DATE> 2005/07/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Konyaspor, Batista için beklemede 
</HEADLINE>
<TEXT>

     Konyaspor, el sıkıştığı orta saha oyuncusu Batista'nın bonservisini ücretsiz almak için görüştüğü takımından yanıt bekliyor. 
     Konyaspor Futbol Şubesi Sorumlusu Bahattin Karapınar, 2005-2006 Futbol Sezonu'na hazırlık çalışmaları kapsamında girdikleri kamp süresi boyunca 6 hazırlık maçı yaptıklarını belirtti. 
     Bu maçların dördünden beraberlik, ikisinden de galibiyetle ayrıldıklarını ifade eden Karapınar, ''Kamp sonrasında Teknik Direktör Aykut Kocaman ile oturup görüştük. Orta sahaya bir oyuncu alınması gerektiği gündeme geldi. Biz de orta sahaya bir futbolcu bulmak için çalışma başlattık'' dedi. 
     Bazı oyuncularla görüştüklerini ve sonunda, daha önce Gaziantepspor ve Galatasaray'da forma giymiş Batista ile el sıkıştıklarını belirten Karapınar, şunları kaydetti 
     ''Şu anda Lucescu'nun çalıştırdığı Ukrayna'nın Shakthar Donetsk takımında oynayan Batista, Konyaspor'da oynamak istiyor. Kulubüyle görüştük. Biz bu oyuncuyu bonservisini ödemeden almak istiyoruz. Bu talebimizi kulüp yöneticilerine bildirdik. Şimdi bonservisinin ücretsiz alınabilmesi için kulübün kararını bekliyoruz.'' Karapınar, hedeflerine ulaşabilecek iyi bir kadro oluşturduklarını vurgulayarak, ''Batista'nın dışında sürpriz bir transfer daha yapabiliriz. Bunu zaman gösterecek. Konyaspor ortaya koyacağı futbolla izleyenlere keyif verecek'' dedi. 
     
</TEXT>
</DOC>
