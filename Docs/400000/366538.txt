<DOC>
<DOCNO> 366538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonyas21.html </URL>
<DATE> 2005/08/02/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Çıplak dolaşmak için 40 yıl mücadele etti, giyinik gömüldü... 
</HEADLINE>
<TEXT>

     ABD’de, "halk arasında çıplak dolaşma hakkı" için onyıllarca mücadele eden ve bu yolda 20 kere tutuklanan nudist Robert Norton’un öldüğünde çıplak gömülme vasiyeti de yerine getirilmedi. 
     Halk arasında çıplak gezebilmenin "anayasal hak" olduğu iddiasıyla 40 yılını mahkemelerde geçiren 82 yaşındaki 2. Dünya Savaşı Gazisi Norton, gri renkte bol pantolon ve tişörtle ebediyete intikal etti. 
     Evinin bahçesinde çıplak dolaşan ve bu yüzden sık sık polisle başı derde giren Norton’un erkek kardeşi Jack Norton, "Ağabeyim çıplak gömülmeyecek" açıklamasında bulundu. 
     Bazı akrabaları, Norton’un savaştan sonra bazı ruhsal problemlerden muzdarip olduğunu söylerlerken, adli yetkililer, Norton’un sadece inatçı bir kişiliğe sahip olduğunu belirttiler. 
     Duane Norton adındaki kardeşi ise "O bir çıplak yaşama taraftarıydı. Doğaya dönme özlemindeki insanlar gibi çıplak olmayı tercih ediyordu. Barışsever bir insandı" dedi. 
     
</TEXT>
</DOC>
