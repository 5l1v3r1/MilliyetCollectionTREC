<DOC>
<DOCNO> 359783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/spor/spo12.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çılgın teklif 
</HEADLINE>
<TEXT>


Henüz bir transfer bombası patlatmayan İngiliz ekibi, Brezilyalı yıldız için Barça'ya akıllara zarar bir teklif götürmeye hazırlanıyor 


Transferde son iki sezondaki görüntüsünün çok uzağında sıradışı bir durgunluk yaşayan Chelsea bomba gibi bir teklif yapacak. Andriy Shevchenko için Milan'a yaptığı 85 milyon Euro'luk öneriden red cevabı alan Mavi - Beyazlılar şimdi de gözünü Ronaldinho'ya dikti. İtalyanlar'ın yüksek tirajlı spor gazetesi Corriere dello Sport, İngiliz ekibinin sahibi Rus dolar milyarderi Roman Abramovich'in sambacı yıldızı Stamford Bridge'e getirmek amacıyla harekete geçtiğini yazdı. Chelsea'nin 25 yaşındaki süperstarın bonservisi için Barcelona'ya 144 milyon dolar teklif edeceği, Ronaldinho'ya da sezon başına 17.3 milyon dolar olmak üzere 9 yıllık anlaşma önerisi götüreceği bildirildi. 

3 yıllık sözleşmesi var 
Eğer Katalan temsilcisi, Londra ekibinin bu akıllara durgunluk veren teklifini kabul ederse Brezilyalı yıldız toplam 290 milyon dolar maliyetle Chelsea formasını giyecek. Tabii bu transferin gerçekleşmesi Ronaldinho'nun futbol kariyerini de Chelsea'de tamamlaması anlamına geliyor. Ancak daha 3 yıllık anlaşması bulunan Ronaldinho'nun satılmasının taraftarlar arasında yaratacağı büyük infial ve Luis Figo'nun Real Madrid'e gitmesinin ardından gösterilen tepkinin bir daha tekrarlanmasından korkan Barça yönetimi ne kadar cazip olursa olsun tüm teklifleri görmezden geliyor. Bordo - Mavililer de ünlü yıldıza 5 yıllık daha imza attırmak için büyük çaba sarfediyor. Ronaldinho'nun ağabeyi ve aynı zamanda menajeri olan Roberto Assis de İtalyanlar'ın ortaya attığı bu iddia hakkındaki sessizliğini koruyor. 

Vieira, Juventus'a gitmek istiyor 
Bu arada Arsenal'in geçen sezon 40 milyon dolara Real Madrid'e satmadığı Patrick Vieira'yı bu sefer yaklaşık 20 milyon dolara Juventus'a verebileceği bildirildi. Fransız yıldızın yakın çevresine İtalya'ya gitmek istediğini söylediği ifade edildi. Arsenal'in Vieira'nın yerine oyuncu bulamama endişesi nedeniyle başarılı orta saha oyuncusunu Juventus'a verip, vermeme konusunda tereddüt yaşadığı da kaydedildi. 

Ronaldinho rüyası 

Roman Abramovich bu sezonda Stamford Bridge'e yıldız bir oyuncu getirmek konusunda kararlı. 15 milyar dolarlık bir servete sahip olduğu tahmin edilen Rus petrol kralı, şimdi de Ronaldinho'ya kafayı taktı. Shevchenko için Milan'dan, Gerrard için de Liverpool'dan 'hayır' yanıtı alan Abramovich, Brezilyalı süperstarı alamasa bile yaptığı teklifle ses getirecek. 


</TEXT>
</DOC>
