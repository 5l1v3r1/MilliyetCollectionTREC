<DOC>
<DOCNO> 369449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/yasam/axyas02.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yavru Caretta'ları diri diri gömdüler 
</HEADLINE>
<TEXT>


Belek'te bir otelin inşaatından çıkarılan tonlarca toprak, deniz kaplumbağalarının yuvalarının üzerine döküldü. Yaklaşık 600 yavru Caretta caretta, doğamadan öldü 

NAMIK KEMAL KILINÇ Antalya DHA 

Antalya Serik'teki Belek Turizm Merkezi'nde yapılan otelin inşaat alanından çıkan tonlarca toprak, yüzlerce Caretta caretta yavrusunu diri diri gömdü. 
Caretta caretta deniz kaplumbağalarının yuvalama alanlarında mayıs - eylül döneminde inşaat yapılması yasak olmasına karşın 20 gündür süren inşaat, sevimli canlılar için faciaya yol açtı. Orman alanında yapılan 5 yıldızlı, 1000 yatak kapasiteli otel inşaatından çıkan tonlarca hafriyat, kamyonlarla kaplumbağaların Türkiye kıyılarındaki en önemli yuvalama alanlarından biri olan sahile döküldü. 

12 yuvadan 8'i gömüldü 
Deniz kaplumbağalarının korunması için 8 yıldır çalışan Hacettepe Üniversitesi HÜ öğretim görevlileri ve öğrencilerinin belirlediği 12 Caretta caretta yuvasından 8'i, tonlarca toprağın altında kaldı. 
HÜ Öğretim Görevlisi Dr. Ali Fuat Canpolat, uyarılarına ve yasağa karşın inşaatın ve sahile toprak dökümünün sürdüğünü belirterek, "Anne yuvaya bir seferde ortalama 100 yumurta bırakır. Yumurtaların yüzde 70'inden canlı yavru çıkar. Bu durumda yaklaşık 560 yavru, 3 - 4 metrelik toprak yığınlarının altında öldü" diye konuştu. 

'İnşaat hemen durmalı' 
Yuvalama alanlarını korumak için büyük çaba harcadıklarını söyleyen Canpolat, 8 yuvanın göz göre göre kaybedildiğini belirterek şunları kaydetti 
"Bugün o toprağı, yuvalara zarar vermeden kaldırmaya başlasak en az bir haftada temizleyebiliriz. Yavruları kurtarma şansımız kalmadı." 
Bu arada, Çevre ve Orman Bakanlığı'nın, konuyu Antalya Çevre ve Orman İl Müdürü Mine Kara'ya iletmesi üzerine, bir ekip derhal Belek'e giderek konuyla ilgili rapor hazırladı. 
Milli Parklar Genel Müdürlüğü'ne bağlı Doğa Koruma Dairesi uzmanı biyolog İrfan Ekmekçi de, Caretta caretta yuvalama bölgesini katleden inşaatın hemen durdurulması gerektiğini vurguladı. 




</TEXT>
</DOC>
