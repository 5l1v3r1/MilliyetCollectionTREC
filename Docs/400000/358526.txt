<DOC>
<DOCNO> 358526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/spor/aspo.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Havuz buz gibi 
</HEADLINE>
<TEXT>


Futbol Federasyonu havuz sistemindeki yeni kriterleri açıkladı, ancak kaosu aşamadı. Fenerbahçe, Galatasaray, Beşiktaş ve Trabzonspor performansa göre dağılımın yapılacağı uygulamayı kabul etmeme kararı aldı 


Futbol Federasyonu Başkanı Levent Bıçakcı, Süper Lig yayın haklarının dağıtımına dair yeni model taslağı açıkladı. Bıçakcı, "Süper Lig ve Türkiye Kupası'nın isim hakkı satışa çıkarıldı. Geçen yıl 131 milyon YTL olan dağıtılacak para 152 milyon YTL'ye çıkarıldı. Devrim niteliğindeki bu havuzda eşit bir dağılım öngörüyoruz. Yeni sisteme göre gelirlerin yüzde 51'i performans payı, yüzde 49'u ise katılım payı olarak kulüplere dağıtılacak. Her kulüp 3 milyon YTL katılım payı alacak. Hiç kimse 'ben büyüğüm şu kadar parayı alırım' diyemeyecek" dedi. 

Erteleme isteniyor 
Yeni sisteme göre önümüzdeki sezon yüzde 51 performans payının yüzde 44'ü puan performansına göre Haftalık kazanılan puana göre dağıtılacak. Performans payı 2 sene boyunca her sene yüzde 1 artarak yüzde 46'ya çıkacak. Yüzde 7'si ise sezon performansına göre İlk 6'ya giren takımlara dağıtılacak. Yüzde 49'luk katılım payının yüzde 35'i dayanışma payı olarak 18 takıma eşit dağıtılacak. Yüzde 14'ü ise şampiyonlar payı olarak şampiyonlara şampiyonluk sayısı oranında dağıtılacak. Şampiyonluk payı 2 sene boyunca her sene yüzde 1 azalarak yüzde 12'ye inecek. 
Federasyonu'nun bu yeni planı özellikle dört büyük kulüpten büyük tepki gördü. Fenerbahçe, Beşiktaş, Galatasaray ve Trabzonspor'un ortak hareket ederek, uygulamanın 2008'e kadar ertelenmesi için uğraş verecekleri belirtildi. Futbol Federasyonu perşembe günü yapacağı toplantıda yeni havuz kriterlerini kulüplerle masaya yatıracak. 


</TEXT>
</DOC>
