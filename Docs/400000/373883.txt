<DOC>
<DOCNO> 373883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur15.html </URL>
<DATE> 2005/08/29/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Turist kadınlara önce taciz sonra kapkaç 
</HEADLINE>
<TEXT>

     Ufuk BALKİS ANTALYA, DHA 
     

      ANTALYA’ya tatile gelen Belçikalı iki kadın turisti taciz ettikten sonra çantalarını alıp kaçan iki kapkaççı, polisin operasyonuyla kısa sürede yakalandı. 
     Atatürk Caddesi'nde dün akşam saat 22.30 sıralarında gezintiye çıkan Belçikalı kadın turistler 59 yaşındaki Tinnernans Danielle ve 45 yaşındaki Scallquin Arelle, Ziraat Bankası Şubesi yanında iki gencin cinsel tacizine uğradı. Şaşkınlık yaşayan turistlerin çantalarını kapan tacizciler kaçmaya başladı. Kısa süreli şok yaşayan iki kadın, bağırmaya başladı. Vatandaşların durumu bildirmesi üzerine olay yerine polis ekipleri sevk edildi. 
     Kapkaççıların kaçabileceği noktalarda önlem alan polis, verilen eşkale uygun 17 yaşındaki İ.A. ve 18 yaşındaki S.Ö’yü saklandıkları harabe bir binada yakaladı. 
     Yenikapı Polis Merkezi'ne getirilen iki zanlı, yapılan yüzleştirmede, Belçikalı turistler tarafından teşhis edildi. Ancak yapılan aramalara rağmen turist kadınların çantaları bulunamadı. 
     Zanlıların sorgusunun devam ettiği ifade edildi. 
     
</TEXT>
</DOC>
