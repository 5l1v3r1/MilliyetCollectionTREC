<DOC>
<DOCNO> 355405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/soneko04.html </URL>
<DATE> 2005/06/25/ </DATE>
<TIME> 01.20 </TIME>
<AUTHOR>  </AUTHOR>
<HEADLINE>
Rusya'nın ithalat yasağı pazartesi kalkıyor 
</HEADLINE>
<TEXT>

     Tarım ve Köyişleri Bakanı Mehdi Eker, "Pazartesi gününden itibaren Rusya'nın yasak koyduğu 136 ürün grubundan 109 tanesinde yasak tamamen kaldırılacak" dedi. 
     Eker, Kayseri'nin Yeşilhisar İlçesi'ne bağlı Musahacılı Köyü'nde tapu dağıtım törenine katıldı. Burada gazetecilerin sorularını yanıtlayan Bakan Eker, Rusya'nın 30 Mayıs'ta Türk meyve sebze ihraç ürünlerine koyduğu yasağı hatırlatarak, yasağın kaldırılmasıyla ilgili olarak Rusya Tarım Bakanı ile dün Moskova'da görüştüğünü kaydetti. 
     Rusya'nın, yasağın kaldırılması ile ilgili tekliflerini kabul ettiğini belirten Bakan Eker, şunları söyledi 
     "Pazartesi gününden itibaren Rusya'nın yasak koyduğu 136 ürün grubundan 109 tanesinde yasak tamamen kaldırılacak. Pazartesi gününden itibaren bu ürünlerin Rusya'ya ihracı serbest olacak. 27 ürün grubu için de çarşamba ve perşembe günü Rusya'dan yaklaşık 12 uzman gelecek. Sistemimizin güvenilir bir sistem olduğunu, bu yöntemle tüm Avrupa ülkelerine ihracat yaptığımızı, dolayısıyla şeffaf olduğumuzu, gelip denetleyebileceklerini söyledik. Oradan 12 civarında uzman gelecek. Onlar da bu sertifikasyon sistemini burada görecekler. Bununla birlikte önümüzdeki hafta itibariyle diğer ürün grupları için de Rusya'ya ithalat yasağı kalkmış olacak. Bu Türk çiftçisi için, Türk ihracatçısı için memnuniyet verici bir gelişme. Ülkemiz için çok önemli bir gelir kaynağı idi. Rusya'ya 250 milyon dolar civarında tarım ürünleri ihracatımız var. Bu sorun böylelikle çok kısa sürede çözülmüş oldu. Onlar da bize AB ile bu sorunu yaşadık. Bazıları ile 6 ayda, bazıları ile 8 ayda, bazıları ile 14 ayda bu sorunu çözdük dediler. Çok şükür bizimle olan sorun 1 ay dolmadan çözüldü. Hayırlı uğurlu olsun." Bakan Eker, Rusya'nın uyguladığı yasak nedeniyle Türkiye'nin uğradığı maddi zararın henüz belli olmadığını bildirdi. 
     Gazetkecilerin, uzmanlar tarafından incelenecek 27 ürün grubu için ne tür gerekçeler öne sürüldüğünü sormaları üzerine Bakan Eker, şöyle konuştu 
     "Biz dedik ki, daha önce AB ile bu sorunu nasıl çözdüğünüzü biliyoruz . Ortak bir mutabakat zaptı imzalanmış. Biz de aynı mutabakat zabtını imzalamaya hazır olduğumuzu söyledik. AB meseleyi çözerken, ön kontrollü bir ihracat sertifikasyon uygulaması yapmış. Biz de bunu yapabiliriz dedik. Sistemimize güveniyoruz, şeffafız, buyurun siz gelin beraber bunları inceleyelim dedik. Bu 27 ürün grubu da bunlar içinde. Daha çok meyve ve sebzelerin bir kısmı bu 27 ürün grubu içine giriyor. Bir bölümü de 109 ürün grubu içinde yer alıyor." Törende, 296 çiftçiye tapuları verildi. Toplam 8339 dekar sulu tarım arazisinin çiftçilere 4 yıl ödemesiz, 10 yıl faizsiz eşit taksitler halinde satıldığı belirtildi. 
     
</TEXT>
</DOC>
