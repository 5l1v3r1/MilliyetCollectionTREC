<DOC>
<DOCNO> 361859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sondun02.html </URL>
<DATE> 2005/07/17/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Bush, kara ve demiryolu toplu taşımının güvenliğini ihmalle suçlanıyor 
</HEADLINE>
<TEXT>

     ABD'de hava ulaşımı güvenliğinin, metro, karayolu ve demiryoluyla yapılan toplu taşımın güvenliğinden daha önemli olduğunu savunan İç Güvenlik Bakanı Michael Chertoff'a ve onun şahsında Başkan George Bush yönetimine tepkiler yağıyor. 
     Toplu taşımın güvenliğinin ilerletilmesi için yeni federal fonlar ayrılmasına karşı çıkan Chertoff, gazetecilere açıklamasında, havayolu taşımacılığının daha önemli olduğunu belirterek, ''Metroda patlayan bir bomba 30 kişinin yaşamına mal olur, uçaklarla yapılan terörizmin ise 3 bin kişiyi öldürme potansiyeli var'' dedi. Chertoff, bu nedenle metro, otobüs ve trenlerle yapılan toplu taşımda güvenliği artıracak ilave önlemlerin, federal bütçeden değil, ABD'yi oluşturan eyaletler tarafından karşılanması gerektiğini söyledi. 
     Başkan George Bush yönetiminin tercihini bu yönde belirlemesinin ardından ABD Senatosu'nda yapılan oylamada, havayolu ve sınır güvenliğinin artırılması için İç Güvenlik Bakanlığı'na 31 milyar dolarlık bütçe sağlanması kararlaştırıldı. Metro, otobüs ve trenlerle yapılan toplu taşımın güvenliğinin geliştirilmesi içinse ek ödenek verilmedi. 
     Chertoff ve Bush yönetiminin bu tutumuna, muhalefetteki Demokrat Parti'nin yanı sıra iktidardaki Cumhuriyetçi Parti'nin bazı önemli isimleri şiddetli tepki gösterdi. 
     New York'un Cumhuriyetçi belediye başkanı Michael Bloomberg, Chertoff ile kesinlikle farklı düşündüğünü belirterek, ''Uçakların güvenliğiyle ilgili kaygılanmalısınız. Ancak insanların metrolarla, otobüslerle sürdürdüğü günlük yaşamlarını da korumak zorundayız'' dedi. 
     Demokrat Parti'nin haftalık radyo konuşmasını yapan New Jersey eyaleti milletvekili Robert Menendez de federal hükümetin, son 4 yılda uçaklarla yolculuk eden her kişi için 9 dolar harcadığını, toplu taşım araçlarını kullanan yolcu başına yapılan harcamanınsa sadece 1 cent olduğunu söyledi. Menendez, Bush yönetiminin, ulaşımda toplu taşımı kullanan Amerikan vatandaşlarının güvenliğini ve yaşamını tehlikeye attığını savundu. 
     
</TEXT>
</DOC>
