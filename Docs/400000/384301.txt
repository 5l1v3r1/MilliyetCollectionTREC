<DOC>
<DOCNO> 384301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sontur26.html </URL>
<DATE> 2005/10/05/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Nurettin Ersin'in cenazesinde komutanlar da saf tuttu 
</HEADLINE>
<TEXT>

     Ankara'da hayatını kaybeden Emekli Orgeneral Nurettin Ersin'in cenazesi Cebeci Askeri Şehitliği'nde toprağa verildi. 
     Genelkurmay Başkanlığı'nda düzenlenen törenin ardından Ersin'in cenazesi Kocatepe Camii'ne getirildi. 
     Ersin'in kardeşi Nejat Ersin, oğlu Oktay Ersin, kızı Yıldız Ülgenalp ve damadı İnal Ülgenalp, cami avlusunda taziyeleri kabul etti. 
     Milli Savunma Bakanı Vecdi Gönül ve İçişleri Bakanı Abdülkadir Aksu'nun ardından Başbakan Recep Tayyip Erdoğan, Dışişleri Bakanı ve Başbakan Yardımcısı Abdullah Gül, Devlet Bakanı Ali Babacan birlikte camiye gelerek Ersin'in ailesine başsağlığı dileklerini ilettiler. Erdoğan ve beraberindeki bakanlar öğle namazı için camiye geçtiler. 
     Bu sırada Cumhurbaşkanı Ahmet Necdet Sezer, camiye gelerek, Ersin'in ailesine başsağlığı diledi. Sezer, ardından Genelkurmay Başkanı Özkök ile bir süre ayak üstü sohbet etti. 
     Öğle namazının ardından Ersin için cenaze namazı kılındı. Namazda, Başbakan Erdoğan ve bakanların yanı sıra Genelkurmay Başkanı Orgeneral Özkök, Kara Kuvvetleri Komutanı Orgeneral Yaşar Büyükanıt ve bazı komutanlar ile DYP Genel Başkan Yardımcısı Saffet Arıkan Bedük de saf tuttu. 
     Cenaze namazının ardından Ersin'in cenazesi top arabasına konuldu. Ersin'in cenazesi cami avlusundan top arabasına yerleştirilirken Cumhurbaşkanı Sezer, 7. Cumhurbaşkanı Kenan Evren, Başbakan Erdoğan, Orgeneral Özkök ve diğer bakanlar ile kuvvet komutanları yan yana durarak uğurlamaya katıldılar. Cenazenin top arabasına konulması beklenirken Evren ile Erdoğan'ın bir süre sohbet ettikleri görüldü. 
     Bu arada, Genelkurmay Başkanlarından emekli Orgeneral Necip Torumtay ile dönemin Milli Güvenlik Konseyi üyelerinden Tahsin Şahinkaya ve Nejat Tümer, MİT Müsteşarı Emre Taner, Emniyet Genel Müdürü Gökhan Aydıner, MGK eski Genel Sekreteri Tuncer Kılınç ve çok sayıda rütbeli asker de Kocatepe Camii'ne gelerek Ersin'in ailesine başsağlığı dileğinde bulundular. 
     Törenin ardından Ersin'in cenazesi, Cebeci Askeri Şehitliği'nde toprağa verildi. 
     
</TEXT>
</DOC>
