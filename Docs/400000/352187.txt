<DOC>
<DOCNO> 352187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/soneko15.html </URL>
<DATE> 2005/06/15/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
TEKEL, 8 bin 500 ton tütün imha edecek... 
</HEADLINE>
<TEXT>

     Tekel, uzun yıllardır elinde bulunan tütün stoklarından 8 bin 500 tonluk bölümünü imha etmeye başladı. 
     Tekel Genel Müdürü Sezai Ensari, vasfını kaybetmiş toplam 8 bin 500 ton tutarındaki tütünlerin usulüne uygun olarak müfettiş gözetiminde imhasına başlandığını açıkladı. 
     Tekel'in sigara harmanlarında AB ve Dünya Sağlık Örgütü normlarına uygun kalitede tütün kullandığını vurgulayan Ensari, bu doğrultuda kuruluşun, ihtiyacı olan tütünleri doğrudan tütün üreticisinden satın aldığını, kaliteli tütünlerin özenle seçilerek kullanıldığını bildirdi. 
     
     DESTEKLEME TÜTÜNLERİ 
     Ensari, Tekel'in 2002 yılına kadar kendisine verilen ''ekici tütün piyasalarının desteklenmesi'' görevi kapsamında kendi ihtiyacı dışında, üretici elinde kalan tütünleri devlet nam ve hesabına satın aldığını hatırlattı. 
     Tekel Genel Müdürü, bu kapsamda satın alınan tütünlerle oluşan stokların 330 bin ton seviyelerini aşmasına rağmen, son yıllarda yapılan ihracat ve alınan tedbirler sayesinde Mayıs ayı itibariyle 220 bin ton seviyelerine düştüğünü bildirdi. 
     
     İMHA EDİLECEK TÜTÜNLER 
     Sezai Ensari, vasfını kaybetmiş, sigara tüketicisinin arzu ettiği ve istediği sigaraların yapımında kullanılamaya elverişli olmayan, ihracat kabiliyeti de bulunmayan, ekonomik değerini yitirmiş olan eski yıllara ait 8 bin 500 ton tütünün bakım, depolama, işçilik, nakliye, zararlılarla mücadele ve sigorta gibi masrafları olduğunu hatırlattı. 
     Ensari, bu masraflardan tasarruf sağlamak ve Hazine'yi de her yıl oluşan yüzlerce trilyon liralık zararlardan kurtarmak amacıyla, konusunda uzman teknik elemanlardan oluşan teknik heyetlerce tespit edilen tütünlerin usulüne uygun olarak müfettiş gözetiminde imhasına başlandığını açıkladı. 
     
</TEXT>
</DOC>
