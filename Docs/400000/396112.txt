<DOC>
<DOCNO> 396112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sonspo27.html </URL>
<DATE> 2005/11/18/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Serhat Akın Hakem iyi bir maç yönetti... 
</HEADLINE>
<TEXT>

     Mehmet Özdemir Bildiriyor 

Belçika Birinci Futbol Ligi'nde RSC Anderlecht'de forma giyen milli futbolcu Serhat Akın, '''Türkiye'ye ağır bir ceza gelmez. Olayları başlatan İsviçreliler'di'' dedi. 
     İsviçre maçından sonra dün Belçika'ya gelen Akın, ayağının tozuyla antrenmanlara başlarken, spor gazetesi Gazet Van Antwerpen'e, İsviçre maçını ve maçtan sonra çıkan olayları değerlendirdi. 
     Türkiye için çok büyük bir ceza beklemediğini belirten Akın, ''Türkiye, Dünya Kupası'na gidemediği için çok üzgünüm. Gerçekten Türk Milli Takımı, tarihinin en güzel maçlarından birini oynadı'' diye konuştu. 
     Açıklamasında, FIFA Başkanı Joseph Blatter'in olaylarla ilgili yorumlarına da değinen Akın, şunları söyledi 
     ''Türkiye'nin 2010 Dünya Kupası elemelerine katılmaması gibi bir ceza alması söz konusu değil bence. Bütün olay İsviçreli bir futbolcunun, antrenör Mehmet Özdilek'e tekme atmasıyla başladı. Ancak olayları o kadar da büyütmeye gerek yok. 
     İsviçreliler, İsviçre'deki maçtan bu yana bize hep küfür ettiler. Antrenörümüze ''mafya patronu'' ve ''it'' gibi kelimeler söylediler. İsviçre'deki maçta, soyunma odasına kalecimiz Volkan'ın kafasına tekme attılar. Biz buna rağmen sinirlerimize hakim olmaya çalıştık ve iyi bir maç çıkardık.'' 
     
     ''DE BLEECKERE ÇOK İYİ BİR MAÇ YÖNETTİ'' 

     Akın, Belçikalı hakem Frank De Bleeckere'in çok iyi bir maç yönettiğini, yalnızca belki bazı penaltı pozisyonlarının tartışılabileceğini ifade ederek, ''Bu tür maçlar, hakemler için çok zor maçlar. Bizim elenmemiz kesinlikle hakemin suçu değil. Bana göre maçı çok iyi yönetti. Maçtan sonra kendisini tebrik ettim. Bence Dünya Kupası'nda hakemlik yapmayı haketti'' diye konuştu. 
     Dünya Kupası'ndan elendiklerini, ancak RSC Anderlecht'te lig şampiyonluğu için çalışacağını anlatan Akın, Beşiktaş'a transferiyle ilgili henüz bir gelişme olmadığını, olursa düşüneceğini, ancak şu anki takımını çok sevdiğini söyledi. 
     Bu arada FIFA'nın, Belçikalı hakem De Bleeckere ve yardımcılarına, FIFA tarafından karar verilip açıklanıncaya dek konuşma yasağı getirdiği öğrenildi. 

     
</TEXT>
</DOC>
