<DOC>
<DOCNO> 389528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonsiy07.html </URL>
<DATE> 2005/10/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Milli Eğitim Bakanlığı'nda ''formatör öğretmen'' tartışması 
</HEADLINE>
<TEXT>

     Milli Eğitim Bakanlığı Eğitim Teknolojileri Genel Müdürlüğü, bilişim sınıfı bulunan okullara formatör öğretmen alınmasını isedi. Ancak, Ankara İl Milli Eğitim Müdürlüğü bu isteğe olumsuz yanıt verdi. Bakanlık, yeni bir yazı ile formatör öğretmen istihdam talebini yineledi. 
     Milli Eğitim Bakanlığı Eğitim Teknolojileri Genel Müdürlüğü 81 ilin Milli Eğitim Müdürlükleri’ne gönderdiği yazıda, bütün illerde pek çok okulda bilgisayar sınıfları, bilgisayar laboratuvarları ve bilişim teknolojisi sınıflarının kurularak faaliyete başlandığını belirtti. 
     Bakanlıkça geliştirilen bazı projelerin tamamlanması nedeniyle, önümüzdeki aylarda, bugüne kadar bünyesinde bilişim teknolojileri sınıfları bulunmayan ilköğretim okullarının tamamına yakınında bu sınıfların kurulmasının sağlanacağı bildirilen yazıda, öğrencilerin bu yatırımlardan çok kısa sürelerde yaygın ve yoğun olarak yararlanmaları gerektiği ifade edildi. 
     
     "FORMATÖR ÖĞRETMENLİK İÇİN BÜYÜK MALİ YATIRIMLAR YAPILDI" 

     Yazıda, bu sınıfların etkin ve bilinçli kullanılmasının, öğrencilerin çağa uygun olumlu davranış değişiklikleri kazanmalarına yardımcı sağlayacağına değinilirken, Bakanlığın formatör öğretmenlik müessesesi oluşturulurken, büyük oranlarda mali yatırımlar yapıldığı hatırlatıldı. 
     "FORMATÖR ÖĞRETMENLERİN İSTİHDAMINI SAĞLAYIN" Kurulan sınıfların güncelliklerini yitirmeden, okulların bu konuya destek vermeleri istenen yazıda, 180 saatlik bilgisayar formatör öğretmenlik eğitimine katılarak başarılı olmuş "formatör öğretmen"lerin bilişim teknolojisi sınıfı bulunan okullarda istihdam edilmeleri istendi. 
     
     "FORMATÖR ÖĞRETMEN GÖREVLENDİRMESİ YAPILAMIYOR" 

     Milli Eğitim Bakanlığı’nın il ve ilçe milli eğitim müdürlüklerine gönderdiği yazıya Ankara İl Milli Eğitim Müdürlüğü’nden ise ilginç bir yanıt geldi. Milli Eğitim Müdür Vekili Sabri İşgör imzalı yazıda, "İlimizde aktif görev yapabilecek istekli bilgisayar formatör öğretmen sayısı 106 kişi sınırlıdır. Ayrıca öğretmen açığı da hat safhada olduğundan bu yıl bilgisayar formatör öğretmeni görevlendirmesi yapılamamaktadır. Bakanlık oluru ile görev yapmakta olan bilgisayar formatör öğretmenlerinin görev süresi 12.10.2005 tarihinde sona ermektedir. Söz konusu öğretmenlerin belirtilen tarihte kadrolarını bulunduğu okullarda görevlerine başlamalarını ve gereğini rica ederim" denildi. 
     
     "BAKANLIKTAN YENİ BİR YAZI" 

     Bakanlık, yeni bir yazı ile onay süresinin dolmasına rağmen, halen bilişim teknolojisi sınıfına sahip okullara bilgisayar formatör öğretmen görevlendirilmeyerek, görev süreleri dolan bilgisayar formatör öğretmenlerin kadrolarının bulunduğu okullara geri döndüklerinin gözlendiğine işaret etti. Yazıda, öğretmen görevlendirilmesi yapılmaması nedeniyle projelerde telafisi mümkün olmayan aksamalar yaşandığı, bu konuda yapılan harcamalardan yarar sağlanamadığı ve gösterilen çabaların boşa gittiği bildirildi. 
     Yazıda, "Görev süreleri dolan bilgisayar formatör öğretmenlerin görevlendirlmelerinin yenilenerek, bilgisayar formatör öğretmen ihtiyacı olan diğer okullara da yeni görevlendirmeler yapılarak, görevlendirilmesi uygun görülecek öğretmenlerin adlarını içeren listenin gerekli Makam Onayı alınmak üzere Eğitim Teknolojileri Genel Müdürlüğü’ne teklif edilmesi" istendi. 
     
</TEXT>
</DOC>
