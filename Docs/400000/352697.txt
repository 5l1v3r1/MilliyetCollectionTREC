<DOC>
<DOCNO> 352697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur40.html </URL>
<DATE> 2005/06/16/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
13 yaşında evlendirilen kız, huzurevinden kaçtı 
</HEADLINE>
<TEXT>

     AĞRI’da düğünle evlendirildikten sonra Cumhuriyet Savcılığı tarafından Sosyal Hizmetler il Müdürlüğü’ne bağlı Ağrı Huzurevi’ne konularak koruma altına alınan 13 yaşındaki F.A. telefon açacağını söyleyerek, pencereden atladı ve kaçtı. Polis, kayıp küçük gelini aramaya başladı. 
     Ağrı’nın Fatih Mahallesi’nde oturan 13 yaşındaki F.A. ile aynı yaştaki A.A. geçen yıl birbirlerine ilgi duymaya başladıktan sonra aile arasında yapılan düğünle dünya evine girmişlerdi. Küçük yaştaki çocukların evlilik haberlerinin yayınlanması üzerine de Cumhuriyet Savcılığı soruşturma açmıştı. Çocukların birlikte yaşaması suçtur'' diyen Cumhuriyet Başsavcı Vekili Tamer Arifoğlu, F.A.’yı aileden alarak Sosyal Hizmetler İl Müdürlüğü’ne bağlı Huzurevi’ne yerleştirilirken, A. A.’yı da yaş tesbiti için Erzurum Atatürk Üniversitesi Tıp Fakültesi’ne göndermişti. 
     Kimsesiz yaşlıların barındığı Huzurevi’nde rahatsız olan F.A., ilk gecenin ardından bugün sabah saatlerinde görevlilere telefon açacağını bildirdi. Telefon açmak için ankesörlerin bulunduğu yere doğru ilerleyen F.A. açık bulunan birinci kat penceresinden atladı. Görevlilerin Kaçma, kaçıyor’ diye bağırmalarını duymayan F.A. kısa sürede gözden kayboldu. 
     Sosyal Hizmetler İl Müdürlüğü’nün Huzurevi’nden F.A.’nın kaçışını bildirmesi üzerine Emniyet Müdürlüğü’nden bir ekip, her iki aileden yardım istedi. Ne kendi ailesinin ne de damatın ailesinin yanında olmadığı belirlenen F.A.’nın bulunması için çalışmalar sürdürülüyor. 
     Ağrı Valisi Yusuf Yavaşcan, küçük gelin F.A.’nın kaçış olayını doğrularken, Çocuk için Huzurevi çok uygun değildi. Çünkü orası yaşlı insanların kaldığı bir yer. Mecburiyetten ve önlem açısından Huzurevi’ne yerleştirilmişti. Aslında Erzurum Çocuk Yuvası’na gönderilmesi lazımdı. Telefon açacağını bildiriyor. Görevlilerle birlikte giderken, pencereden atlıyor ve kaçıyor. Arama çalışmaları devam ediyor'' diye konuştu. 
     
</TEXT>
</DOC>
