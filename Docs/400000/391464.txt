<DOC>
<DOCNO> 391464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonspo05.html </URL>
<DATE> 2005/11/01/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Kleberson, Pancu, Mustafa ve Adem, forma giyebilir... 
</HEADLINE>
<TEXT>

     A.Gücü galibiyetiyle moral bulan Beşiktaş’a bir iyi haber de sakatlardan... Kleberson, Pancu, Mustafa ve Adem İspanya’da forma giyebilir. 
     Jean Tigana’nın gelişiyle teknik direktör sorunu çözüldü... Bolton, iki Konya ve Ankaragücü maçlarında 2 beraberlik, 2 galibiyet alınırken, yenilgi hüznü yaşanmadı... Önceki gece bir çok eksiğe karşın Ankaragücü önünde oynanan pozitif futbol göz kamaştırdı... Bu gelişmeler nedeniyle huzura kavuşan Siyah-Beyazlı camiaya, UEFA’daki kritik Sevilla maçı öncesi gelen müjdeli haberler bununla da bitmedi... Kulüp doktorları, dün teknik heyete sakatlarla ilgili bir rapor verdi. 
     
     Toraman da hazır ama... 
     Bu rapora göre Konya’dan sakat dönen ve Ankaragücü önünde dinlendirilen Kleberson’un İspanya’da yüzde 100 forma giyebileceği bildirildi. Ayrıca kasıklarında kanama meydana gelen Pancu, sağ ayağına darbe alan Mustafa Doğan, adale sorunu yaşayan Adem Dursun’un da tamamen hazır duruma geldikleri belirtildi. Takımla çalışmalara başlayan İbrahim Toraman’ın sağlık sorunu kalmadığı, sadece fizik kondisyon açıdan eksikleri bulunduğu Jean Tigana’ya iletildi. 

FANATİK 
     
</TEXT>
</DOC>
