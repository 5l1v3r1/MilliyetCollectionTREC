<DOC>
<DOCNO> 357910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/dunya/axdun02.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Arnavutlar sandığa gitti 
</HEADLINE>
<TEXT>


DIŞ HABERLER SERVİSİ 


Arnavutlar, dün genel seçimler için sandık başındaydı. Yaklaşık 2 milyon 800 bin seçmenin bulunduğu ülkede, 140 sandalyeli meclis için, 22 siyasi parti ve ittifak yarıştı. Seçimler, ülkenin NATO'ya katılma gayreti ve Avrupa Birliği ile ilişkilerinin geleceği açısından önem taşıyor. 
Ülkedeki 100 seçim bölgesinden 15'inde yapılan sandık çıkış anketleri, eski Devlet Başkanı Sali Berişa liderliğindeki Demokratik Parti'nin 11 bölgede, Başbakan Fatos Nano liderliğindeki Sosyalist Parti'ninse 4 bölgede üstünlük sağladığını gösterirken, iki parti de sandıkların kapanmasından kısa süre sonra zafer ilan etti. 
Sandık çıkış anketlerini yapan TV Klan isimli bir televizyon kanalı, anket sonuçlarının güvenilir olmadığını vurguladı. 

Tek farkları vergi 
Gerek sosyalistler gerekse demokratlar, NATO ve AB ile bütünleşmeden, Washington ile iyi ilişkilerden ve Irak, Afganistan, Bosna gibi ülkelere asker gönderilmesinden yana. İki parti arasındaki ana ayrılık, Demokratik Parti'nin yatırımları teşvik için vergilerin yarı yarıya kesilmesini önermesi. 


</TEXT>
</DOC>
