<DOC>
<DOCNO> 392672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/spor/spo03.html </URL>
<DATE> 2005/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Öztürk'ten büyük tepki 
</HEADLINE>
<TEXT>


Galatasaray'ın eski yöneticisi, Ribery ve Song'un menacerinin elinde bulunan belgenin basına sızdırılmasını anlamlı buldu 

HALİL ÖZER 


Galatasaray'da, Ribery ve Song'un menaceri Bruno Heidersfield'in, bir süre önce istifa eden yönetici Adnan Öztürk'ün imzasını taşıyan belgeye dayanarak, kulüpten para istemesi ortalığı karıştırdı. Öztürk dün yaptığı açıklamada "Neyin parasını istiyor Telefon parası mı, uçak bileti mi Ayrıca bu haziranda ortaya çıkan bir olay. Neden aylar sonra şimdi basına sızdırılıyor. Çok ilginç. Ancak konuyu araştırıp nedenini bulacağım" dedi. 
Menacer Heidersfield'in, haziranda böyle bir istekte bulunduğunu belirten Adnan Öztürk'ün, bir süre önce de başkanlığa adaylığı söz konusu olmuştu. Sarı-kırmızılı camiada birçok genç ismin adaylığı için baskı yaptığı Öztürk, "Acaba bununla ilgisi olabilir mi diye ister istemez düşünüyorum. Çünkü aklıma, nasıl karakterde insan olduğu bilinen bir menacerin isteklerinin, bu kadar ay sonra gündeme getirilmesini açıklayacak söz gelmiyor" diye konuştu. 

Kopya Başkan'da 
Bu arada menacer Heidersfield'in elindeki belgelerin kopyalarının, Başkan Özhan Canaydın'da da bulunduğu belirtiliyor. Adnan Öztürk bu durumla ilgili ise "Bu kulübün başına benim yaptığım işten dolayı bir kuruşluk zarar gelirse, öderim. Ama olay farklı. Birileri bir şeyler yapmaya çalışıyor. Yanlış yaptıysam hesabını veririm. Kulüpten böyle bir haber çıkması hiç hoş değil. Ancak tepem atarsa, ne yapacağımı bilirim" ifadesini kullandı. 

Aslan mesaiye 

Galatasaray'da, Teknik Direktör Eric Gerets'in, Diyarbakır maçı ardından futbolculara verdiği iki günlük izin sona erdi. Sarı - kırmızılı takım, bugün Florya Metin Oktay Tesisleri'nde toplanarak, Çaykur Rizespor'la gelecek hafta deplasmanda oynayacağı maçın hazırlıklarına başlayacak. Milli Takım kamplarında bulunan futbolcular antrenmanda yer almayacak. 


</TEXT>
</DOC>
