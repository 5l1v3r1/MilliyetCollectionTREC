<DOC>
<DOCNO> 358474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonyas14.html </URL>
<DATE> 2005/07/05/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Emma Shapplin Bundan sonraki albümüm biraz daha rock tarzında olacak 
</HEADLINE>
<TEXT>

     Dünyaca ünlü Fransız Soprano Emma Shapplin, kendisini opera sanatçısı olarak görmediğini söyledi. 
     Shapplin, "44. Uluslararası Bursa Festivali" kapsamında bu akşam Kültürpark Açık Hava Tiyatrosu’nda vereceği konser öncesi düzenlediği basın toplantısında, ilk kez geldiği Bursa’da bulunmaktan dolayı mutlu olduğunu belirtti. 
     Bursa’ya gelmeden önce İstanbul’da bir konser verdiğini ve havanın yağışlı olmasına rağmen çok sayıda kişinin konser alanını doldurduğunu ifade eden Shapplin, bu durumun Bursa’daki konserinde de yaşanacağını umduğunu ifade etti. 
     Müzik yaşantısına ilk olarak klasik müzikle başladığını belirten Shapplin, şöyle dedi 
     "Ardından, genç ve bağırmaya ihtiyacım olduğu için rock müzikle ilgilendim. Ondan sonra daha alçak seslerle söylemeye alıştım. Kendi yolumu bulmak amacıyla birçok tarzı denedim. En sonunda şimdi söylediğim tarz ortaya çıktı. Bundan sonraki albümüm biraz daha rock tarzında olacak." Ünlü sanatçı, hangi türde şarkı söylerse söylesin kullandığı vokal tekniğinin işe yaradığını ve bunun kendisine hayat verdiğine değinerek, albümlerinde ateş, su, hava gibi temaları kullanmasının nedenini ise çocukluğundan beri doğayla içiçe büyümesine bağladı. 
     Shapplin, müziğinin bu kadar geniş kitlelere ulaşmasında doğru zamanda doğru insanlarla karşılaşmasının önemli rol oynadığına işaret ederek, şunları söyledi 
     "Doğru zamanda doğru insanlarla doğru projelerde yer aldığıma inanıyorum. Kendimi klasik müzik veya opera şarkıcısı olarak adlandırmıyorum. Söylediğim tarz bu müziklerden etkilenmiş bir tarzdır. Benim müziğim pop ve rock yaklaşımlı bir müzik. 
     Şarkılarımdaki davul ritmi, yaptığım müziği direkt olarak operadan uzaklaştırıyor. Kendime hiç opera şarkıcı olarak bakmadım ve görmedim. 
     Şarkı söylerken bazen mırıldandığımı, bazen bağırdığımı görüyorum. 
     Zaten bunlar opera tekniğinde olmayan şeyler. Onun için kendimi opera sanatçısı olarak görmüyorum." Bir gazetecinin, "şarkılarınızda neden barok İtalyanca kullanıyorsunuz, daha şiirsel olduğu için mi " yönündeki sorusunu, "Evet en önemli nedenlerinden biri o" diye yanıtlayan Shapplin, şimdiye kadar sadece iki albüm çıkarmasının nedeninin sorulması üzerine de "Albüm yapmak için kendimi zorlamıyorum. Çünkü, albüm yapmak için kendimi zorlayarak istediğim noktaya ulaşacağımı sanmıyorum" dedi. 
     Shapplin, gerçek ismini kullanmamasının nedenine ilişkin soru üzerine de "Ütopik olsa bile herşeyin yaşanması taraftarıyım. Bir şekilde keşke isimsiz olsaydım. İsim benim için herhangi birşey ifade etmiyor. İsim de albüm, sahne ve bütün herşeyin bir parçası" diye konuştu. 
     
</TEXT>
</DOC>
