<DOC>
<DOCNO> 381984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonspo38.html </URL>
<DATE> 2005/09/27/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Malmö teknik direktörü Prahl Beşiktaş'ı yenecek gücümüz var... 
</HEADLINE>
<TEXT>

     UEFA Kupası 1. tur rövanş maçında 29 Eylül Perşembe günü Beşiktaş ile sahasında karşılaşacak olan İsveç'in Malmö takımı, turu geçme hesapları yaparken, teknik direktör Tom Prahl, Beşiktaş'ı eleyecek güçleri olduğunu söyledi. 
     Prahl, spor haberleri yapan internet sitesi ''www.ajansspor.com''a verdiği röportajda, geçmişte Avrupa'da başarılı olmuş bir kulüp olduklarını ve kesinlikle Beşiktaş'ı eleyip bir üst tura çıkmayı amaçladıklarını belirterek, ''Bu maçta beraberliğin de bize yeterli olacağının bilincindeyiz. Beşiktaş bizi yenebilmek için elinden geleni yapacak, biz de oluşacak açıklardan yararlanacağız. Ayrıca Beşiktaş'ı eleyecek gücümüz var'' dedi. 
     Sakatlığı devam eden Litmanen'in rövanş maçında da oynayamayacağını, ancak cezası sona eren Daniel Andersson ile sakatlığı geçen Persson'un Beşiktaş karşısında forma giyeceğini ifade eden Prahl, şunları kaydetti 
     ''İlk maçta galip gelmemizi sağlayan şey takım oyunuydu. Bireysel başarılara güvenirim ama her futbolcumun takım oyununu çok iyi sergilemesini isterim. İlk maçta bunu yansıtabildik. Amacımız ikinci maçta da takım oyununu kusursuz oynamak olacak.'' 
     
     ''BEŞİKTAŞ'IN, ANKARASPOR MAÇINI İZLEMEMİZ İYİ OLDU'' 
     Beşiktaş'ın, Ankaraspor ile yaptığı lig maçını yardımcısının izlediğini, o maçı kazanmak için sahaya çıkan Beşiktaş'ta maçın sonlarına doğru bir şeylerin ters gittiğini ve maçın kaybedildiğini anlatan Prahl, ''Bizim amacımız, tabii ki o maçta ters giden şeyleri yakalayıp ders çıkarmak ve bunlardan yararlanmak. Ankaraspor maçını izlememiz iyi oldu'' dedi. 
     Her ne kadar takım oyunu oynasalar da Beşiktaş maçında Ailton ve Youla'ya çok dikkat edip önlem alacaklarını, yıllardır tanıdığı Ailton'un neler yapabileceğini de çok iyi bildiğini vurgulayan Tom Prahl, maçla ilgili düşüncelerini şöyle açıkladı 
     ''Böyle üst düzey maçlarda tahmin yapamazsınız. Hele ki bu maçın ardından bir takım Avrupa'ya veda edecekse... Bu maçta bize beraberliğin yettiğini biliyorum. Bunun bilincinde maça çıkacağız, ama kazanmak için de elimizden geleni yapacağız.'' 
     
     RIZA ÇALIMBAY'IN DURUMU 
     Beşiktaş'ın üst üste maçlar kaybetmesi nedeniyle teknik direktör Rıza Çalımbay'ın zor günler geçirdiğini bildiğini belirten Malmö Teknik Direktörü Tom Prahl, ''Rıza Çalımbay'ın başarılı olmasını isterim, ama bu bize karşı olmasın'' dedi. 
     Ankaraspor maçını izleyen yardımcısının, yaşananları kendisine anlattığını ve bu tip durumların Türkiye'de çok olduğunu bildiğini ifade eden Prahl, başarı ve başarısızlığın çok ince bir çizgi olduğunu, özellikle de Rıza Çalımbay'da olduğu gibi bir baskının yaşanması durumunda, bu çizginin çok çabuk geçilebildiğini sözlerine ekledi. 
     
</TEXT>
</DOC>
