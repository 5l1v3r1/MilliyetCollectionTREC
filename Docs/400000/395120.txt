<DOC>
<DOCNO> 395120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/soneko42.html </URL>
<DATE> 2005/11/15/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
AKP'li Hotar KDV indirimi için çalışma başlatıldı 
</HEADLINE>
<TEXT>

     AK Parti Genel Başkan Yardımcısı Nükhet Hotar Göksel, KDV indirimi için çalışma başlatıldığını bildirdi. 
     Hotar, yaptığı yazılı açıklamada, iş dünyasının belini büken vergi oranlarıyla ilgili, hükümetin ciddi çalışma içinde olduğunu belirtti. 
     Serbest bölgelerle ilgili Başbakan Recep Tayyip Erdoğan'ın, partisinin Merkez Yürütme Kurulu'nda talimat verdiğini kaydeden Hotar, çok yakın bir zamanda serbest bölgelerle ilgili kolaylaştırıcı yasal düzenleme yapılacağını ifade etti. 
     Hotar, yasal düzenlemeyle birlikte serbest bölgelerin kazanımlarının, yeniden iade edilmesini hedeflediklerini kaydetti. 
     Hotar açıklamasında şu bilgilere yer verdi 
     ''KDV indirimi için çalışma başlatıldı. Bu çalışmalar şu anda son aşamaya geldi. Sağlık, eğitim ve gıda sektörlerinde uygulanan KDV indirimi, tekstil başta olmak üzere diğer sektörlere de yansıtılacak. KOBİ'lere kredi desteğinin sağlanmasının kolaylaştırılması için çalışma yapacağız.'' Kuzey Çevre Yolu projesinin 2006 yılı sonunda tamamlanacağını ifade eden Hotar, ''Bu konuda herhangi bir sapma olmayacak, Başbakanımızın verdiği söz yerine getirilecektir. Yolu, bütçe durumuna göre daha erken bitirmenin yollarını arıyoruz'' dedi. 
     
</TEXT>
</DOC>
