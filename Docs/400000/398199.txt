<DOC>
<DOCNO> 398199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/soneko15.html </URL>
<DATE> 2005/11/26/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
"Ulusal Pamuk Zirvesi" sonuç bildirgesi açıklandı 
</HEADLINE>
<TEXT>

     Diyarbakır'da yapılan ''Ulusal Pamuk Zirvesi'nin sonuç bildirgesinde, pamukta arz açığının kapatılması ve üretici gelirlerinin artırılması amacıyla uygun alanlarda, ikinci ürün pamuk yetiştiriciliğinin teşvik edilmesi gerektiği kaydedildi Tarım Üretim ve Geliştirme Genel Müdürlüğü'nce Diyarbakır Ticaret Borsası'nda düzenlenen, Tarım ve Köyişleri Bakanı Mehmet Mehdi Eker'in de katıldığı ''Ulusal Pamuk Zirvesi''nin sonuç bildirgesi açıklandı. Bildirgede, Türkiye için stratejik öneme sahip pamuk sektörünün mevcut sorunları, ileriye yönelik açılımlar ve ulusal pamuk politikasının gözden geçirilmesi amacıyla düzenlenen Pamuk Danışma Kurulları dışında ilk kez Diyarbakır'da ''Ulusal Pamuk Zirvesi'nin yapıldığı belirtildi. 
     Çalışma gruplarının çabasıyla ortak bir çalışma raporu elde edildiği ifade edilen bildirgede, milletvekilleri, bakanlık ve ilgili kamu kurum kuruluşları, üniversiteler, ziraat, ticaret ve sanayi odaları, ticaret borsaları, tarım satış kooperatif birlikleri ve özel sektör kuruluşlarının temsilcilerinden oluşan yaklaşık 150 kişilik uzman grubuyla geniş bir katılım sağlandığı kaydedildi. 
     Bildirgede, Ulusal Tarım Strateji Belgesi'nde hedefler doğrultusunda düzenlemelerin yapılması, AB uyum müktesebatının ve DTÖ kurallarının dikkate alınarak pamuk sektörünün geleceğinin tayin edilmesinin temel hedefler olarak belirlendiği ifade edilerek, zirvede Tarım ve Köyişleri Bakanlığı koordinatörlüğünde yetiştiricilik ve kontaminasyon, üretim politikaları ve desteklemeler, pamuk sektöründe sanayi ve dış ticaret ile AB Uyum süreci, örgütlenme ve ulusal pamuk konseyinin kurulması konusunda detaylı bir çalışma gerçekleştirildiğine değinildi. 
     
     TARIM DANIŞMANLIĞI 
     Bildirgede, pamuk hastalık ve zararlıları için kullanılan kimyevi ilaçların, ürün özellikleri ve çevre kriterleri dikkate alınarak kontrollü şekilde kullanımının özendirilmesi, pamuk üretimi yapılan bölgelerde kalite ve kantite yönünden üretimin yönlendirilmesi amacıyla tarım danışmanlığının kurumsal hale getirilmesi gerektiği belirtildi. 
     GAP Bölgesi'nde potansiyel pamuk üretim alanlarının sulamaya açılması ve ekonomik sulama sistemlerinin çiftçilere benimsetilmesi gerektiği ifade edilen bildirgede, ''Üretim maliyetinin düşürülmesi ve kontaminasyonun önlenmesinde önemli rol oynayan hasat makinalarının satın alınmasında üreticilere indirimli kredi sağlanması gerekir'' denildi. 
     Bildirgede, kütlü pamuklarda kirlenmenin önlenmesine ilişkin Bakanlar Kurulu Kararı'nın 2006 2007 üretim sezonunda uygulanmaması gerektiği, Agro-ekolojik zonların oluşturulması ve pamuk üretim bölgelerinin net olarak belirlenerek prim desteğinin sadece bu bölgelere verilmesi gerektiği ifade edilerek şu görüşlere yer verildi 
     ''Üretim maliyetlerinin düşürülmesi amacıyla enerji ve gübrede KDV indirimi sağlanmalıdır. Pamukta arz açığının kapatılması ve üretici gelirlerinin artırılması amacıyla uygun alanlarda ikinci ürün pamuk yetiştiriciliği teşvik edilmelidir. Organik pamuk üretiminin ve iyi tarım uygulamalarının geliştirilmesine yönelik faaliyetlere öncelik verilmeli ve özel destekler sağlanmalıdır. Sertifikalı tohum desteklemelerinde Bakanlık tarafından belirlenen çeşit tavsiye listesinde yer alan çeşitlere prim verilmelidir. Kütlü pamuk işleme tesislerinin kapasitelerinin artırılıp, sayılarının azaltılması yönünde mevzuat Pamukların Preselenme ve Depolanmasının Denetimine Dair Tüzük düzenlemelerinin yapılması gerekmektedir. İthal edilen pamuğun mevcut iplik, tekstil ve konfeksiyon sektörüne uygunluk yönünden kontrolünü sağlayan bir mekanizma kurulmalıdır.'' Bildirgede, Ulusal Ürün Konseyleri yasasının en kısa sürede çıkartılması, bu kapsamda Ulusal Pamuk Konseyi'ne yer verilmesi veya Tarım Çerçeve Kanunu tasarısına ek madde ile düzenlemeye gidilmesinin büyük önemi olduğu vurgulanarak şöyle denildi 
     ''AB tam üyelik sürecinde AB'de uygulanan pamuk destekleme sistemine ülkemizin de uyumu için gerekli düzenlemelere bir an önce başlanmalıdır. Üreticiler ile çırçırcılar arasındaki sözleşme sistemi ve buna ilişkin olarak çırçırcılar tarafından üreticilere yapılan ödeme sisteminin usul ve esaslarına ilişkin düzenlemelerin benzeri ülkemizde de değerlendirilmeli ve uygulanmaya geçilmesi hedeflenmelidir. Tekstil ve konfeksiyon yatırımlarının verimli kullanılması ve sektörün dünya pazarlarındaki rekabet gücünün artırılması için sektörün ihtiyacına yönelik ve sürdürülebilir pamuk üretimi sağlanmalıdır. AB üyelik sürecinde özellikle mekanizasyon için AB fonlarından yararlanılmasında fayda bulunmaktadır. Tarım sektöründe birçok sektöre oranla yüksek olan risk ve belirsizlikten korunmak için yasalaşmış bulunan tarım sigortası sisteminin etkin bir biçimde uygulanması sağlanmalıdır.'' 
     
</TEXT>
</DOC>
