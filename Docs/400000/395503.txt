<DOC>
<DOCNO> 395503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonsiy31.html </URL>
<DATE> 2005/11/16/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Başbakanlık sözcüsü AİHM niye ulemaya danışmadı 
</HEADLINE>
<TEXT>

     Başbakan Erdoğan'ın Danimarka'dan yaptığı "8 yıldır üniversitelerde başörtüsü özgürlüğü insanların elinden alınıyor. Bu konuda mahkemenin söz söyleme hakkı yok. Dinin ulemasına sormak lazım. Ulema ne diyorsa o olmalıdır" şeklindeki türban çıkışına, Başbakanlık Basın Sözcüsü Akif Beki açıklık getirdi "Sözler maksadını aşan şekilde yorumlandı.' 
İşte Erdoğan'ın sesinden kendi sözleri ve Akif Beki'nin açıklaması. 
Dinleyin, kararı siz verin 


     
     AKİF BEKİ MAKSADINI AŞAN ŞEKİLDE YORUMLANDI 

     Bugün bir açıklama yapan Başbakanlık Sözcüsü Akif Beki, konuyla ilgili yaptığı açıklamada, AİHM’in türban kararıyla ilgili olarak yaptığı, "Mahkeme’nin bu konuda söz söyleme hakkı yok. Söz söyleme hakkı din ulemasınındır" sözlerinin basında maksadını aşan bir biçimde haber ve yorumlara konu edildiğini ifade etti. Beki, "Bu yayınlar okunduğunda sanki Sayın Başbakan, konunun AİHM’in görev alanına girmediğini, yapılan bir başvuruyla ilgili olarak karar alma ve söz söyleme yetkisinin bulunmadığını söylediği şeklinde bir izlenim oluşturulmaktadır" diye konuştu. Beki şunları söyledi 
     "Sayın Başbakan, AİHM’in uzmanlık gerektiren bir konuda ’bilirkişi’ görüşüne başvurma gereği duymadan karar oluşturmasını eleştiri konusu yapmıştır. Dolayısıyla, başörtüsü yasağıyla ilgili uygulama söz konusu olduğunda İslam dini bilginlerinden görüş istenmeden oluşturulacak kanaat ve görüşlerin ’eksik’ kalacağına işaret etmek istemiştir. Mahkeme heyetinin, ihtisas gerektiren bir dosyada kendilerini konunun uzmanı yerine koyarak söz söyleyemeyeceklerine dikkat çekmiştir. Sayın Başbakan’ın sözleri bu bağlamda değerlendirilmelidir. Aksi takdirde, dünyevi hukuk alanına giren bir düzenlemenin din bilginlerine bırakılması gerektiğini söylemesi söz konusu değildir, olmamıştır da. Sayın Başbakan açısından, ’başörtüsü yasağına ilişkin uygulamaların bir yasal düzenleme konusu olarak mahkemelerin görev ve yetki alanlarına girdiği hususu açıktır." 

     
</TEXT>
</DOC>
