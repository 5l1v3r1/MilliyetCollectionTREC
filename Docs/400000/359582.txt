<DOC>
<DOCNO> 359582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/yazar/civaoglu.html </URL>
<DATE> 2005/07/09/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Ne mutlu... 
</HEADLINE>
<TEXT>


Aksanlı fakat muntazam bir Türkçe ile Amerikalı diplomat, sözlerini şöyle bitirdi 
"Biraz daha Türkiye'de kalsaydım, kendimi Türk sanacaktım. Zaten gittikçe Türk gibi olmuştum. Görevim bitti, dönüyorum. Burada çok mutlu oldum. 
Atatürk'ün söylemiyle vedalaşayım 
NE MUTLU TÜRK'ÜM DİYENE .." 
Bu sözlerin sahibi ABD'nin İstanbul Başkonsolosu David L. Arnett. 
Perşembe gecesi, Selahattin Beyazıt'ın, bir zamanlar Büyükelçi Muharrem Nuri Birgi'ye ait olan Üsküdar'daki Topkapı-Haliç-Dolmabahçe manzaralı tarihi köşkündeki "veda yemeğinde" konuşuyordu. 
Arnett, ilk kez 23 yıl önce Ankara'ya basın ataşesi olarak gelmişti. 
Sonraki yıllarda dönem dönem diplomat olarak görevlendirildi. 
Son görevi başkonsolosluktan Washington'a dönüyor ve büyük olasılıkla emekliye ayrılarak Arizona'daki evine çekilecek. 
Yani, ne onun Türkiye'den, ne de Türkiye'nin ondan bir -yarar- beklentisi var... 
Nezaket sözcükleriyle örülmüş, arı su gibi tatsız tuzsuz bir veda konuşması yapabilirdi. 
Samimiydi. 
O nedenle, konuşması büyük alkış aldı. 
......................... 
Gece ABD'li diplomatlarla konuşmalarımızdan bazı ilginç izlenimleri yansıtayım. 
Belki kafalardaki, AKP iktidarıyla ilgili soru işaretlerine yanıt oluşturur. 
......................... 
Önce, ABD'nin "demokratik İslam ülkesi" diye nitelediği ve Türkiye'yi diğer İslam ülkelerine "model" olarak gösterdiği yolundaki iddialar... 
İnce ayarlı fakat çok farklı iki Türkiye çizen yanıtlar aldım. 
Yansıtıyorum 
"Türkiye'yi biz diğer İslam ülkeleri için MODEL değil, ÖRNEK olarak görüyoruz. 
Çünkü... 
MODEL alsalar, aynını yapamazlar. 
ÖRNEK alırlarsa, benzemeye çalışırlar." 
Sordum 
"Neden Türkiye MODEL'ini aynen uygulayamazlar " 
Aldığım cevap şöyle oldu 
"Türkiye MODEL'ini Atatürk oluşturdu. 
Diğer İslam ülkelerinin her biri ayrı ayrı birer Atatürk nasıl çıkaracak 
Mümkün değil. 
Bir Atatürk çıktı. 
O da laik ve demokratik Türkiye MODEL'inin müellifi... 
Altında O'nun imzası var. 
Tarih her zaman ve her ülkede birden fazla Atatürk kaydetmez." 
........................ 
Muharrem Nuri Birgi'nin tatlı temmuz serinliğinin sardığı dev manolyalardan oluşan tarihi bahçesi, aşı boyalı köşkü, yaşamımın en güzel anısına mek n oldu diyebilirim. 
Atatürk'ü, yüreğimin ve damarlarımın içinde sımsıcak hissettim. 
Kulaklarımda h l , ABD İstanbul Başkonsolosu'nun konuşmasının sonundaki kırık ve aksanlı Türkçeyle, Atatürk'e ait, "Ne mutlu Türk'üm diyene .." söylemi yankılanıyor. 
........................ 
İslam Konferansı ile Avrupa Birliği arasında iletişim oluşturmak üzere dönemin Dışişleri Bakanı İsmail Cem tarafından düzenlenen "Uygarlıklar Buluşması" toplantısından bir anı da yansıtayım... 
Profesör Bernard Lewis, Çırağan Sarayı salonlarında, beyaz entariler içinde, kefiyeleri ve şıpıdık terlikleriyle dolaşan Arapları göstererek, "Diğer İslam ülkelerinin Türkiye düzeyine gelmeleri için en az 100 yıl gerek. O da kazara içlerinden birine, bir Atatürk'ün gelmesi ihtimali varsa... Atatürk'ün Türkiye'yi 100 yıl öteye götürdüğü bir gerçektir" demişti. 
......................... 
İran'da Humeyni Devrimi öncesinde ve sonrasında mollalarla eski tüfek komünistler işbirliği yaptılar. 
Tabii... Birincileri oluşturan "yeşil kurtlar","naif" ikincileri "ham" yapıverdi. 
Türkiye'de şimdi benzer bir dramatik süreç yaşanıyor. 
Ortak paydaları da "Atatürk'ü tüketmek..." 
Amerikan Başkonsolosu o gece Atatürk'ün "Ne mutlu Türk'üm diyene .." söylemiyle kulakların pasını aldı. 
Belki de vicdanların... 



</TEXT>
</DOC>
