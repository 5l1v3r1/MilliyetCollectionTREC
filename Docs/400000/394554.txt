<DOC>
<DOCNO> 394554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sonsiy19.html </URL>
<DATE> 2005/11/13/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Baykal Yığınla iktidar geçti, hiçbirinde şimdiki olaylar yaşanmadı 
</HEADLINE>
<TEXT>

     CHP Genel Başkanı Deniz Baykal, AİHM'in türban konusunda aldığı kararı değerlendirirken, ''Uluslararası hukuk da Türkiye'nin hukuki tavrının uluslararası hukukun temel standartlarına uygun olduğunu, doğru olduğunu, buna karşı çıkma düşüncesinde olmadıklarını ifade etmektedir'' dedi. 
     Baykal, CNN Türk'te yayınlanan ''Ankara Kulisi'' programında Nur Batur, Fikret Bila ve Murat Yetkin'in sorularını yanıtladı. 
     Programda, Murat Yetkin'in, AİHM'nin türban konusunda aldığı kararı ve bu konudaki açıklamaları anımsatarak, ''Neden Başbakan ve Dışişleri Bakanı ısrarla bunu değiştireceğiz diyorlar. Anayasa dışında bir değiştirme yöntemi var mı Bu meclis dışında değiştirilebilir mi '' sorusu üzerine Baykal, şunları söyledi 
     ''Bunun modası geçti artık Türkiye'de. Türkiye'de Anayasa'yı bir kenara bırakarak, askıya alarak, siyaseti ve meşru hukuk düzenini yok sayarak, 'dediğim dedik' diyerek değişiklik yapma denemeleri daha önce olmuştur ama bunun zamanı geçmiştir. Bundan sonra böyle bir şeyin Türkiye'de yaşanması söz konusu olamaz. Her şey hukuka uygun olacak. Türk hukukuna uygun olacak, çağdaş uluslararası anlayışa uygun olacak, demokrasiye uygun olacak. 
     Burada üzüntü verici olan şu Maalesef Türkiye'yi yönetenlerin saplantıları var. Bu, Türkiye'nin saplantısı değil. Bizim halkımızın ezici çoğunluğunun kafasında sorun olarak yer almamış olan birtakım konular, bugün ülkeyi yönetenler tarafından müthiş bir sorun haline getirildi. Bir kısmı kendi şahsi deneyimlerinden kaynaklanıyor, bir kısmı ideolojik angajmanlarından... Kendi dar kavramlarını Türkiye'nin sorunu haline getiriyorlar ve Türkiye'de en büyük yanlışı böylece yapıyorlar.'' 
     
     CUMHURBAŞKANI'NIN DEĞERLENDİRMESİ 

     ''Türkiye'nin bu kadar sorunu varken, o kadar öncelikli olmayan bir tanesine odaklanıp, bunun üzerinde herkesin kavgaya sokulması halinde ciddi açmazlara sürüklenileceğini'' söyleyen Baykal, Cumhurbaşkanı'nın da bu konuda yaptığı değerlendirmenin, hukuki bir değerlendirme olduğunu söyledi. Türkiye'nin içerdeki hukuki tespitinin dışarıda da teyit edildiğini kaydeden Baykal, ''Uluslararası hukuk da, Türkiye'nin hukuki tavrının uluslararası hukukun temel standartlarına uygun olduğunu, doğru olduğunu, buna karşı çıkma düşüncesinde olmadıklarını ifade etmektedir'' dedi. 
     
     GÜL'ÜN AÇIKLAMALARI 

     Fikret Bila'nın, Dışişleri Bakanı Abdullah Gül'ün konuya ilişkin açıklamalarını anımsatarak, ''Sayın Gül'ün çok da alışık olmadığımız sertlikte bir üslup kullanmasını siz nasıl karşıladınız '' sorusu üzerine Baykal, şunları söyledi 
     ''Her konuya ılımlı, yumuşak bir üslupla yaklaştığını gördüğümüz Dışişleri Bakanı, bu konuda birdenbire fevrileşti, çok asabi, çok sert ve ülkeyi ciddi sıkıntıya sokacak bir tavır sergileme gereğini duydu. Tabii bunun altında olayın sayın Gül açısından bir şahsi anlam taşıyor olması da herhalde bir rol oynuyor. Sayın Gül şahsen de kendisini yenilmiş hissediyor. Öyle hissetmekte haklıdır, çünkü daha önce eşi dolayısıyla AİHM'e onlar başvurmuşlardı, bir anlamda bu onların şahsi davası gibiydi. O bakımdan da bir kızgınlık içine girdiği görülüyor ama bu işler böyle kişisel duygularla değerlendirilecek konular değildir. O üslup da hoş değil. 'Yasakları savunmak kimseye şeref kazandırmaz' diyor. Yasaklar değil, kurallar... Yani toplumsal yaşam kurala bağlı. Herkes kuralla yaşayacak. Herkes her kafasına estiğini her yerde yapamaz. Kimseye de yasak konuluyor değil. Türkiye'de herkes toplum yaşamı içinde başını istediği gibi örter. Bu konuda da kimsenin kimseye bir şey söylediği yok. Olay başka bir olay. Bir devlet kurumu olarak üniversitelerdeki kılık-kıyafetle ilgili bir olay. Yani bunun genel bir yasaklama anlayışı içinde ele alınması doğru değil. 
     Ayrıca yasaklar kimseye şeref getirmez de, parlamentoda milletvekili yeminini ettikten sonra o yeminin özüne gizli gizli ihanet etmek de kimseye şeref getirmez. Parlamentoda Anayasayı korumaya yönelik hepimiz yemin ettik. Böyle bir taahhüdün altındayız hepimiz. Yani bir hukuk meselesi olmanın ötesinde bir kişisel ahlak konusu da var. Onu korumaya yemin etmişiz, söz vermişiz toplumun önünde. Buna ters düşen bir istikamette gizli gizli çalışmak kimseye şeref kazandırmaz. Yani kurallara uymak, kimse için şerefsizlik değildir.'' 
     
     CUMHURBAŞKANLIĞI SEÇİMİ 

     Baykal, Cumhurbaşkanlığı seçimine daha 1.5 yıl süre olmasına rağmen konuyu şimdiden gündeme getirmesinin nedeninin sorulması üzerine, ''Benim derdim, doğrudan doğruya cumhurbaşkanlığı seçimi değil. Keşke öyle olsa. Olay onun ötesinde'' dedi. 
     ''Türkiye'de kaygı verici bir sürecin işlemeye başladığını'' kaydeden Baykal, ''Cumhuriyet'in kazanımlarının tehlikede olduğunu'' vurguladı. 
     Cumhurbaşkanlığının önemli olduğunu, cumhurbaşkanının Türkiye'de yargıyı ve üniversiteleri belirlemekte önemli etkiye sahip olduğunu ifade eden Baykal, ''Şu anda Türkiye'de kavga, yargı ve üniversitelerin geleceğiyle ilgili olarak götürülüyor'' dedi. 
     ''Cumhurbaşkanlığı'na çıkacak kişi ya da kişinin eşinin türbanlı olması, AİHM'in kararıyla da engellenmiş oluyor mu '' sorusuna Baykal, şu yanıtı verdi 
     ''O, hukuki bir değerlendirme. Ben siyasi bir değerlendirme yapmaya çalışıyorum. Sayın Cumhurbaşkanı hukuk anlayışını söyledi, konunun sadece üniversiteler bakımından değil, bütün kamu alanları için geçerli olduğunu söyledi. 
     Ben, başka bir önemli bir noktaya yönelmeye çalışıyorum. Türkiye'de şimdi bizim gördüğümüz yargının ve üniversitelerin geleceğine yönelik çok önemli bir tartışma var. Türkiye'de yığınla iktidar geldi geçti. Demokrat Parti geldi geçti, 1960'dan sonra Adalet partisi dönemleri geldi geçti, daha sonra başka iktidarlar geldi geçti. Bunların hiçbirisinde bu türden bir olay yaşanmamıştır, şimdi önümüze gelen türden.'' Genel seçimlerin 5 yıl yerine 4 yılda bir yapılması gerektiği görüşünü dile getiren Baykal, ''3 yılını doldurmuş olan AKP iktidarının, artık dördüncü yılında bir seçimle halk oyunun değerlendirmesine kendisini teslim etmesi gerektiğine inanıyorum'' diye konuştu. 
     
</TEXT>
</DOC>
