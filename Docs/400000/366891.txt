<DOC>
<DOCNO> 366891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/siyaset/siy06.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İHD'liler Kırandi için beklemede 
</HEADLINE>
<TEXT>


FERİT ASLAN DHA 


Tunceli - Pülümür karayolunu 11 Temmuz'da kesen PKK'lı teröristlerce kaçırılan jandarma er Coşkun Kırandi'nin serbest bırakılması için İHD öncülüğünde oluşturulan heyet, Tunceli'deki çalışmalarını ve bekleyişini sürdürüyor. Heyette bulunan İHD Diyarbakır Şube Başkanı Selahattin Demirtaş, serbest bırakılan Yayladere Belediye Başkanı Haşim Akyürek'in "Kırandi'nin cuma gününe kadar serbest bırakılacağı" açıklamasının kendilerini umutlandırdığını belirterek "Heyet olarak, asker bırakılana kadar burada kalacağız" dedi. 
Kırandi'nin serbest bırakılması için oluşturulan heyet, 28 Temmuz'da Tunceli'ye gitmiş, 2 günlük bekleyişten sonra olumlu gelişme sağlayamayınca kentten ayrılmıştı. İHD Bölge Temsilcisi Mehdi Perinçek, Diyarbakır Şube Başkanı Demirtaş ve sanatçı Ferhat Tunç'un da yer aldığı heyete, Tunceli Barosu ve Tunceli'deki sivil toplum örgütleri de destek verdi. 


</TEXT>
</DOC>
