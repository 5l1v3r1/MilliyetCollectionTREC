<DOC>
<DOCNO> 361259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/spor/yguven.html </URL>
<DATE> 2005/07/15/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
'İçkici gitti, inançlı geldi ' 
</HEADLINE>
<TEXT>



TMSF'nin İstanbulspor'unda, üç günlük teknik direktör Nejat Biyediç "haram"a kadeh kaldırdığı için görevden alındı. 
Yeni teknik direktör Uğur Tütüneker "İslami kurallara göre yaşadığı için" göreve getildi .. 
İddianın sahibi, takımı Biyediç gibi bir "içkici"ye teslim ederek işini kaybeden İstanbulspor menajeri Fuat Buruk. 
Buruk'un söylediklerine göre "emir" TMSF'den gelmiş. "Malum hayat görüşünü" savunan futbolculara İstanbulspor'un kapısı açıkmış. Bazı futbolcular bedava oynasa bile alınmıyormuş takıma. Eski menjer Ergun Yücel de bu organizasyona en azından engel olmadığı için göreve dönmüş. 
Siz inanıyor musunuz bu iddialara 
TMSF derhal açıklama yaptı Hürriyet'in haberi için... Nejat Biyediç ile hiç resmi sözleşme yapılmadığını, kendilerinin de bu tür konulara karışmadığını açıkladı. Hem yabancı futbolcular oynayan bir takımda "inançlı olmak" özelliği nasıl aranırdı 

Doğru ama... Bir an bile olsa hasıl "olabilir" geldi bize bu uygulama .. 
İşte bu duruma şuyuu vukuundan beter denir. 
Çünkü koşulları hazırdır "inançlı- inanaçsız" ayrımının. Kışkırtanlar vardır futbolumuzda. Nemalananlar vardır. 
Ülkemizde "inançlı" ve "muhafazakar" bir iktidar bulunmaktadır. Bu son derece doğal ve demokratik bir süreçtir. Ancak vahim olan, "iktidara yaranmak" titizliğindeki "kraldan çok kralcılar"dır. 
Elbette hükümet karışmaz devlete ait bir kulübün teknik direktörüne, futbolcusuna .. Ama o kulübün sahibi pozisyonundaki kamu kurumlarının "göze girme" veya "olası eleştirileri berteraf etme" hesaplarını kim, nasıl önleyebilir. 
Sayın Fatih Altaylı'nın yazdığına göre Rıdvan'ın milli takım teknik heyetinden Federasyon ikinci başkanı sayın Hasan Doğan marifetiyle çıkarılması, hükümete yakın futbol yöneticilerinin çizgisini gözler önüne sermiştir. Aynı uygulama daha alt düzeydeki futbol yöneticileri tarafından pekala yapılabilir. 
O zaman da ortaya böyle bir tablo çıkabilir 
"Futbol da dahil her türlü istihdamda, içki içenler yerine İslami kurallara uygun yaşayanlar tercih edilir". 
Bu ayrımcılık, hesabını yapamayacağınız şekilde genişletilebilir... Hem zihninizde, hem de gerçek hayatta tabi fırsatını bulursa. 
Zihnimizin sınırı yoktur. Ama kamusal yaşamda "demokrasi, insan hak ve özgürlükleri, hukuk, adalet" gibi kavramlar çıkmalıdır karşımıza. Çıkacaktır da. 
Hiçbir kamu tasarrufunda öncelik "inanç"a verilemez. 
Verilmiş midir, verilmemiş midir iddia sahibi Fuat Buruk belgeleyecek. 
Lakin, dün olmamışsa yarın olmaması için bir neden gelmiyor benim aklıma. 

Bürokratın dramı 

Sevgili Yemen Ekşioğlu'nun dünkü Fanatik'deki yazısını okurken içim sızladı. Bu ülkeye hizmet etmenin buza yazı yazmaktan farksız olduğunu anladım. Bürokratların dramını gördüm. Sporun politikasını değil, politikanın sporunu kavradım. 
Başlığı "İyi ki varsın Taşpınar"dı iki sütunluk methiyenin... 
Çok sevdiğim ve birlikte gittiğimiz deplasmanların neşe kaynağı Yemen Ekşioğlu, İstanbul Gençlik ve Spor İl Müdürü Tamer Taşpınar'ı yaptığı çalışmalardan dolayı övmüş ve birçok amatör sahanın çimlendirilmesini istemişti yazısında. Hatta aralarında rahmetli dayım Namık Sevik'in adı verilen stad da vardı. 
Buraya kadar mükemmeldi... Bir il müdürünü motive etmek ve eksikleri göstermek, spor yazarının görevleri arasındaydı. 
Peki 1974'den bu yana il müdürlerini sayarken, 8 yıl bu görevi yapmış ve son müdürün "selefi" olan Vedat Bayram adını ıskalamak niye 
Hepimiz biliyoruz ki, Vedat Bayram, yeni iktidarla yıldızı barışık olmadığı için istifasını vermiş ve hizmeti süresince İstanbul'a büyük emekleri geçmiş bir bürokrattı. Yeni il müdürümüz Tamer Taşpınar'ı överken onunla arası bozuk olan Bayram'ı görmezden gelmek, tarihten silmek övgü sınırlarını aşmıyor mu acaba 
Mesela, Vedat Bayram adını da yazıp "bir çivi bile çakmamıştı İstanbul'a" diye yazsa daha "yarayışlı" olmaz mıydı sevgili Ekşioğlu .. 
Hayır... Dürüst bir insan olduğu için yanlış yazacağına hiç yazmamayı tercih etmiş olmalı. 
Nereden baksan bir dram .. 
Ben olsam Taşpınar'ın yerinde bu övgülere inanmam "Yarın öbürgün emekli olursam, demek ki benim adımı da sansürleyecekler yeni müdürün methiyelerinde" diye düşünürüm. Günümü gün ederim, hiç çalışmam. Ne yapsan, unutmak isteyen unutuyor işte. Yemen Ekşioğlu gibi sporun bu kadar içindeki bir yazar unuttuktan sonra. 

Adalet yerine neşe... 

Milliyet'in atlatma haberi, "Tahkim Kurulu Başkanı Prof. Dr. Samim Ünan istifa etti" ne anlama geliyor sizce 
Tahkim gibi "futbolun yargıtayı"ndaki bu istifa, futbolda yargı bağımsızlığına gölge düşürmez mi acaba 
Söylenen o ki, Orduspor - Eskişehirspor maçına tekrar kararı veren Tahkim, Federasyonu zor durumda bırakmış sayın Hasan Doğan ile sayın Samim Ünan arasında tatsız bir diyalog yaşanmış. 
Düşünsenize... Hukukçu bilim adamlarından bir kurul oluşturacaksınız ve en adil kararları vermesini isteyeceksiniz. O kararlardan işinize gelmeyenler olunca kurulun başkanını yerinden edeceksiniz. 
Sonra da bizi "inandıracaksınız" futboldaki adalete... 
Adalet değilse bile neşe dağıtıyorsunuz hiç olmazsa gülüyoruz. 

Sorun "para"da 

Ve ortaya çıktı ki Rüştü bonservisini almış cebine koymuş Fenerbahçe'den Barcelona'daki 2,5 milyon Euro'yu istermiş yıllık olarak... 
Gerisi hikaye ... 
Bizim Gazete "sorun Rüştü'de" diye vermiş haberi. 
Olur mu yaa .. Rüştü Fenerbahçe için canını verir... 
Yanlış o başlık "Paranın gözü kör olsun" daha yakışırdı ya, neyse. 



</TEXT>
</DOC>
