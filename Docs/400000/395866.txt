<DOC>
<DOCNO> 395866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sontur22.html </URL>
<DATE> 2005/11/17/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Asena İbrahim Tatlıses beni tehdit etti 
</HEADLINE>
<TEXT>

     "Asena" adıyla tanınan oryantal Onur Çakmak, türkücü İbrahim Tatlıses’in "tehdit" suçundan 9 aya kadar hapis cezası istemiyle yargılandığı davada "müşteki" olarak ifade verdi. 
     İstanbul 3. Sulh Ceza Mahkemesi’ndeki duruşmaya, tutuksuz sanık İbrahim Tatlıses gelmedi. 
     Duruşmada "müşteki" sıfatıyla şikayeti sorulan Onur Çakmak, 4 yıl birlikte yaşadığı İbrahim Tatlıses’ten ayrıldığını bir basın toplantısıyla kamuoyuna açıkladığını hatırlatarak, aslında ilişkisinin daha önce bittiğini, ancak bu açıklamayı Tatlıses’in bazı beyanlarından rahatsız olduğu için yaptığını söyledi. 
     İbrahim Tatlıses’in basın ya da tanıdıkları aracılığıyla tehdit ettiğini, bazı işlerinden geri kalmasına neden olduğunu öne süren Çakmak, Tatlıses’in eğitimini sürdürdüğü Bilgi Üniversitesi’ne ya kendi gelerek ya da birilerini göndererek rahatsızlık verdiğini ve bu nedenle okulunu bıraktığını anlattı. 
     Tatlıses’in bir yerde sahne alacağını öğrendiğinde, işyerinin sahibini ya da kıramayacağı birini arayıp kendisini sahneye çıkartmamalarını istediğini öne süren Çakmak, " Rica ediyorum. O benim evleneceğim kadın, onu çıkarmayın diyor. O benim namusum 
     diyor. Kısacası ekmeğimle oynuyor. Avukatımı, arkadaşlarımı tehdit ediyor" dedi. Hakim Mustafa Ersin, bunun üzerine Çakmak’a, İbrahim Tatlıses’in kendisine para verip vermediğini sordu. Tatlıses’ten para almadığını söyleyen Çakmak, birlikteliği boyunca adına bir kaset yapıldığını, bundan para almadığını, 3 reklam filminde oynadığını, ancak birinden para aldığını anlattı. Çakmak, yine hakim Ersin’in sorusu üzerine birlikteliği boyunca kendisine ev alınmadığını söyledi. Onur Çakmak, basın açıklamasının ardından bir haber programına telefonla bağlanan Tatlıses’in beyanlarının kendisini huzursuz ettiğini kaydetti. Çakmak’ın avukatı Emin Vahap Şimşek de müvekkilinin sanıkla birlikteyken vurulduğunu hatırlatarak, aynı çevrede gelişen şiddet olayları nedeniyle Tatlıses’in beyanlarından ciddi anlamda korktuğunu söyledi. Avukat Şimşek, Tatlıses’in televizyondaki bu beyanlarından sonra medyada bu sözlerin "tehdit ve baskı’ içerdiği yönünde yayınlar yapıldığını belirtti. Tatlıses’in avukatı Mahmut Şevket Küçük ise müvekkilinin yurt dışında olduğu için duruşmaya gelemediğini belirterek, müştekinin ifadesini kabul etmediğini, dava konusu sözlerde "tehdit" unsurunun bulunmadığını, bu nedenle müvekkilinin ifadesinin alınmasına bile gerek olmadığını düşündüğünü söyledi. Tatlıses’in İstanbul’da bulunmadığını, Bodrum’da ikamet ettiğini kaydeden Küçük, müvekkilinin Bodrum’da talimatla ifadesinin alınmasını istedi. Söz alan Çakmak’ın avukatı Şimşek de, Tatlıses’e ait şirketlerin merkezinin İstanbul Seyrantepe’de olduğunu, türkücünün kış dönemi boyunca da İstanbul’da sahne aldığını söyledi. İbrahim Tatlıses’in yeniden duruşmaya ihzaren celp edilmesine karar veren hakim, duruşmayı erteledi. 
     
     İDDİANAMEDEN 
     İstanbul Cumhuriyet Savcısı Nurten Altınok tarafından hazırlanan iddianamede, Onur Çakmak’ın 4 Kasım 2004 tarihli suç duyurusu dilekçesinde, İbrahim Tatlıses ile ilişkisinin bittiğini basın açıklamasıyla kamuoyuna duyurduğu, bunun ardından bir televizyon kanalının gece haberlerine katılan İbrahim Tatlıses’in tehditte bulunduğuna yer verildiği belirtiliyor. 
     Tatlıses’in soruşturma kapsamında alınan ifadesinde, "tehdit kastının bulunmadığını, Çakmak’a karşı duyduğu sevgiyi içinden atmadığı sürece bu ilişkinin kendisi açısından bitmediğini vurgulamak, kötü niyetli insanlara karşı onu korumak amacı taşıdığını" söylediği ifade edilen iddianamede, Tatlıses’in "tehdit" suçunu düzenleyen eski TCK’nın 191. maddesi uyarınca 9 aya kadar hapis cezasına çarptırılması isteniyor. 
     
</TEXT>
</DOC>
