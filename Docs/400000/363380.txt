<DOC>
<DOCNO> 363380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/soneko14.html </URL>
<DATE> 2005/07/22/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Arap turistler pahalılıktan şikayetçi... 
</HEADLINE>
<TEXT>

     Türkiye'ye Avrupalı turistler gibi ''herşey dahil'' sistemli turlarla gelmeyen Arap turistlerin, yüksek konaklama ve yemek fiyatlarından şikayetçi oldukları bildirildi. Arap turistlerin, yüksek maliyetlerden kurtulmak için, otelde kalmak yerine ev kiralamayı tercih ettiği belirtildi. 
     Türkiye Seyahat Acentaları Birliği TÜRSAB Güney Marmara Yürütme Kurulu Başkanı Hasan Erdem, Arap turistlerin, kalabalık aileleri olduğu için Avrupalı turistler gibi ortak turlarla gelmeyi sevmediğini, tatillerini ailece geçirmeyi tercih ettiklerini söyledi. 
     Avrupa'dan ''herşey dahil'' sistemli turlarla gelen turistlerin ulaşım, konaklama, yemek ve hatta alışveriş ihtiyaçlarını çok ucuza karşılayabildiğini, Arap turistlere ise bağımsız geldikleri için bu imkanın sunulmadığını kaydeden Erdem, otel, restoran ve alışveriş merkezlerinin bu konuda daha duyarlı olması gerektiğini bildirdi. 
     Erdem, Avrupa'dan ''herşey dahil'' sistemle Türkiye'ye gelen bir turistin konaklama ve yemek için günlük yaklaşık 70 dolar ödediğini, Arap turistlerde ise bu rakamın 200 dolara çıktığını ifade ederek, şöyle konuştu 
     ''Arap turistler, Türkiye'ye aileleriyle birlikte geliyorlar. Baktığımızda çoğu 8-10 kişi olarak konaklayıp, yemek yiyorlar. Zaman zaman bize gelip, konaklama ve yemek maliyetlerinin yüksekliğinden şikayetçi oluyorlar. Kalabalık ailelerle tatil yaptıkları için Arap turistlere de bu anlamda grup indirimi uygulanmalı.'' Son yıllarda tatilini Türkiye'de geçiren Arap turist sayısında ciddi artış olduğunu belirten Erdem, sözlerini şöyle sürdürdü 
     ''Türkiye'ye bağımsız olarak gelen Arap turistler, turlarla gelen Avrupalı turistlere nazaran otellerde daha pahalı fiyatlarla konaklıyor, yemek ve diğer ihtiyaçları için daha çok ücret ödüyorlar. Arap turistler, Avrupalı turistlere oranla 10 kat daha fazla harcama yapıp ona göre döviz bırakıyor.'' Erdem, Bursa'yı tercih eden Arap turistlerin konaklamayı daha ucuza getirebilmek için otellerde kalmak yerine Çekirge, Altıparmak ve Teleferik semtlerinde ev kiralamaya başladığını belirterek, bu evlerin günlük kirasının 45-120 dolar arasında değiştiğini söyledi. 
     
</TEXT>
</DOC>
