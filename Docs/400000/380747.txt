<DOC>
<DOCNO> 380747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/siyaset/siy08.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'deki Türk lobisine darbe 
</HEADLINE>
<TEXT>


YASEMİN ÇONGAR Washington 


"İmparatorluğun Çöküş Dönemi'nde Osmanlı Ermenileri Konferansı"nın İstanbul 4. İdare Mahkemesi'nce durdurulması kararı, Türkiye'nin ABD'deki lobi etkinliğine darbe vuracak. 
Washington'daki Türk diplomatları, dernek yöneticileri ve lobicilerinin, ABD Temsilciler Meclisi Uluslararası İlişkiler Komitesi'nde kabul edilen iki Ermeni tasarısının genel kurulda ele alınmasına karşı çabalarını yoğunlaştırdıkları bir döneme rastlayan karar, Ermeni kuruluşlarına yeni propaganda malzemesi sağlıyor. Söz konusu konferansın daha önce ertelenmesine neden olan TBMM oturumu, Washington'daki Ermeni kuruluşlarınca, "Türkiye'nin tarihi tartışmaya tahammülsüzlüğü" diye yorumlanmış ve ABD Kongresi nezdindeki Türkiye karşıtı lobi etkinliğinde kullanılmıştı. 
Türk diplomatları, konferansın bugünden itibaren yapılacağını ve Türk hükümetinin bu tür konferanslara karşı çıkmadığını söyleyerek Ermeni propagandasını yanıtlıyorlardı. Konferansın durdurulması ABD yetkililerinde de "düş kırıklığı" yarattı. 


</TEXT>
</DOC>
