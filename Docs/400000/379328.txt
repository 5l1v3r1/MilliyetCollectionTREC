<DOC>
<DOCNO> 379328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/guncel/gun06.html </URL>
<DATE> 2005/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF tabloları rekor bırakmadı 
</HEADLINE>
<TEXT>


Müzayedelerde, batık bankalara ait tablolar, bugüne dek hiç çıkılmamış fiyatlara alıcı buldular 

SERHAT OĞUZ İstanbul 

Tasarruf Mevduatı Sigorta Fonu'nun TMSF müzayedelerle sattığı, el konulan bankalara ait tablolar, rekabet sayesinde rekor bırakmadılar. 
Müzayedeleri düzenleyen Antik A.Ş. Yönetim Kurulu Başkanı Turgay Artam, ünlü ressamlara ait tabloların, kendi içlerinde bugüne kadar hiç çıkılmamış fiyatlara alıcı bulduklarını söyleyerek, " Söz konusu ressamlara ait tablolar açısından 10 Türkiye, 3 dünya rekoru kırıldı" diye konuştu. 

En az 1000 yeni alıcı eklendi 
Önemli ressamların başyapıtlarını müzelerin almasını sanatseverler için avantaj olarak yorumlayan Artam, şöyle konuştu 
"Türkiye'de ilk kez özel müzelerin müzayedelerde birbirleriyle yarışarak tablo aldığına tanık olduk. Piyasaya yeni alıcılar girdi. 17 bin kişilik müşteri portföyümüze en az bin yeni isim daha eklendi." 

İşte rekorlar 

'Dünya rekoru' kıran tablolar 
Osman Hamdi'nin 'Kaplumbağa Terbiyecisi' tablosunu 5 milyon YTL'ye Müze Pera aldı. Bu ressamın dünya müzayedelerinde satılmış en pahalı eseri.Oryantalist ressam Fabius Brest'e ait çalışmalar 225 bin ve 150 bin YTL'ye satılarak müzayedelerde kendileri için verilen en yüksek rakama ulaştılar.Louise Parmentier imzalı tablo, 110 bin YTL'ye satıldı. 
Türkiye rekoru kıran tablolar 
Nazmi Ziya'nın 'Sokak manzarası' konulu yağlıboya tablosunu 500 bin YTL'ye işadamı Erdoğan Demirören aldı.Naci Kalmukoğlu'nun 'İstanbul' tablosu 240 bin YTL'ye alıcı buldu. Nedim Günsur tablosu 112 bin YTL'ye satıldı. Burhan Doğançay tablosu 87 bin YTL'ye ulaştı. Adnan Çoker çalışması 44 bin YTL'ye ressamın en pahalı eseri oldu. Oya Zaim Katoğlu 70 bin YTL,Cihat Burak 77 bin YTL, Nejat Melih Devrim 105 bin YTL, Sabri Berkel 75 bin YTL,Vecihi Bereketoğlu 60 bin YTL rekor fiyatlarına ulaştılar. 

</TEXT>
</DOC>
