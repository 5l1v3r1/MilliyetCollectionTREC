<DOC>
<DOCNO> 389028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sonsiy06.html </URL>
<DATE> 2005/10/23/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Turizm Bakanı Koç, İzmir'e gitti... 
</HEADLINE>
<TEXT>

     Kültür ve Turizm Bakanı Atilla Koç, İzmir'de son günlerde meydana gelen depremlerin ardından endişe verici bir şey olmadığını söyledi. 
     Bakan Koç, İzmir Valisi Oğuz Kağan Köksal'ı makamında ziyaret ederek, depremlere ilişkin bilgi aldı. 
     Valilik Şeref Defteri'ni imzalayan Koç, Makedonya seyahati ve Fransa'daki kitap fuarına katıldığı için deprem sonrasında bölgeye hemen gelemediğini söyledi. 
     Meydana gelen depremler ve alınan tedbirleri öğrenmek için İzmir'de olduğunu belirten Bakan Koç, ''Çok şükür endişe verici bir şey yok. Pakistan'daki meselenin büyüklüğü dikkate alınınca, depremden korkuyoruz. Bütün Egelilere geçmiş olsun'' dedi. 
     
     ÇEŞME'DE TERMAL TURİZM 
     İzmir'in kültür ve turizm alanında ''olması gereken yerde bulunmadığını'' söyleyen Bakan Atilla Koç, bunun için çalıştıklarını belirterek, şöyle konuştu 
     ''Çeşme'nin turizm bölgesi ilan edilmesiyle ilgili kararname Resmi Gazete'de yayımlandı. Çeşmeli müteşebbisler ve valiliğin önderliğinde bir yatırım şirketi kuruldu. Bayramdan sonra yapacağımız çalışmalarla Çeşme, dünyanın en büyük termal şehirlerinden biri olacaktır. İzmir'de kültür ve sanat merkezleri yetersiz. Vali beyle onu da görüşeceğiz. Agora'daki çalışmalardan çok memnunum. 2006 turizm sezonunda o bölgeyi, destinasyon noktası haline getirmemiz gerekir.'' 
     
     ''TEDBİRLER 24 SAAT ESASINA GÖRE DEVAM EDİYOR'' 
     Depremlerin ardından aldıkları tedbirlere ilişkin bilgi veren Vali Köksal da büyük bir deprem olacağı yönündeki söylentilerin asılsız olduğuna dikkat çekerek, ''Bunun bilinmesi söz konusu değil. Depremin hangi saatte olabileceğini bilmek, meselenin halledilmiş olması demektir. O zaman tedirgin olmaya gerek yok. Öyle bir iş olmayacağına göre, dedikoduların da mantığı yok'' diye konuştu. 
     Deprem sonrasında kurulan kriz merkezinin 24 saat çalıştığını dile getiren Vali Köksal, şöyle devam etti 
     ''Tedbirlerimiz 24 saat esasına göre devam ediyor. Kriz merkezi ve belediye ekipleri çalışma halinde. 3 bin 664 personelden oluşan 77 kurtarma ekibi çeşitli yerlerde bekliyor. Temennimiz bunlara gerek kalmaması. Evleri oturulamayacak durumda hasar gören vatandaşlara kira yardımı yapılacak. Bu kişilerin kışı kapalı yerlerde geçirmeleri sağlanacak.'' Bakan Koç, daha sonra incelemelerde bulunmak üzere Çeşme'ye gitti. 
     
</TEXT>
</DOC>
