<DOC>
<DOCNO> 394661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/spor/spo08.html </URL>
<DATE> 2005/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Halil'in kader günü 
</HEADLINE>
<TEXT>


Doping olaylarıyla sarsılan Türk halterinin ve Halil Mutlu'nun geleceği, IWF Disiplin Kurulu'nun Katar'da bugün başlayacak duruşmaları sonucunda ortaya çıkacak 

CEMAL ERSEN - KATAR 


Avrupa Şampiyonası'nda doping yaptığı belirlenen Halil Mutlu, bugün Uluslararası Halter Federasyonu IWF Disiplin Kurulu'nun duruşmasına çıkacak. Doç. Dr. Erkan Küçükgüngör ve Dr. Kaya Livanelioğlu'nun da katılacağı bu sabahki duruşmada Mutlu, savunmasının ardından verilecek olası cezanın kaldırılmasını talep edecek. 
IWF disiplin talimatının 15 - 5.1 maddesine dayanarak, söz konusu yasaklı maddeyi bilerek almadığını öne sürecek olan Mutlu, bunun vücuduna nasıl girdiğini kanıtlamak durumunda kalacak. A ve B numunelerinde rastlanan "Nandrolone" adlı maddenin bilerek ve isteyerek alınmadığı tezini savunacak olan Türk heyeti ikinci aşamada ise 15 - 5.2. maddeyi kullanacak. Bu etapta yasaklı maddenin Halil'in vücuduna girmesinde kusurunun bulunmadığı iddia edilecek ve cezada yarı yarıya indirim istenecek. Disiplin Kurulu'nun takdirine göre bu süre ise 6 ay ile 1 yıl arasında değişebilecek. 
Duruşmada son sözü alacak olan Halil'in konuşması ise duygusal içerik taşıyacak. Halil, 22 yıllık halter yaşamında yüzlerce defa kontrole girmesine karşın ilk kez böyle bir olayla karşılaştığını, üç olimpiyat şampiyonluğu kariyerine sahip bir sporcu olarak bu maddeyi kullanmasının cahillik olacağını anlatacak. 
Sedat Artuç'un savunmasında ise sakatlığı nedeniyle kullandığı ilacın yasaklı madde içerdiği ve WADA kontrolüne bu nedenle girmediği anlatılacak. 
Türk federasyonuna verilen faaliyetlerin durdurulması cezası ile ilgili yarın yapılacak duruşmada savunmanın temelinde federasyonun bugüne dek dopingle yaptığı mücadele gösterilecek ve cezanın kalkması için 100 bin doların yatırılacağı bildirilecek. 


</TEXT>
</DOC>
