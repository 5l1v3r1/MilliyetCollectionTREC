<DOC>
<DOCNO> 387219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/spor/spo03.html </URL>
<DATE> 2005/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kral rekora doğru 
</HEADLINE>
<TEXT>


Erciyes deplasmanında rakip fileleri 2 kez sallayarak Galatasaray'ı galibiyete taşıyan Hakan Şükür, lig kariyerindeki gol sayısını 227'ye çıkardı. Tecrübeli forvet, 14 gol daha atarsa Tanju Çolak'ın rekorunu 240 kırarak zirveye kurulacak 

ERHAN TELLİ 


Hakan Şükür adım adım rekora koşuyor. Trabzonspor'la geçtiğimiz hafta oynanan maçta uzun süren gol orucunu bozan Kral, Kayseri Erciyes deplasmanında attığı iki golle hem takımını galibiyete taşıdı hem de gol rekoruna biraz daha yaklaştı. 
Uzatmada attığı altın değerinde golle sarı - kırmızılı takımın lig tarihindeki en iyi sezon başlangıcı rekoruna ulaşmasını da sağlayan yıldız forvet, gol sayısını 227'e çıkardı. Sezon başında belirlediği, "Türkiye Ligi'nin en çok gol atan futbolcusu" olma hedefine biraz daha yaklaşan Hakan, 13 gol daha atarsa 240 golle zirvede bulunan Tanju Çolak'ın rekorunu egale edecek. Kral, 14 gol atması halinde Tanju'nun rekorunu tarihe gömecek. 

'Daha keyifli olur' 
Başarılı futbolcu, bu sezon hem gol rekoru kırmak hem de şampiyonluk sevinci yaşamak istediğini vurguladı. Sarı - kırmızılı forvet, "Her zaman söylediğim gibi benim için gol atmaktan çok takımın kazanması önemlidir. Gol rekoru kırmak tabii ki beni çok sevindirir. Tanju bu rekoru Galatasaray formasıyla kırmıştı. Yeni rekorun da bir Galatasaraylı'ya ait olması sanıyorum onu da sevindirir. Bu sezon şampiyonluğa ulaşırsak, rekor benim için çok daha keyifli olur" ifadesini kullandı. 

100'ler Kulübü Adı Kulüpleri Gol Tanju Çolak Samsun - GS - FB 240 Hakan Şükür Sakarya - Bursa - GS 224 Hami Mandıralı Trabzon - A.Gücü 219 Metin Oktay Galatasaray 217 Aykut Kocaman Sakarya - FB - İstanbul 200 Feyyaz Uçar BJK - FB - Antalya 191 Serkan Aykut Samsun - Galatasaray 184 Fevzi Zemzem Göztepe 144 Saffet Sancaklı BJK - Kocaeli - GS - FB 130 Mehmet Özdilek Beşiktaş 130 

Orhan Ak seferberliği 

Kayseri Erciyes maçının ikinci yarısında sakatlanmasına rağmen 3 oyuncu değişikliğinin kullanılması nedeniyle sahada kalan Orhan Ak'ın tedavisine hemen başlandı. Kulüp doktoru Murat Çevik, tecrübeli futbolunun fedak rlık yaparak maçı tamamladığını belirterek, "Alt baldır adalesinde ödem var. Kendisini, Denizlispor karşılaşmasına yetiştirmeye çalışıyoruz" açıklamasını yaptı. Sırtında ağrısı olan Song'a da tedavi uygulandığı vurgulandı. 

Aslan'a çifte müjde 

Cim Bom, Denizlispor maçı hazırlıklarına ara vermeden başladı. Teknik Direktör Gerets yönetiminde yaklaşık 1.5 saat süren antrenmanda Erciyes'e karşı 90 dakika forma giyenler koşu yaptı, diğer futbolcular ise çift kale maç oynadı. Sakatlıkları düzelen Hasan Şaş ve Ayhan'ın takımla çalışmalara başlaması ise sevinç yarattı. Gerets, tedbir amaçlı olarak Hasan'ın çift kale maçta oynamasına izin vermedi. 

Anelka tesellisi 

VEDAT DANACI 

Galatasaray'ın eleştirilen yabancısı Sasa İliç, Kayseri Erciyes maçı dönüşü uçakta Tomas ile yol boyunca sohbet etti. Sırp futbolcu, takıma adapte olamadığını itiraf ederek, biraz daha zamana ihtiyacı olduğunu söyledi. İliç, "Türkiye'de farklı futbol oynanıyor. Bu nedenle uyum sorunu yaşıyorum. Ancak 1-2 ay içinde herkes benim nasıl bir futbolcu olduğumu görecek" dedi. 
Tomas ise Fenerbahçeli Anelka örneğiyle takım arkadışına destek verdi. Geçen sezon devre arasında Fenerbahçe'ye gelen Anelka'nın ligin ikinci yarısında fazla varlık gösteremediğini belirten Tomas, "Anelka da eleştiriler almıştı ama şimdi gerçek futbolunu oynamaya başladı. İliç'e sabır gösterilmesi lazım. Yapılan eleştirilere anlam veremiyorum" diye konuştu. 

Şeren'e son görev 

Eski milli atlet Oğuz Şeren'in cenazesi, Teşvikiye Camii'nde öğle vakti kılınan namazın ardından Zincirlikuyu Mezarlığı'nda toprağa verildi. Profesyonel Futbolcular Derneği Başkanı Turgay Şeren'in ağabeyi olan Oğuz Şeren, 1940-50 yılları arasında Atletizm Milli Takımı'nda görev yapmıştı. Cenaze törenine Futbol Federasyonu Başkanı Levent Bıçakcı, Galatasaray Başkanı Özhan Canaydın, İkinci Başkan Ergun Gürsoy, Beşiktaş Onursal Başkanı Süleyman Seba ve Fenerbahçeli yönetici Mahmut Uslu da katıldı. 


</TEXT>
</DOC>
