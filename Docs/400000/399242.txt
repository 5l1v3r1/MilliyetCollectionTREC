<DOC>
<DOCNO> 399242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sondun43.html </URL>
<DATE> 2005/11/30/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Hollanda'da HIV taşıyıcılarının sayısı arttı... 
</HEADLINE>
<TEXT>

     Hollanda'da, AIDS'e yol açan HIV virüsü taşıyan kişi sayısının artmaya devam ettiği ve ülkede yaklaşık 16 ile 25 bin arasında kişinin bu virüsü taşıdığının tahmin edildiği bildirildi. 
     Hollanda Halk Sağlığı Enstitüsü Kurumu'nun RIVM 1 Aralık Dünya AIDS Günü dolayısıyla yaptığı açıklamaya göre, Hollanda'da HIV taşıyanların sayısındaki artış son 5 yıldır yükselen bir eğilimle devam ediyor. 
     Ülkede, AIDS hastasıyla birlikte diğer cinsel hastalıklara yakalananların sayısında da artış olduğu belirtildi. 
     RIVM'ye göre, Hollanda'da 11 bin kayıtlı HIV taşıyıcısı bulunuyor ve bunun büyük çoğunluğunu eşcinsel erkekler oluşturuyor. Ancak resmi olmayan rakamlara göre ise HIV taşıyanların sayısı çok daha yüksek düzeyde bulunuyor. 
     Araştırmacılara göre, HIV taşıyanların sayısındaki artışta, eşcinsel erkeklerin AIDS ile mücadelede geliştirilen yeni ilaçlar ışığında davranış değişikliğine gitmeleri etkili oldu eşcinseller, yeni ilaçlara güvenerek daha az güvenli seks yapmaya başladılar. 
     Eşcinsellerin yanında toplumun öteki kesimlerinde ve özellikle gençler arasında da daha az güvenli seks yapılması ve sıkça eş değiştirilmesi sonucu, cinsel rahatsızlıklara yakalananların sayısının arttığı kaydedildi. 
     
</TEXT>
</DOC>
