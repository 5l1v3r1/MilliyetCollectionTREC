<DOC>
<DOCNO> 377454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/yasam/axyas01.html </URL>
<DATE> 2005/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'liler yürüttü biz para istedik 
</HEADLINE>
<TEXT>


Ortopedik özürlü doğan, 1 yaşındayken polis babası şehit düşen küçük Görkem, ABD'deki tedavisi ile yürümeye başladı. Görkem'i bu güzel rüyadan, tedavi harcırahını geri isteyen Emekli Sandığı uyandırdı 

GÜRKAN AKGÜNEŞ İstanbul 

Görkem Gözalıcı, genetik anomaliler sonucu, elleri vücuduna yapışık, diz kapakları olmadan, kaval kemikleri ile ayaklarında çarpıklıkla dünyaya geldi. 
Küçük Görkem'in talihsiz durumu yetmiyormuş gibi, polis memuru babası da DYP Pendik İlçe Başkanlığı'nda 1994'te gerçekleşen bombalı saldırıda şehit düştü. Babasını tanıyamadan kaybeden Görkem, art arda geçirdiği operasyonlara rağmen bir türlü yaşıtları gibi yürüyemeyedi. 

Prof. Talu'dan ilk adım 
Annesi Ayşe Gözalıcı'nın sevgi ve desteği ile hayata tutunan Görkem'in kaderini ilk değiştiren, 5 yıl tedavisini üstlenen İstanbul Tıp Fakültesi Ortopedi ve Travmatoloji Ana Bilim Dalı Öğretim Üyesi Prof. Dr. Ufuk Talu oldu. 
Prof. Dr. Talu, dünyanın en iyi 3 ortopedi merkezinden Texas Scottish Rite Hospital doktorlarından John G. Birch'e, İstanbul'da Görkem'i gösterdi. 

Tedaviyi ABD üstlendi 
Dr. Birch, kısa süre sonra minik Görkem ve Gözalıcı Ailesi'ni ABD'ye davet etti. Tüm masrafları hastane fonundan karşılanan, 5 ay süren tedaviyle bacakları düzleştirilen Görkem, şimdi yaşıtlarıyla oynamanın tadını çıkarıyor. 
Bacaklarının çarpıklığı nedeniyle daha önce hiç sokağa çıkmadığını ve hemen yorulduğunu anlatan Görkem, mutluluğunu, "Rüyamda rahatlıkla yürüyebildiğimi görüyordum. Rüyalarım gerçekleşti" sözleriyle anlatıyor. 
Küçük Görkem'in durumunun kendisi ve ABD'deki hastane tarafından kontrol edildiğini kaydeden Talu da, "Amacımız Görkem'in annesine bağımlılığını ortadan kaldırmaktı, bunda da başarılı olundu" diye konuştu. 

Anne çaresiz 
ABD yolculuğunda hastane görevlilerinden çok büyük ilgi gördüklerini söyleyen anne Ayşe Gözalıcı ise, sevinçlerinin, 10 bin dolar harcırah veren Emekli Sandığı Genel Müdürlüğü'nden gelen yazıyla gölgelendiğini söyledi. 
Emekli Sandığı'nın, "Paranın 7 bin 323 dolarını iade edin" yazısıyla mutluluklarının yerini endişe alan anne Gözalıcı, yine de borcunu ödemeye çalışacağını şu sözlerle dile getirdi "Uçak biletlerini akrabaların yardımıyla aldım. Parayı geri isteyeceklerini bilmiyordum. Bir kısmıyla borçlarımızı ödedik. Taksitlendirme isteyeceğim." 



</TEXT>
</DOC>
