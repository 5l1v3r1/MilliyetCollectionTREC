<DOC>
<DOCNO> 364090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/soneko41.html </URL>
<DATE> 2005/07/25/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Beykoz'da camcılığı yeniden canlandıracak proje... 
</HEADLINE>
<TEXT>

     Beykoz’da yüzlerce yıllık geçmişi bulunan ve Paşabahçe Cam Fabrikası’nın kapanmasıyla yok olma tehlikesiyle karşı karşıya kalan cam üretimi ve işletmeciliği, "Kadınlar ve Gençlere Dekoratif Amaçlı Cam Üretiminde İstihdam Yaratma ve Aktif İş Gücü Piyasası Oluşturma Projesi" ile canlandırılacak. 
     Küçük ve Orta Ölçekli Sanayi Geliştirme ve Destekleme İdaresi Başkanlığı’nca KOSGEB camcılık alanındaki altyapı birikimlerini ekonomiye dönüştürmek, bölgenin kalkınmasına katkıda bulunmak ve gençlere meslek edindirmek amacıyla hazırlanan projenin protokolü, Beykoz Belediye Başkanı Muharrem Ergül, Kaymakamı Cengiz Gökçe ve KOSGEB Başkanı Erkan Gürkan’ın katıldığı törenle imzalandı. 
     İmza töreninde konuşan Belediye Başkanı Ergül, "Belediye olarak asfalt, yol, su gibi hizmetler dışında istihdamı artırmaya yönelik çalışmalar yapmak ve bunlara destek vermek asli görevlerimiz arasında yer alıyor. Cam ile başlayan bu girişimimiz, sayacılık ve diğer alanlarla devam edecek" dedi. 
     Kaymakam Cengiz Gökçe ise camın turizme yönelik önemli bir potansiyel olduğuna dikkati çekerek, ilçede en önemli sorunun istihdam olduğunu vurguladı. 
     Gökçe, "Uygulanacak proje, işsizliğin giderilmesinde büyük önem taşıyor. Biz de kaymakamlık olarak üretilecek ürünlerin satışını gerçekleştirmek üzere bir kooperatif kuruyoruz. Böylelikle projenin pazarlama ayağına bir katkı sağlamayı amaçlıyoruz" diye konuştu. 
     KOSGEB Başkanı Erkan Gürkan da 150 kadın ve 100 gencin 18 ay boyunca ücretsiz olarak eğitim alacağı projeye verecekleri desteğin sadece eğitimle sınırlı kalmayacağını belirterek, "Bu çok geniş ve kapsamlı bir proje. Eğitim sonunda katılımcılara işletme açma ve ürünlerini uluslararası alanlara pazarlama konusunda mali ve danışmanlık hizmetleri de vereceğiz" dedi. 
     
</TEXT>
</DOC>
