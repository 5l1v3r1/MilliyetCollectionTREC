<DOC>
<DOCNO> 365655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sondun16.html </URL>
<DATE> 2005/07/30/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Çin'de kasırga 15 can aldı 
</HEADLINE>
<TEXT>

     Çin'in doğu sahillerini etkisi altına alan kasırganın yaklaşık 15 kişinin ölümüne ve 37 kişinin yaralanmasına yol açtığı bildirildi. 
     Yeni Çin Haber Ajansı'nın yerel yetkililere dayandırılan haberine göre, dün öğle saatlerinde Anhui eyaletinin Lingbi ilçesini etkilemeye başlayan kasırga bir fabrikayı dümdüz etti. Fabrikada bulunan 8 kişi hayatını kaybetti. 
     Yetkililer, kasırganın yol açtığı kaybın tamamının henüz bilinmediğini ve kurtarma çalışmalarının sürdürüldüğünü belirttiler. 
     
     HİNDİSTAN'DA YENİ BİLANÇO 920 ÖLÜ 
     Öte yandan, Hindistan'ın batısındaki Maharaştra eyaletinde, muson yağmurlarının neden olduğu toprak kaymalarında ölü sayısının 920'ye yükseldiği bildirildi. 
     Sadece Bombay'da ölenlerin sayısının 407 olduğunu belirten yetkililer, şiddetli yağışa aynı şiddette rüzgarın da eşlik ettiğini, özellikle havayolu ulaşımının sekteye uğradığını kaydettiler. 
     Eyalette sürdürülen arama-kurtarma çalışmalarına askerler ve polisler ile sivil toplum örgütlerinin de katıldığı ifade edilirken, 130 bin kadar belediye çalışanının, eyaletin tahrip olan yollarını, elektrik ve su teşkilatlarını tamir çalışmalarında gece-gündüz görev yaptığı belirtildi. 
     Muson yağmurlarının, 1910 yılından bu yana kaydedilen en şiddetli yağışlar olduğuna dikkat çekiliyor. 
     
</TEXT>
</DOC>
