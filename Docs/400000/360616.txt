<DOC>
<DOCNO> 360616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/spor/spo12.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir gün sayıyor 
</HEADLINE>
<TEXT>


Olimpiyat'tan sonra dünyanın en kapsamlı spor organizasyonu olan Universiade'a ev sahipliği yapacak İzmir, oyunlara bir ay kala tüm eksiklerini hızla tamamlıyor. Ege'nin İncisi'ne 100 trilyonluk yatırım yapıldı 


İzmir'de 11 - 21 Ağustos tarihleri arasında yapılacak dünyanın olimpiyatlardan sonra en büyük spor organizasyonu 23. Üniversite Yaz Spor Oyunları UNIVERSIADE 2005 için artık geri sayım başladı. 
Oyunlar sırasında kullanılacak ve bir kısmı yeniden yapılan, bir kısmı da elde geçirilerek yenilenen toplam 60 tesiste hazırlıkların planlandığı gibi devam ettiği bildirildi. 170'i aşkın ülkeden 9 bin 500'e yakın sporcunun 10 gün süreyle 15 dalda mücadele edeceği oyunlar için İzmir'in çehresi de değişti. Spor altyapısı güçlenen İzmir'de Oyunlar Köyü'nün çevresi, Yeşildere, İnciraltı Yolu, Tarihi Kemeraltı Çarşısı'nın ve çevresinin düzenlenmesi ve yeşillendirme çalışmaları ile kentin görüntüsü güzelleşti. 

Tesisler yenilendi 
Büyükşehir Belediye Başkanı Aziz Kocaoğlu, oyunlar sırasında İzmir'in tarihi ve kültürel değerleri ile doğal zenginliklerinin dünya sahnesine sunulacağını söyledi. Belediye, tesislerin yapımı, mevcut tesislerin bakım ve onarımı ile uluslararası standartlarda donanıma kavuşturulması için 100 trilyon liranın üzerinde yatırım gerçekleştirdi. Güzelbahçe, Narlıdere ve Gaziemir Spor Salonları yenilendi. Karşıyaka Selçuk Yaşar Spor Tesisleri onarıldı. Ege Üniversitesi Spor Salonu'nun tadilatı tamamlandı. Oyunlarda güreş müsabakalarının yapılacağı Yamanlar Koleji Spor Salonu, futbol maçlarının oynanacağı Urla Stadı ve çevre düzenlemesi ile okçuluk müsabakalarının yapılacağı İzmirspor Sahası, FISU standartlarına getirildi. Kültürpark'taki Celal Atik Spor Salonu'nun tadilat çalışmaları bitirildi. 

934 konutluk köy 
İzmir kent merkezine 10 kilometre uzaklıkta kurulan Oyunlar Köyü'nde 934 konut inşa edildi. Oyunlar Köyü'ne spor sahaları, oturma alanları ve çocuk oyun bahçesinden oluşan 3 parkın yapımı için çalışmalar devam ediyor. Çevre düzenlemesi kapsamında 213 bin metrekare yeşil alan yaratıldı. 
10 bin kişilik Halkapınar Spor Salonu inşaatı hızla ilerliyor. Burası uluslararası standartlarda cimnastik ve voleybol müsabakalarının yapılabileceği ülkemizin ilk spor salonu olacak. Beş bin kişilik Karşıyaka Spor Salonu inşaatı da tamamlandı. 

Ölmek var, dönmek yok 

İstanbul Olimpiyat Oyunları Hazırlık ve Düzenleme Kurulu'ndan İOOHDK , son dört denemede başarılı olamayan İstanbul'un 2016 Olimpiyatı'na adaylığı için ön çalışmalara başlanması kararı çıktı. 
Ataköy Olimpiyatevi'nde Gençlik ve Spor Genel Müdürü Mehmet Atalay ile Türkiye Milli Olimpiyat Komitesi TMOK Başkanı Togay Bayatlı'nın da yer aldığı toplantıya İstanbul Valisi Muammer Güler başkanlık yaptı. Vali Güler, 2012 Olimpiyat Oyunları'na ev sahipliği yapma hakkı kazanan Londra'nın İstanbul'u 2016 veya 2020 yıllarındaki süreçte nasıl etkileyeceğini görüştüklerini belirterek,"Öncelikle 2016 Olimpiyat Oyunları için zaman kaybetmeden adaylık çalışmalarına start verme kararı aldık" dedi. Muammer Güler, "Olimpiyatlara adaylık sürecinde, hiçbir çekinceye fırsat vermeden ısrarla takipçi olacağız. İnsanlara, olimpiyatların İstanbul'a neler kazandıracağını iyi anlatmamız lazım. Bu sene bizim için hayal kırıklığı oldu ama 2016 için çok iyi bir dosyamız olacak. Biz şimdiden start verdik" ifadelerini kullandı. 

Yüzmede yeni dönem 

Yüzme, Atlama ve Senkronize Yüzme Federasyonu'nun Sema Küçüksöz başkanlığındaki yeni yönetim kurulu belirlendi. Turgay Dilek, Ali Serdar Erdurmaz ve Celal Aras'ın asbaşkanlıklara getirildiği yönetim kurulu şu isimlerden oluştu Haşim Onat Yıldırım, Janin Çakır, Aydın Karakuzu, Soner Sayımlar, Bülent Erandaç, Hakan Ömer Akman, Erol Maraşlı, Salih Alptekin, Nurettin Koçak, Prof.Gül Tiryaki, Mustafa Özsönmez, Adil Emecan, Murat Ağca, Mirna Osanyan, Engin Aksan. 

Armstrong yeniden lider 

Geleneksel Fransa Bisiklet Turu'nda dün koşulan 10. etap sonunda Birleşik Amerikalı Lance Armstrong genel klasmanda yeniden liderliğe yükseldi. Grenoble - Courchevel arasındaki 192.5 kilometrelik parkurda İspanyalı pedal Alejandro Valverde 4.50.35 ile finişi ilk sırada tamamlarken, tekerlek farkıyla ikinciliği alan son 6 yılın şampiyonu Armstrong sarı mayoyu tekrar sırtına geçirdi. Dünkü yarışın üçüncüsü ise genel klasmanda üçüncü durumda bulunan Danimarkalı Mickael Rasmussen oldu. Bisikletçiler bugün Courchevel - Briançon arasındaki 173 kilometrelik etabı geçecek. 

YÜZME 

Kıtalararası şölen 
Türkiye Milli Olimpiyat Komitesi TMOK tarafından bu yıl 17.'si düzenlenecek Geleneksel Asya'dan Avrupa'ya Uluslararası Yüzme, Kürek ve Yelken Yarışları, 17 Temmuz'da İstanbul Boğazı'nda yapılacak. Samsung Electronics'in sponsorluğunda gerçekleştirilecek organizasyonda bu yıl ayrıca, TMOK eski Başkanı Sinan Erdem'in anısına Sinan Erdem Kupası Yüzme Yarışları da düzenlenecek. 


</TEXT>
</DOC>
