<DOC>
<DOCNO> 391489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonspo30.html </URL>
<DATE> 2005/11/01/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Kartal, üç puan için uçtu 
</HEADLINE>
<TEXT>

     Beşiktaş, Sevilla takımı ile oynayacağı UEFA Kupası E Grubu ikinci maçı için İspanya'ya gitti. 
     Beşiktaş Kulübü Asbaşkanı ve Futbol Şube Sorumlusu Kıvanç Oktay, Sevilla ile grubun en zor maçlarından birini oynayacaklarını belirterek, ''Oradan puan alarak dönmek istiyoruz. İnşallah yeni hocamızla birlikte güzel bir maç çıkarır ve buraya puanla döneriz'' dedi. 
     Oktay, Teknik Direktör Tigana ile takım hakkında görüştüklerini belirterek, ''Hocamız takımın iyi olduğunu, ancak çalışma eksiklikleri bulunduğunu söyledi. Kendisi ve ekibi bir an önce bu eksiklikleri giderecek. Sevilla maçının ardından Malatya'ya gideceğiz ve daha sonra da ara var. Bu arada hocamız takımı çok daha iyi analiz edecektir'' şeklinde konuştu. 
     
     YOULA ''GOL ATMAK İSTİYORUM'' 
     Beşiktaş'ın Gineli futbolcusu Youla, sakatlığının tamamen geçtiğini kaydederken, Sevilla maçını da kazanmak istediklerini söyledi. 
     Youla, Sevilla karşısında gol atıp atmayacağı sorusu üzerine, ''İnşallah orada gol atmak istiyorum'' yanıtını verdi. 
     Siyah-beyazlı futbolcu Okan Buruk ise İspanya'da kendilerini zor bir maçın beklediğini ifade ederek, ''Sevilla sahasında çok iyi oynuyor. Her şeye rağmen orada iyi sonuç almak istiyoruz'' diye konuştu. 
     Ali Güneş, yeni teknik direktörün her zaman için takımda motivasyon farkı yaratacağını kaydederek, ''Tigana iyi bir teknik adam. İnşallah onunla çıkacağımız ilk maçtan güzel bir sonuç alırız'' derken, İbrahim Toraman, hoca değişikliğinin takımda motivasyonu artıracağını söyledi. 
     Bu arada, kulüp başkanı Yıldırım Demirören, eşi Revna Demirören ile birlikte kafilede yer alırken, basın mensupları, Atatürk Havalimanı'nda en büyük ilgiyi teknik direktör Jean Tigana'ya gösterdi. 
     Öte yandan, yeni idari menajer Mehmet Ekşi ile futbol direktörü Gordon Milne de kafilede yer aldı. 
     
</TEXT>
</DOC>
