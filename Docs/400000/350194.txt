<DOC>
<DOCNO> 350194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/siyaset/siy04.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye yaranıyor 
</HEADLINE>
<TEXT>


Baykal, Erdoğan'ın, "CHP, anti - Amerikancı" sözlerine, "Başbakan'ın dile getirmek istediği cümleyi, ben tercüme edeyim, 'Türkiye'yi ben satmaya hazırım ama CHP bırakmıyor' diyor" yanıtını verdi 

Günseli Önal 


Başbakan Recep Tayyip Erdoğan'ın, CHP'nin "anti - Amerikancı olduğu" yönündeki sözleri tartışma yarattı. CHP Genel Başkanı Deniz Baykal, Erdoğan'a "İzlediği politikaya, Türkiye'nin tavrına, Meclis'e sahip çıkacağına, orada yaranmaya çalışıyor. Yaranmaya çalışırken de CHP'yi suçlamayı tercih ediyor. Başbakan'ın bu tavrına alıştık, yakışıksız bir tavır" diyerek tepki gösterdi. 

'ABD'de hesap verecek' 
"KOBİ'ler, Verimlilik ve Bilişim" zirvesi öncesi soruları yanıtlayan Baykal, Erdoğan'ın sözlerini şöyle değerlendirdi 
"Ne söylemek istiyor bilemiyorum. Hiçbir ülkeye karşı düşmanlık içinde olmamız mümkün değildir. Bir tek ilkemiz vardır, Türkiye'nin yararları, ülkenin çıkarları. Başbakan'ın burada dile getirmek istediği cümleyi ben size tercüme edeyim, 'Türkiye'yi ben satmaya hazırım ama CHP bırakmıyor' diyor. Türkiye'nin çıkarları dışında başka hiçbir ilkeyi önemli saymayız. Davranışımıza yön veren budur. Başbakan'ın bundan bir rahatsızlığı olduğu anlaşılıyor." 

'Çıkış yolu muhalefet' 
CHP Genel Başkanı Deniz Baykal, "Başbakan'ın bunu orada söylemesinin özel bir nedeni var mı " sorusuna da, "Orada tabii hesap vermek, Türkiye'deki gelişmeleri izah etmek durumunda. O da çıkış yolunu muhalefeti suçlamakta bulmuş" karşılığını verdi. 

Bush'a 'dostunum' mesajı veriyor 

Erdoğan'ın sözlerine CHP'li milletvekillerinin tepkileri şöyle 
Onur Öymen CHP Genel Başkan Yardımcısı Hiçbir Türk Başbakanı'nın, resmi ziyaret yaparken, ana muhalefet partisini suçladığını hatırlamıyoruz. CHP'nin ABD karşıtı olarak suçlanması tarihe geçti. Bu açıklamaları talihsizlik olarak kabul ediyoruz. Türk Başbakanı, ülkenin çıkarları ve Meclis 
kararlarının arkasında durmasını bilmelidir. Ancak Başbakan dışarıdan gelecek baskılara direnecek güçte değildir. 
Nurettin Sözen CHP - Sivas Bir Başbakan'ın ana muhalefet partisini bir başka dost devlete şik yet etmesi, etik ve siyasi açıdan yanlış. Bu tartışma kendi aramızda yapılmalıydı. CHP'de önyargılı biçimde ABD düşmanlığı söz konusu olamaz. Kurucumuz Atatürk'ün, 'yurtta sulh, cihanda sulh' ilkesi gereğince dış politikamız şekillenir. Ulusal çıkarlarımıza aykırı görüş ve davranışlara karşı oluruz. 
Feridun Baloğlu CHP - Antalya Başbakan, ulusal çıkarları savunmamızı, ülkemize sahip çıkmamızı ABD düşmanlığı olarak değerlendiriyorsa, bu değerlendirmesi hoş geldi, sefa geldi. Ülkemizi, halkımızı savunmamızı ABD düşmanlığı olarak nitelendiriyorsa, bu bize onur verir ama Başbakan'a ne verir, bilmiyorum. 
Kemal Kılıçdaroğlu CHP - İstanbul CHP'nin, hiçbir ulus ve devlete körü körüne karşı olma anlayışı olmaz. Ulusunun çıkarlarını korumak, CHP'nin tarihsel köklerinde var. 
Türkiye Cumhuriyeti Başbakanı'nın başka ülkenin savunuculuğunu yapması üzüntü verici. 
Muzaffer Kurtulmuşoğlu CHP - Ankara Başbakan, 'Benden başka ABD dostu yok' anlamında Bush'a mesaj veriyor. Ana muhalefet partisini bu şekilde suçlamak bir Başbakan'a yakışmaz. 
Hiçbir siyasi lider, karşılıklı menfaatler çiğnenmediği sürece, 'Ben o devlete küsüm, bu devlete dost değilim' deme lüksüne sahip değil. 


</TEXT>
</DOC>
