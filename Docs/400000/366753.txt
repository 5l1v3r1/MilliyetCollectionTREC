<DOC>
<DOCNO> 366753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonspo23.html </URL>
<DATE> 2005/08/03/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
NBA'de dev takas ve transfer... 
</HEADLINE>
<TEXT>

     ABD Profesyonel Basketbol Ligi'nde NBA transferler ve takaslar sürüyor. 
     Bostan Celtics'in 29 yaşındaki forveti Antoine Walker, 5 takım arasında gerçekleşen dev bir takas sonucu Miami Heat takımına gitti. 
     Geçen sezonu 19.8 sayı, 8.7 ribaunt ve 4.1 asist rakamlarıyla tamamlayan 2.06 metre boyundaki oyuncunun, Boston ve Miami'nin dışında Memphis, New Orleans ve Utah'ın da katıldığı ve 13 oyuncunun takım değiştirdiği, NBA tarihine geçen en büyük çaplı takas sonucunda Miami'li olduğu belirtildi. 
     Takas sonucu Memphis'li Jason Williams, Andre Emmett ve James Posey Miami'ye, Miami'li Eddie Jones ise Memphis'e gitti. Miami ayrıca New Orleans'tan İspanyol Roberto Duenas'ı da kadrosuna katarak, Rasual Butler'ı bu takıma gönderdi. 
     Takasa göre Greg Ostertag, Memphis'ten Utah'a, Curtis Borchardt Utah'tan Boston'a, yine Utah'tan Kirk Snyder, New Orleans'a ve Raul Lopez de Memphis'e gitti. 
     Gelecek sezon sampiyonluğu hedefleyen Miami, daha önce de dev pivotu Shaquille O'Neal ile 5 yıllığına 100 milyon dolara yeniden anlaşmıştı. 
     Öte yandan Portland Trail Blazers'ın 29 yaşındaki forveti Şerif Abdürrahim, New Jersey Nets ile 5 yıllık sözleşme imzaladı. 
     Geçen sezonu 16.8 sayı ve 7.3 ribaunt ortalamalarıyla tamamlayan Abdürrahim'in bu transferden 27-30 milyon dolar arasında bir para alacağı belirtildi. 

     
</TEXT>
</DOC>
