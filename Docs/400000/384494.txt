<DOC>
<DOCNO> 384494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/soneko28.html </URL>
<DATE> 2005/10/06/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Visa, ticari kartlarda en hızlı büyüme Türkiye'de... 
</HEADLINE>
<TEXT>

     Visa ticari kartlar, yüzde 71.4 ile en yüksek büyümesini Türkiye pazarında gerçekleştirdi. 
     Visa Avrupa ticari kartların 2005 Haziran sonu itibariyle yıllık verilerine ilişkin yapılan açıklamaya göre, Türkiye'yi yüzde 47 ile İrlanda, yüzde 43.5 ile Almanya, yüzde 37 ile İngiltere, yüzde 31.2 ile Norveç, yüzde 18.7 ile Fransa ve yüzde 15.1 ile İtalya izledi. 
     İngiltere, dolaşımdaki 1 milyon 661 bin kart, 14 milyar avro işlem hacmi, 91 milyon 284 bin işlem adedi ve yüzde 37 büyüme oranıyla Visa Ticari kartlarının işletmeler tarafından en çok kullanıldığı pazar oldu. İkinci büyük pazarı 5.5 milyar avro işlem hacmi ile Fransa, üçüncüyü ise 5.2 milyar avro işlem hacmi ile Almanya oluşturdu. 
     İşlem ve nakit yönetimi aracı olarak Visa ticari kartlarının Avrupalı firmalar tarafından tüketim harcamalarında geçen yıla oranla yüzde 28.5 daha fazla kullanıldı. 
     Haziran 2005 sonu itibariyle, Visa Avrupa bölgesinde, Visa Ticari kartlarla yapılan harcamalar 33.9 milyar avrodan 43.6 milyar avroya yükseldi. 
     Dolaşımdaki Visa ticari kart sayısı yüzde 21.7 oranında artarak, 6.5 milyon adede ulaşırken, her bir Visa ticari kart yılda ortalama 55.7 kez kullanıldı. 
     Haziran 2005 sonu itibariyle Avrupa'da Visa kurumsal kartlarının kullanımı da yüzde 12.1 oranında artarak, 11.3 milyar avroya ulaştı. Bu alanda en yüksek büyümenin kaydedildiği pazarlar, yüzde 31.4 ile İspanya ve yüzde 24.6 ile İtalya oldu. 
     Visa Türkiye Genel Müdür Yardımcısı Nur Öztin Kurak, yüzde 71.4 büyüme önemli olmakla birlikte, ticari kartlar konusunda Türkiye'de hala önemli bir potansiyel bulunduğunu belirtti. 
     Kurak, ''Özellikle ekonominin can damarı olan KOBİ'ler için ticari kart yelpazemiz, nakit yönetiminden, mal alım satımına kadar pek çok konuda çözüm ortağı niteliğindedir. Gerek özel, gerekse kamu sektörüne yönelik olarak gerçekleştirmekte olduğumuz çalışmalarla, hem ticaret sektörü, hem de kamu kuruluşları için pek çok avantaj ve ölçülebilir tasarruf olanağı sağlayan Visa Ticari kart ürünlerimizin kullanımını teşvik etmekteyiz'' dedi. 
     
</TEXT>
</DOC>
