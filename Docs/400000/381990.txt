<DOC>
<DOCNO> 381990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonspo44.html </URL>
<DATE> 2005/09/27/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Daum PSV'ye tüm bilgileri Van Hooijdonk eksiksiz vermiş... 
</HEADLINE>
<TEXT>

     Futbolda Avrupa Şampiyonlar Ligi E Grubu'nda yarın PSV Eindhoven ile karşılaşacak olan Fenerbahçe'nin teknik direktörü Christoph Daum, tüm hesapları 3 puan için yaptıklarını söyledi. 
     Daum, Fenerbahçe Şükrü Saracoğlu Stadı'nda düzenlediği basın toplantısında, rakiplerinin Şampiyonlar Ligi'nin en iyi takımlarından biri olduğunu belirterek, ''Onların amacı İstanbul'da 1 puan almak olacaktır. Kontrataklarla bunu 3 puana dönüştürmek isteyecekler. Biz tüm hazırlıklarımızı 3 puanı İstanbul'da tutmak üzerine yaptık'' dedi. 
     Sakatlığı bulunan Tuncay'ın, önemli ve hissedebilecekleri bir eksik olduğunu kaydeden Alman teknik adam, ''Ama onun yerine oynayacak oyuncu da varını yoğunu ortaya koyup, elinden gelen tüm mücadeleyi fazlasıyla verecektir. Tuncay'ın yokluğunda takımdaki şablon değişecektir'' diye konuştu. 
     Grupta 2. olarak yollarına devam etmek için kendi sahalarında üst üste 2 maçı da kazanarak hedeflerine yaklaşacaklarını belirten Daum, şöyle devam etti 
     ''Hedefimize yönelik ilk adımı yarın atacağız, daha sonra devamı gelecek. Umut ediyorum, yarınki maçta stat dolu olacak. Taraftarımızın desteğine ihtiyacımız var. Sabır ve dayanıklılığa sadece futbolcuların değil taraftarlarımızın da ihtiyacı var. AC Milan maçında verdiğimiz iyi mücadeleden sonra Avrupa kulüpleriyle aramızdaki farkı her geçen gün kapattığımızı teyit etmek için yarınki maçı kazanmak zorundayız. PSV Eindhoven çok iyi organize olabilen bir takım, biz de Avrupa kulvarında belli bir tecrübeye sahibiz. Bu tip maçlarda önemli olan detaylardır. Yarınki maçta rakibe oranla daha çabuk, daha arzulu bir mücadeleyi sahaya yansıtıp, istediğimiz sonucu alacağımıza inanıyorum.'' 
     
     PSV EINDHOVEN İLE İLGİLİ BİLGİLER 
     Daum, basın toplantısında rakipleri PSV Eindhoven hakkında detaylı bilgi verdi. 
     Alman teknik adam, şöyle konuştu 
     ''Teknik direktörleri Guus Hiddink, uluslararası alanda çok tecrübeli bir hoca. Bu takımla ne kadar iyi işler yaptığı ortada. Geçen sene Şampiyonlar Ligi'nde yarı final oynayan o başarılı takımdan bazı oyuncular gittiyse de yeni transferler yapıldı ve altyapıdan gelen oyuncularla da yeni bir takım oluşturdular. Farfan, Beasley, Hesselink, Cocu en etkili oyuncuları. Gomes de oyuna soktuğu toplarla takımı kontratağa kaldırabilen tecrübeli bir kaleci. Kontratakları kontrol etmenin yanı sıra Cocu gibi sürekli oyunu okuyan ve çekip çeviren bir oyuncuyu, oyundan düşürmemiz önemli. Rakibimiz ayrıca duran toplarla da tehlikeli oluyor.'' 
     
     ''BİLGİLERİ RAKİBE VAN HOOIJDONK VERMİŞ'' 
     Fenerbahçe Teknik Direktörü Daum, sarı-lacivertli takım hakkındaki bilgileri rakip takıma Pierre Van Hooijdonk'un verdiğini söyledi. 
     PSV Eindhoven'ın oyuncusu Cocu'nun basına yaptığı açıklamada, ''Fenerbahçe maçına eksiksiz hazırlandık. Bilgileri Van Hooijdonk'tan eksiksiz aldık'' dediğini ifade eden Daum, şunları kaydetti 
     ''Van Hooijdonk kendisine Fenerbahçe hakkındaki tüm bilgileri vermiş. Ancak verdiği bilgilerin şu anki durumumuzla bir alakası yok. O dönemki bilgilerle bu dönemki bilgiler ve takımın havasında çok fark var. Van Hooijdonk, bir gün Fenerbahçe'ye döneceğini söylüyor, bir yandan da zarar vermeye çalışıyor. O'nu bilgi almak için arasam, başarılı olmayayım diye bana eksik ya da yanlış bilgi verirdi. Herhalde Manchester United'e transfer olan Güney Koreli Park için 'çok dikkat edin' derdi.'' Alman teknik adam, Van Hooijdonk ile aralarındaki problemin sorulması üzerine, ''Kendisi uzun bir dönem sakatlık geçirdi. Benimle yaptığı konuşmalarda sakatlığının devam ettiğini, ancak maçlarda kısa süre oynayabileceğini söyledi, kamuoyuna farklı açıklamalar yaptı. Kariyerinde şampiyonluğu bulunmayan Van Hooijdonk, Fenerbahçe'de 2 kez üst üste şampiyonluk yaşadı. Ben Van Hooijdonk ve çok daha iyi futbolcularla da çalıştım. Benim hakkımda neler söyledi, ben buna rağmen susmayı tercih ettim. Kendisiyle ilgili olumsuz şeyler söylemem. Ben o defteri kapattım'' diye konuştu. 
     
</TEXT>
</DOC>
