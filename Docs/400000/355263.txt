<DOC>
<DOCNO> 355263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonyas23.html </URL>
<DATE> 2005/06/24/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Yarasalar, sivrisineklerin baş düşmanı 
</HEADLINE>
<TEXT>

     Orman Mühendisleri Odası Doğu Akdeniz Bölgesi Şube Sekreteri Ayhan Küyük, yarasaların bir gecede 20-25 bin sivrisinek ve yakağanı yok ettiğini belirterek, çarpık kentleşme nedeniyle yarasa sayısındaki azalmanın, sineklerin artmasına neden olduğunu bildirdi. 
     Küyük, yaptığı yazılı açıklamada, çarpık kentleşmenin birçok çevre ve sağlık problemini beraberinde getirdiğini, doğanın dengesinin bozulmasına yol açtığını ifade etti. 
     Doğal zincirin en küçük birimindeki olumsuz değişimin, ekolojik dengeyi de aynı şekilde etkilediğini belirten Küyük, şunları kaydetti 
     ''Doğal dengenin vazgeçilmez unsurları olan canlı türlerinin yaşama alanları korunmalıdır. Zira bu canlıların birçoğu, insanların bedel ödeyerek ve kimyasal ilaç kullanarak yok etmeye çalıştıkları zararlılarla beslenir. 
     Bu canlıların başında kuşkusuz yarasalar gelmektedir. Halk arasında genellikle kan emici canlılar olarak bilinen, çoğu zaman ürkülen ve korkulan uçan memeli olan yarasalar, bir gecede yaklaşık 20-25 bin arasında sivrisinek ve yakağan gibi böcekleri yiyerek beslenir. Üstelik ülkemizde kan emen yarasa türü bulunmamaktadır. Onların sayesinde harcama yapmaksızın sivrisinek ve yakağan gibi zararlı böceklerle biyolojik mücadele mümkündür, ancak çarpık kentleşme onların barındığı alanları yok etmektedir. Çarpık kentleşme nedeniyle yarasaların sayısının azalması, sineklerin artmasına neden olmaktadır.''' 
     
</TEXT>
</DOC>
