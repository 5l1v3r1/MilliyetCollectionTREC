<DOC>
<DOCNO> 390657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sondun02.html </URL>
<DATE> 2005/10/29/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Vietnam'da kuş gribinden 2 kişi daha öldü... 
</HEADLINE>
<TEXT>

     Vietnam’da kuş gribi hastalığından 2 kişinin daha öldüğü bildirildi. 
     Tuoi Tre Gençlik gazetesinin, ülkenin orta kesimindeki Kuang Binh eyaletinde bulunan hastane kaynaklarına dayanarak bugün verdiği habere göre, kuş gribi hastalığı belirtileri gösteren 2 hasta geçen hafta öldü. 
     Haberde, 14 yaşında bir kız ve 26 yaşındaki bir erkeğin hastalanmadan yaklaşık bir hafta önce ördek ve tavuk yumurtası yediği, kızın 23 Ekim, erkeğin ise 26 Ekim’de öldüğü belirtildi. 
     Hastanede çalışan doktorlar, 2 hastanın da kuş gribi hastalarında olduğu gibi ciddi solunum sorunları, ateş ve akciğer enfeksiyonu belirtileri gösterdiğini söylediler. 
     Kuang Binh eyaletinin Dong Hoi bölgesindeki Vietnam-Küba Hastanesi’nde görevli doktor Nguyen Ngoc Tai de konuyla ilgili olarak Reuters’e yaptığı açıklamada, "Bütün belirtiler kuş gribi hastalığını gösteriyor, bu çok açık" dedi. 
     Kuş gribi hastalığı belirtileri gösteren 27 yaşındaki bir erkek hastanın da tedavi için ülkenin orta kesimindeki Hue City’de daha iyi donanımlı bir hastaneye sevk edildiğini, bu hastanın durumunun ciddi olmadığını söyleyen Tai, kendi çalıştığı hastanenin kuş gribi vakaları tedavisi için yeterli olmadığını belirterek, derhal kuş gribi vakalarında kullanılan Tamiflu ilacı ve grip aşısı sağlanması çağrısında bulundu. 
     Vietnam’da kuş gribi hastalığı 40’dan fazla can aldı. 
     
</TEXT>
</DOC>
