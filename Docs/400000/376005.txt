<DOC>
<DOCNO> 376005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sondun14.html </URL>
<DATE> 2005/09/06/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
İspanya’dan Türkiye için lobi atağı 
</HEADLINE>
<TEXT>

     Mehmet ÇİFTÇİ İSPANYA, DHA 

      İSPANYA, Türkiye ile AB arasında 3 Ekim’de müzakerelerin başlaması için Türkiye lehine lobi girişimine başladı. 
     İspanya Dışişleri Bakanı Miguel Angel Moratinos, AB’ye üye 25 ülkenin ve aday ülkeler Türkiye, Hırvatistan, Bulgaristan ve Romanya büyükelçilerini başkent Madrid’e çağırarak Türkiye ile AB arasında 3 Ekim’de başlaması öngörülen müzakereler için, Türkiye’ye destek olmalarını istedi. 
     İspanyol hükümetinin Türkiye’nin AB’ye girişini her zaman savunduğunu belirten Dışişleri Bakanı Moratinos, bunun bir hükümet politikasından çok devlet politikası olduğunu, kendilerinden önceki hükümetin de aynı paralellikte siyaset yaptığına dikkat çekti. İspanyol bakan, "Türkiye mutlaka AB’nin bölünmez bir parçası olmalıdır" dedi. 
     Miguel Angel Moratinos Galler’in Newport kasabasında geçen hafta yapılan toplantıda hiç bir bakanın Türkiye ile 3 Ekim’de başlaması gereken müzakerelerin ertelenmesi yönünde bir görüş belirtmediğinin de altını çizerek, "Bizim görüşümüz Türkiye ile AB arasındaki görüşmeler 3 Ekim’de başlayacaktır. Size şunu rahatlılıkla söyleyebilirim, bu kararın altı artık mühürlenmiştir. Bundan kimse geri dönemez" sözleri ile de, Türkiye’nin önünün açık oldugunu ifade etti. 
     Moratinos, AB’nin Türkiye’siz ve Ukranya’sız 21’nci yüzyılı yakalamasının imkansız olacagını da dile getirerek, herkesin Türkiye’nin üyeliğine bu çerçevede bakmasını istedi. İspanyol bakan, "Sırada Bulgaristan ve Romanya var. Ardından Türkiye ve Hırvatistan gelecek, 20’nci yüzyılın Avrupası Ukranya da son bulmalıdır. AB geleceğini bu perspektifte hazırlamalıdır" dedi. 
     Madrid’in Türkiye’ye desteğini her fırsatta dile getiren Moratinos, Galler’de Kıbrıs deklarasyonu yüzünden AB ile Türkiye arasında yaşanan gerilimin ardından, taraflar arasında arabuluculuk önermişti. 
     
</TEXT>
</DOC>
