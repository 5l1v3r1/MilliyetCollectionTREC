<DOC>
<DOCNO> 355595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/yazar/tamer.html </URL>
<DATE> 2005/06/26/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Alman Liseliler, 5 tarihi ağacın kesilmesine izin vermeyecek 
</HEADLINE>
<TEXT>


Alman Lisesi'nde bizlere kültür varlıklarımızı, doğayı, çevremizi korumamız öğretilmişti. Matematik ya da müzik gibi konuyla doğrudan alakası olmayan derslerde bile Alman öğretmenlerimiz bir yolunu bulup yeşile, doğaya, tarihi eserlere sahip çıkmamız konusunda beynimizi yıkarlardı. 
Bu yazı, Alman Liseli olmakla her zaman iftihar etmiş bir mezununun, bugünkü Alman Lisesi yönetiminin okulumuzun bahçesindeki tarihi 5 çınarı kesme girişimine karşı isyan yazısıdır. O beş dev ağaç, İsveç Konsolosluğu'nun bahçesiyle birlikte Beyoğlu - Galata'nın bütünlük içindeki biricik yeşil alanının bir parçasıdır. Dolayısıyla bölge sit alanıdır ve 1 nolu Anıtlar Kurulu'na bağlıdır. 
Alman Lisesi yönetimi, 1 nolu Anıtlar Kurulu'na depreme karşı güçlendirme projesi için başvurmuş. Zaten son dönemde tüm yan yollar "depreme karşı güçlendirme" kılıfından geçiriliyor. Nitekim bu başvuruda, 100 - 150 yıllık 5 tarihi çınarın bulunduğu alanın kodunun 1.3 metre düşürülmesi de talep edilmiş. 
Okulumuzun depreme karşı güçlendirilmesiyle, 6 - 7 merdivenle çıkılan 1.3 metre yüksekteki arka bahçemizin en ufak bir ilgisi olamaz. Zaten son fotoğrafta görebileceğiniz gibi arada bir yol da var. 
Görüşlerine başvurduğum Alman Lisesi Yönetimi'nin Başkanı Dr. Kretzschmann, "Su deposu ve sığınak yapabilmek için bize alan lazım. Anıtlar Kurulu kodun 1 metre indirilmesini onayladı. Bu durumda ağaçlar zaten yaşamaz. Biz de ağaçların kesilmesi için ikinci başvuruda bulunduk" dedi. 
Ben de mimarım. Yerin altına herhangi bir yere yapılabilecek sığınak ve su deposu için, 100 - 150 yıllık tarihi çınarların kesilmesi olacak iş mi Anıtlar Kurulu, kod farkını nasıl görmezden gelerek projeyi onaylar 
Biz Alman Lisesi mezunları olarak, yasaların delinmesine ve tarihi ağaçlarımızın kesilmesine izin vermeyeceğiz. Çünkü Alman Lisesi'nde bize böyle öğretildi. 



Lisenin bahçesindeki tarihi 5 ağaç, Mustafa Cezar'ın "Osmanlı Başkenti İstanbul" adlı kitabında da yer alıyor. Havadan çekilmiş üstteki fotoğraf, Beyoğlu - Galata'nın tek bütün yeşil alanını gösteriyor. 




Tarihi ağaçlar, bizim öğrencilik yıllarımızda olduğu gibi bugün de Alman Lisesi'ndeki etkinliklerde, gençleri güneşten koruyor 




1. nolu Anıtlar Kurulu'na verilen tadilat projesinde fotoğraftaki merdivenler ve 130 santimlik kod farkı gösterilmemiş. Anıtlar Kurulu da yerinde kontrol yapma gereği duymadan projeye onay vermiş 




</TEXT>
</DOC>
