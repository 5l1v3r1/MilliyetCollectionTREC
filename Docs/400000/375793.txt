<DOC>
<DOCNO> 375793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonspo06.html </URL>
<DATE> 2005/09/05/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Drogba iki gol attı ama Fildişi Sahilleri mağlup oldu... 
</HEADLINE>
<TEXT>

     Dünya Kupası Afrika elemelerinde son iki maça Fildişi Sahilleri'nin iki puan gerisinde giren Kamerun deplasmanda rakibini 3-2 yendi.'Yılmaz Aslanlar' lider oldu, 'Filler' ilk kez Dünya Kupası'na katılma şansını büyük ölçüde yitirdi. 
     Dünya Kupası elemelerinde hafta sonunun en önemli maçı Afrika elemelerindeydi. Altı takımın bulunduğu üçüncü grupta sekiz maçta 19 puanla lider durumda bulunan Fildişi Sahilleri, 17 puanlı Kamerun'u ağırladı. Grubu lider bitiren takımın 2006 Almanya vizesi alacağı grupta, 2002 yılında fiilen ikiye bölünen ve iç savaşın devam ettiği Fildişi Sahilleri tarihinde ilk kez Dünya Kupası'na gitmeyi hedefliyordu. Kendi sahasında alacağı bir beraberlik dahi 'Filler'e yetecekti zira Fildişi Sahilleri son maçta, dokuz maçta ancak altı puan alabilen Sudan'la karşılaşacaklardı. 
     Kamerun'un ise Dünya Kupası'na katılabilmek için Abidjan deplasmanından mutlak üç puan çıkarması gerekiyordu. Maçın tansiyonu öylesine yüksekti ki Kamerun Spor Bakanlığı Genel Sekreteri Paul Amadou maçtan önce ülkedeki imamlara ve piskoposlara çağrı yaparak 'Yılmaz Aslanlar' için dua etmelerini istiyordu. 
     Böylesine bir ortamda başlayan mücadelede kalesinde Denizlisporlu Souleymane Hamidou'nun, defansta da Galatasaraylı Song ve Saidou'nun görev aldığı Barcelona'lı Eto'o önderliğindeki Kamerun 30'uncu dakikada Webo'nun golüyle öne geçti. Fakat Chelsea'de forma giyen Didier Drogba 38'inci dakikada Fildişi Sahilleri adına skoru eşitledi. Devrenin uzatma anlarında Webo tekrar sahneye çıktı ve Kamerun soyunma odasına 2-1 önde gitti. 
     
     Kamerun 85'te güldü 

     İkinci yarının başında Drogba tekrar durumu eşitledi. Fakat 'Filler' savunmaya çekilince Kamerun baskısını artırdı ve 85'inci dakikada Atouba'nın golü 'Yılmaz Aslanlar'a galibiyeti getirdi. Böylece Kamerun son maçlar öncesinde rakibinin bir puan üzerinde liderliğe yükseldi. Kamerun, son maçında 9 Ekim'de grupta üçüncü sırada bulunan Mısır'ı konuk edecek. 
     Öte yandan Kuzey, Orta Amerika ve Karayipler Grubu'nda CONCACAF ABD, sahasında Meksika'yı 2-0 yenerek Dünya Kupası vizesi aldı. 
     
</TEXT>
</DOC>
