<DOC>
<DOCNO> 377274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/yazar/sazak.html </URL>
<DATE> 2005/09/10/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Vetolu yıllar 
</HEADLINE>
<TEXT>


DİSK'in 12 Eylül'ün 25'inci yıldönümünde darbeyi kınamakla birlikte 'meydanlardan çekilme' kararı alması, başka kitle örgütlerince eleştirilme pahasına cesur bir karardı. Ancak 1 Mayıs'ları yaşamış ve Türkiye'nin 1980 askeri darbesine adım adım nasıl sürüklendiğinin acı deneyimlerine tanık olmuş bir sendikal hareket böylesine sağduyulu davranabilirdi. Dün Süleyman Çelebi ile konuştuk, Türkiye'nin dört bir yanından ve Güneydoğu'dan çok fazla kutlama telefonu aldığını anlattı. Kürtler de 'etnik çatışma' ortamı yaratılmasından rahatsızlar. 
12 Eylül 1980'de kapatılan parlamentonun üyesi, Mardin eski milletvekili Nurettin Yılmaz aradı. Türkiye'nin 'olaylı yılları'ndan tanıyoruz Sayın Yılmaz'ı. 1977 seçimlerine gidilirken CHP tarafından 'veto' edilmişti. Kürt kökenliydi. Leyla Zana'lardan çok önce Şerafettin Elçi ile birlikte Meclis'te 'kimliği'ni açıkça ifade eden milletvekiliydi. 
1980 öncesi Meclis'i en fazla yaralayan olaylardan biri, 'milletvekili transferiydi.' 
MC hükümetleri, 10 bağımsızın desteğindeki CHP hükümeti transferlerle kurulmuştu. 
Nurettin Yılmaz, CHP'sinin 'veto'suna karşı Ecevit'le görüşerek yeni bir MC olasılığına karşı 'sol'un iktidarına güvenoyu verdi. 
Konuşmamız sırasında bugüne kadar hiç anlatmadığı bir başka pazarlığın gizli kalmış yönlerinden söz etti. 1979 ara seçimlerinde CHP 5-0 kaybedip, Ecevit istifa kararı alınca, Süleyman Demirel tekrar hükümet kurmaya çalışıyor. 
Bitlis Milletvekili Abidin İnan Gaydalı, damadı Abdülkerim Zilan aracılığıyla Nurettin Yılmaz'ı aratıyor. Çankaya'da İhsan Sabri Çağlayangil'e ait bir ofiste buluşuyorlar. Demirel, 'Bakanlık ve ömür boyu milletvekilliği' garantisi veriyor. 
Nurettin Yılmaz reddediyor. "Mardin'e gittiğimde cebimde 100 bin lira vardı, beni bu halk Kürt olduğum için seçti ve Meclis'te kimseye borçlu kalmayayım diye seçim kampanyasına katılırken çeklerin arkasına isim bile yazmadılar." diyerek Demirel'e etik dersi veriyor. 
1980'den sonra Barış Davası'ndan cezaevine giriyor. 
Güneydoğu'da şiddetin yükseldiği 1990'larda, PKK, milletvekili olmasını önlüyor. HEP DEP'in kapatılma sürecinde kurulacak partinin başına geçmesi isteniyor. Nurettin Yılmaz, DEHAP Parti Meclisi'nde görev alıyor. Son gelişmelerden rahatsız, 'İmralı'daki tecrit gevşetilse olaylar buraya gelmezdi' diyor. 3 Ekim'deki AB sürecini baltalamaya dönük provokasyona dikkat çekiyor. 
"Ne derin devlet, ne PKK." 
DİSK'in 12 Eylül'deki 'eylemsizlik' kararını keşke Kürt aydınlar da sergileyebilseler. 



</TEXT>
</DOC>
