<DOC>
<DOCNO> 360933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/yasam/yas02.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Murathan Mungan'dan Tanpınar açıklaması 
</HEADLINE>
<TEXT>


Şair-yazar Murathan Mungan'ın geçenlerde Milliyet'te yayımlanan mülakatında Ahmet Hamdi Tanpınar hakkında sarf ettiği sözler tartışma yarattı. Yazarın bu konuda gazetemize yaptığı açıklamanın metnini yayımlıyoruz. 


"11 Temmuz 2005 tarihli Milliyet gazetesinde Derya Sazak ile yaptığım söyleşi sonrasında ortaya çıkan bir yanlış anlamayı aydınlatma ihtiyacı doğdu. Söyleşi sırasında edilmiş bazı sözler, daha sonra, bağlamlarından kopartılıp tek başlarına kaldıklarında farklı anlaşılabiliyorlar. 
Konumuz şuydu Avrupa'da Türkiyeli bir yazar olmanın engellerinden söz ediyorduk. Biz Batılı yazarları okurken, onları kültürel referanslarıyla birlikte okuyor, o yazarlara kendi edebiyat tarihlerinin perspektifi içinde bakabiliyoruz. Oysa bizim böyle bir şansımız yok. Yapayalnızız. Onlar bizim arkamızda duran yazarları tanımıyorlar. Halit Ziya'dan Oğuz Atay'a, Reşat Nuri'den Ahmet Hamdi Tanpınar'a bizim için değerli birçok ad, onlar için bir şey ifade etmiyor. Çünkü zamanında çevrilmemişler, bilinmemişler. Şimdi arka arkaya çevrilseler de eskiler. Ahmet Hamdi Tanpınar bizim için çok değerli ama, dünyanın hangi diline çevirirseniz çevirin, artık eskidir. Batı dünyası ile aramızda böyle bir mesafe var. 
Ekleyecek olursam, dünyanın bütün dillerine çevrildiği halde Balzac da eskidir. Ama bilinir. Yerini bulmuştur. Görüldüğü gibi burada, "eski olmak" benim için bir olumsuzlama nitelemesi değil, zamandizisel bir işarettir. Ben çayın tazeyken servis edilmesinden söz ediyordum. Batı dünyasıyla aramızdaki zaman tutmazlığından. Ahmet Hamdi'den çok şey öğrenebiliriz, ama bugün için onun gibi yazmak eskidir. 

Sahte demokratlar 
Yeri gelmişken bir noktaya daha ışık düşürmek isterim Aynı söyleşide konumuz Türkiye'de 80 sonrası liberallerin yalnızca ekonomi alanında liberal olduklarından, diğer alanlardaki muhafazak rlıklarından söz ederken, kendi sahte demokratlıklarını kanıtlamak için, "Bana göre Necip Fazıl da, N zım Hikmet de aynıdır" diyenleri örnek vermiştim. 
İkisi de iyi şairdir elbet, kişisel tercihlere de saygılıyım ama, birtakım kişiler, sırf ne kadar demokrat olduklarını kanıtlayacaklar diye N zım Hikmet'in daha iyi bir şair olduğu gerçeğinin feda edilmesine itiraz etmiştim. Gene söyleşi sırasında yıllar yılı Sait Faik, Sabahattin Ali ile karşılaştırılmadan tek başına var olamadı, demiştim. 
Sanatçıların sürekli birbirleriyle karşılaştırılıp yarıştırılmalarına itiraz eden biri, niye durup dururken, Necip Fazıl-N zım Hikmet karşılaştırması yapsın ki Çünkü, konumuz sahte demokratlık gösterisiydi, bu şairlerin kendisi değil. 
İlk kitabını 25 yıl önce yayımlamış biri, ettiği sözleri yılların üzerinden söyler. Onun neyi, hangi anlamda söylediği, söyleyebileceği, en azından edebiyat dünyasının içinde olanlar tarafından az buçuk bilinir, bilinmelidir diye düşünüyorum. Yıllardır bu gibi durumlarda benim ek bir açıklama yapmadığım, kimselere yanıt vermediğim bilinir. Bu açıklamayı, hayranlıkla sevdiğim Ahmet Hamdi Tanpınar'ın anısına yapıyorum. Başka bir şey için değil." 


</TEXT>
</DOC>
