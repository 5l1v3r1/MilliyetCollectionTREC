<DOC>
<DOCNO> 356496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/spor/ygokce.html </URL>
<DATE> 2005/06/29/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Çöpe giden röportaj 
</HEADLINE>
<TEXT>


Geçen hafta - çarşamba günü - hemen tüm gazetelerin spor sayfaları aynı kaynaktan beslenen haberleri manşete çıkararak gündemi sarstılar Milli Takım Teknik Direktörü Ersun Yanal, Olimpik Takım'la birlikte Akdeniz Oyunları'na katılmadığı, tatile çıktığı için TFF Başkanı Levent Bıçakcı'yı kızdırmış, acilen İstanbul'a çağırılmıştı... 
Haberlerde, Yanal'ın Akdeniz Oyunları öncesinde de bir antrenör seminerine katılmadığı belirtiliyor ve bu davranışlarıyla federasyonu öfkelendirdiği dile getiriliyordu. O manşetleri gülerek okudum... 
Federasyon içinden birileri, zamanı geldiğinde düğmeye basıyor ve sistem otomatikman devreye giriyordu. Gazeteciler bilgilendiriliyor, her türlü ayrıntı veriliyor, ama kaynak açıklanmıyordu. 
Başkan Levent Bıçakcı, Yanal'la görüşecek ve ipini kesecekti. 
Tesadüf bu ya... O gün Sayın Başkan'la randevum vardı. Bir röportaj yapmak istediğimi ilgili birimlere aktarmıştım... 

Bay Artişevski 
Levent'teki TFF binasına Fuat Ercan'la birlikte gittik. Başkan tam zamanında bizi kabul etti. Odada altı kişiydik. Başkan, Fuat'la ben... TFF Medya Departmanı'nın başındaki sevgili dostum Zeki Çol, TFF'nun iletişim danışmanlığını üstlenen Bersay şirketinin temsilcisi, bir de Ahmet Güvener... 
Zeki Çol ve Bersay temsilcisine hiç itirazım yoktu. Dünyanın dört köşesinde spor yöneticileriyle gazeteci olarak görüşürken bu tür konuyla ilgili görevlilerin - danışmanların odada bulunmasına alışıktım. Bu tür görevliler, işinizi engellemezler, tam aksine çıkabilecek sorunların aşılması için yardımcı olurlardı. Ama Gözlemciler Kurulu üyesi ve federasyon danışmanı olan sevgili dostum Ahmet Güvener'in fütursuzca baştan sona odada oturmasına hiç anlam veremedim, açıkçası rahatsız oldum. 
1970'lerde Sovyetler Birliği'ne gitmiştim. O günlerde spor camiasında adını henüz duyurmaya başlamış Ali Şen'in de aralarında bulunduğu 7 kişilik grubun sorumlusu bendim. İnturist yöneticileriyle yaptığımız her görüşmede Bay Artişevski odada hazır bulunuyor, gözleri fır fır dönerek konuşmaları dinliyordu. Aramızda ona Parti Komiseri adını takmış, adamı gırgıra almaya başlamıştık. TFF Başkanı'nın odasındaki Ahmet Güvener'i de Bay Artişevski'ye benzetmekten kendimi alamadım. 

İletişimi bilmiyor 
Ama bundan da hazin durum, Sayın Başkan'ın sorduğum her soruya basmakalıp, sığ ve bürokratik yanıtlar vermesiydi. Yanal'la ilgili haberlere bile açıklık getirmiyor, "Çağırdık, akşam üzeri görüşeceğiz" diyordu. Oysa alacağı kararla, bana yapacağı açıklama zaten aynı zamanda - ertesi gün - gazetelerde yayınlanacaktı. 
Hayır, bu röportajdan hiç keyif almadım. İnsan olarak çok sevdiğim, temizliğine kesin inandığım Levent Bıçakcı, başkan olarak ortaya bir irade koymuyor, sadece konulmuş bir iradenin uygulayıcısı oluyordu... 
Ersun Yanal'ın suyunun kaynadığını bildiren çarşamba manşetleri her türlü zengin içerikle bir yerlerden gazetelere pompalanırken, başkan sanki o enformasyonla hiç ilgisi yokmuş gibi davranıyordu. TFF binasında kamp kurup başkan - teknik direktör görüşmesini bekleyen gazeteciler, bizzat başkan tarafından atlatıldı. Görüşme gizli bir yerde gerçekleştirildi. Sonuç kuru bir basın bildirisiyle kamuoyuna duyuruldu. Başkan'ın, Fatih Terim'le yaptığı görüşmeler de gazeteci arkadaşlara Bodrum - İstanbul hattında epey ter döktürdü, hatırlarsınız. 
Her neyse... Sayın Başkan'la yaptığım röportajı beğenmedim, çöpe attım... 
Şimdilik söyleyeceğim şu Onca iletişim organizasyonuna ve danışmanlarına rağmen Sayın Bıçakcı iletişimi hiç bilmiyor... 
Kimbilir, belki biliyor da doğru ve sağlıklı iletişim işine gelmiyor 

Tarihe not düşelim 

Milli Takım'ın teknik yönetimindeki değişiklikle ilgili olarak tarihe bazı notları düşmek gerekiyor. Bugünden yazalım, ileride yeniden okuyup ne kadar doğru - ne kadar yanlış düşündüğümüzü tartabiliriz. 
ERSUN YANAL, bu ülkenin linç kültüründe son kurban olarak yerini almıştır... Hakan Şükür konusunda gerçekleri açıklamamış, bir türlü anlaşılamayan çelişkilerle dolu teknik gerekçeler öne sürmüştür. Kamuoyunu ikna edememiştir. Ama boş durmayan Hakan Şükür taraftarlarının da katkısıyla tasfiye edilmiştir. 
ERSUN YANAL asla başarısız değildir. Yaptığı anormal iletişim yanlışlarına, kenar yönetimde gösterdiği eksikliklere rağmen, puan cetveline baktığınızda zor da olsa, 2006 Dünya Kupası'na katılma şansını yakaladığını görürsünüz. 

Siyasi irade 
ERSUN YANAL, Alain Giresse Gürcistan , Oleg Blokhin Ukrayna , Peter Briegel Arnavutluk , Morten Olsen Danimarka gibi futbolculuk kariyerleri ile bilinen ve karizma yaratan bir antrenör olamamanın bedelini ödemiştir. Otto Rehhagel Yunanistan gibi antrenör büyüklüğüne erişemeden Milli Takım'a gelmesi de yurdumun sabırsız medyası tarafından yadırganmıştır. 
ERSUN YANAL'ı gönderen irade, Futbol Federasyonu'nun sportif iradesi değil, sporu aşırı seven ve bir iktidar aracı olarak gören siyasetin iradesidir. 
FATİH TERİM, sportif iradenin gönlüyle örtüşse de siyaset iradesinin onayı ve isteğiyle göreve gelmiştir. 
FATİH TERİM'in göreve getiriliş biçimi tartışmalıdır. Galatasaray'da Lucescu'nun, Milli Takım'da Yanal'ın görevlerine son verildikten hemen sonra görev kabul etmesi, sık sık dile getirdiği ilkeleriyle ne kadar örtüşüyor Yüzde yüz örtüşmediği kesindir. Burada Terim'i anlayabiliriz. İlkinde Galatasaray'a, ikincisinde Milli Takım'a dönmesi, bir aidiyet ve sorumluluk örneği olarak algılanmalıdır. 

En iyi seçenek 
FATİH TERİM için yoğun bir operasyon yaparak ona 5 yıllık yetki veren Türkiye Futbol Federasyonu, görev unvanını niçin başdanışman olarak belirlemiştir Bu belirsizliğin giderilmesi gerekir. 
FATİH TERİM, elbette Milli Takım konusunda bu ülkenin en iyi seçeneğidir. 2006 Dünya Kupası'na katılma ümitlerimizi artırabilir. Ama bu efor dahi yetmezse, onu başarısız olarak görmek doğru olmaz 
FATİH TERİM'den asıl beklenen Türkiye'nin futbol vizyonunu geliştirmek ve 2010'lu yıllarda Dünya Kupası'nda final oynayabileceği sistemi oluşturmaktır. 
Bize düşen rol, ille de 2006 isterisine kapılmadan sabırla beklemek, futbolu aklımızla beslemektir. 



</TEXT>
</DOC>
