<DOC>
<DOCNO> 352345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sontur39.html </URL>
<DATE> 2005/06/15/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Piriştina ölümünün 1. yılında anılıyor... 
</HEADLINE>
<TEXT>

     İzmir Büyükşehir Belediyesi eski başkanlarından Ahmet Piriştina, ölümünün 1. yılında "Ahmet Piriştina İzmir’in her renginde" konulu fotoğraf sergisiyle anıldı. Davetlilere şiir ve müzik dinletisi sunuldu. 
     İzmir Büyükşehir Belediye Başkanı Aziz Kocaoğlu, Birinci Kordon’da düzenlenen serginin açılışında yaptığı konuşmada, Ahmet Piriştina’nın ani vefatının İzmir’i ağlattığını, tüm Türkiye’yi etkilediğini söyledi. Piriştina’nın İzmirli’nin gönlünde taht kurduğunu belirten Kocaoğlu, şöyle dedi 
     "İzmir sizi seviyor, siz İzmir’i seviyordunuz. İzmir sizi hiçbir zaman unutmayacak, huzurunuzda saygı ve hürmetle eğilecek, hep beraber eğileceğiz. Sevgili ailesine tekrar başsağlığı, metanet ve sabırlar diliyorum. Görevimiz Piriştina’nın ilke ve projelerini yaşama geçirmektir. Yarım kalan hayallerini, uygulayarak sana, bu kente layık olmaya çalışacağız. Efsane Başkan Piriştina, rahat uyu, hatıranın önünde saygıyla eğiliyorum. Hepimizin başı sağolsun." Törene, Ahmet Piriştina’nın oğlu Levent ve kızı Zeynep Piriştina ile ilçe belediye başkanları, belediye çalışanları, bürokratlar ve Piriştina’nın yakınları ile vatandaşlar katıldı. 
     Sanatçı Maria Rita Epik, Ahmet Piriştina için yazdığı "Beyaz atlı, beyaz saçlı prens" isimli şarkıyı seslendirdi. 
     Sanatçı Rutkay Aziz, Yannis Ritsos’un "Barış" isimli şiirini okudu. Rutkay Aziz, Ahmet Piriştina’nın hayatı coşkuyla yaşayan bir insan olduğunu, eserlerinin İzmir’in her köşesinde görüleceğini belirtti. 
     Konuşmaların ardından "Ahmet Piriştina İzmir’in her renginde" isimli fotoğraf sergisi açıldı. 
     Yaşam öykülü, 5 yıllık belediye başkanlığı, son seçim kampanyası ve sonrası ile cenaze töreni başlıklarında hazırlanan sergiyi gezenlere Ahmet Piriştina’nın 12 fotoğrafının yer aldığı kartpostallar dağıtıldı. 
     Törende, Piriştina’nın hayatından kesitlerin yer aldığı 12 dakikalık bir film gösterildi. 
     
</TEXT>
</DOC>
