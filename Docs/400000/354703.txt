<DOC>
<DOCNO> 354703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sondun34.html </URL>
<DATE> 2005/06/23/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Kuzey ve Güney Kore görüşmelerinde somut sonuç yok 
</HEADLINE>
<TEXT>

     Güney Kore ile Kuzey Kore yetkililerinin Seul'deki görüşmeleri, somut sonuç elde edilemeden sona erdi. 
     İki ülke yetkililerinin, Kuzey Kore'nin nükleer çalışmalarından doğan sorunun barış yoluyla çözümü konusunda ortak görüş bildirdikleri öğrenildi. 
     Görüşme sonunda yapılan açıklamada, Kore yarımadasının nükleer silahlardan arındırılması ve sorunun barış yoluyla çözümü için ileri adım atılması konusunda anlaşmaya varıldığı bildirildi. 
     Görüşmede, Kuzey Kore'nin, çok uluslu müzakere masasına geri dönmesi yolunda ikna edilemediği kaydedildi. 
     Kuzey Kore, uluslararası kaygı uyandıran nükleer silahlanma programına son vermek için, önce ABD'den güvenlik garantisi vermesini istiyor. 
     ABD ise ilk adımın Kuzey Kore'den gelmesi gerektiğini ve nükleer çalışmalarına son verdikten sonra Pyongyang yönetimiyle ikili görüşmelere başlayabileceğini açıklamıştı. 
     
</TEXT>
</DOC>
