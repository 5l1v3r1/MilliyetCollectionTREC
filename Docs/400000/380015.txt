<DOC>
<DOCNO> 380015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sonspo19.html </URL>
<DATE> 2005/09/20/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Trabzonspor'da yönetimden 'ceza' sinyali 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, yöneticilerin, kötü oyunun gelecek haftalara yansımaması ve moral bozucu ortamın güvensizlik yaratmasına meydan vermemek için önlemler almak durumunda olduğunu söyledi. 
     İbrahim Şahin, Mehmet Ali Yılmaz Tesisleri'nde düzenlediği basın toplantısında, geçen hafta yapılan Sivasspor maçının kazanmaları gereken bir müsabaka olduğunu belirterek, ''Ama futbolda bazen işler umduğunuz ve hedeflediğiniz gibi gitmiyor. Sivasspor maçında iyi oynamadık ve kaybettik. Bu maçta iyi mücadele etmediğimizi düşünüyoruz, bu oyun Trabzonspor'a yakışmadı'' dedi. 
     Sivasspor'u başarısından dolayı kutlayan Şahin, ''Trabzonspor olarak anlayışımız futbolu sahada oynayıp, hakederek kazanmaktır. Oynayamadık, haketmedik ve kazanamadık. Hayat devam ediyor ve biz de yolumuza devam ediyoruz. Ligin henüz 6. haftasındayız'' diye konuştu. 
     Uzun lig maratonunda böyle müsabaka, puan kayıpları ve hataların olabileceğini kaydeden Şahin, şunları söyledi 
     ''Bu hatalar bazen futbolu saha içinde yönetenlerden bazen de takımı oluşturan oyunculardan olacaktır. Futbol böyle bir oyundur. Trabzonspor camiası tecrübeli bir camiadır. Yöneticiler olarak kötü oyunun önümüzdeki haftalara yansımaması ve moral bozucu ortamın güvensizlik yaratmasına meydan vermemek için tedbirler almak durumundayız. Kötü oyunun 1 haftayla sınırlı kalması en büyük dileğimizdir. Bu konuda çalışmalarımızı yapacağız.'' Şahin, cuma günü yapacakları Vestel Manisaspor maçında çok farklı bir Trabzonspor olacağını savunarak, şöyle devam etti 
     ''Bu maçta çok iyi oynayan, geçen seneki gibi bütün taraflı tarafsız futbolseverlerin desteğini alan bir Trabzonspor olacağını ümit ediyoruz. Zaman sağduyu zamanıdır. Trabzonspor camiası büyük, tecrübeli bir camiadır. Bir mağlubiyetle kesinlikle çok negatif düşünecek bir camia değildir. Hep birlikte oluşturacağımız olumlu ve pozitif enerjilerin yaratacağı sinerjiyle bu takımı önümüzdeki haftalarda çok iyi oynayarak, çok iyi neticeler alacağını düşünüyorum.'' 
     
     ''BU SEZONA İYİ BAŞLAYAMADIK'' 
     Şahin, takımın çalışmaları sürdüğünü de ifade ederek, ''Ufukhan'ın belinden sakatlığı var, dün idmana katılamadı. Geçen sene bu kadromuz, oynadığı futbol, gösterdiği direnç, duyarlı davranışları ve etik anlayışıyla bütün Türkiye'ye olumlu mesajlar vermiştir. Takımımıza, futbolcularımıza ve teknik kadromuza güvencimiz tamdır'' dedi. 
     Futbolcu kadrolarının iyi olduğuna inanan bir yönetim olduklarını kaydeden Şahin, ''Bu sezona iyi başlayamadık. Geçen sezona çok iyi başlamıştık ama sezon aralarında bazı olumsuzluklar yaşayıp bir anda puan olarak da geri düşmüştük. Ancak ikinci dönem Şenol Güneş'in katılmasıyla tekrar toparlanıp şampiyonluğu nasıl kaçırdığımızı hepiniz biliyorsunuz'' diye konuştu. 
     Şahin, ligin uzun bir maraton olduğunu ve dalgalanmalar olacağını dile getirerek, şunları kaydetti 
     ''Bu sezona iyi başlayamamamız bize çok büyük bir travma yaşatmıştır. Avrupa kupalarından erken elenmemiz futbolcularımızın güven açısından da sıkıntı içine sokmuştur. Hocamızın tespitleri bu yöndedir. Bazı futbolcularımızın henüz istenilen form düzeyinde olmaması, bir kısım futbolcularımızın ise hala bu moral bozukluğunu üzerinden atamaması gibi nedenlerle istenilen performans henüz sahaya yansıtılamamıştır. Bu, önümüzdeki haftalarda olumlu gelişmeler olmayacağını göstermez. Biz ümitliyiz ve takıma güveniyoruz. Bu esen negatif havayı teknik kadromuz ve futbolcular kendi uhdelerinde olan gerçek değerlerini, mücadele güçlerini sahaya yansıtarak ortadan kaldıracaklardır.'' 
     
     ''HATALI UYGULAMALAR CEZALANDIRILACAK'' 
     Şahin, bir gazetecinin ''futbolculara yönelik ekonomik yaptırımlar uygulanacak mı '' biçimindeki sorusunu şöyle yanıtladı 
     ''Bu konuda bir düşünce var, ancak yönetimin henüz aldığı bir karar yok. Cumartesi günü bir toplantımız olacak. Şimdiye kadar Trabzonspor yönetimi benim çalışanım, futbolcum mutlu olsun. Kesinlikle hakettiğini alsın ve kulübü yönetenler de bu imkanları yaratacak çalışmalar içinde bulunsunlar, yani kulübün gelir kaynaklarını artırsınlar, kulübün borcunu azaltsınlar uygulamaları içinde olmuştur. Hep uygulamanın bu yönüne bakmıştır. Ancak Trabzonspor yönetimi başarıya mükafatın olduğu yerde hataya cezanın da uygulaması içine girecektir. Hatalı uygulamalar varsa bunlar da cezalandırılacaktır, bu doğaldır. Şimdiye kadar işin bu yönüne bakmamıştık, ancak bundan sonra olayı birlikte götüreceğiz.'' 
     
</TEXT>
</DOC>
