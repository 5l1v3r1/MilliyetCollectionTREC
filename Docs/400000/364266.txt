<DOC>
<DOCNO> 364266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/spor/spo03.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Mondi kalıcı gibi 
</HEADLINE>
<TEXT>


Palermo'ya gitmek istediği söylenen Mondragon, dün eşi, üç köpeği ve 12 parça bagajıyla birlikte İstanbul'a geldi, Florya'ya geçti. Kolombiyalı file bekçisi, Sarı-Kırmızılı yöneticilerle bir görüşme yapıp geleceğini şekillendirecek 

SAİM BOZER 


Galatasaray kalecisi Mondragon, dün İstanbul'a geldi. Kolombiya Milli Takımı ile birlikte Gold Cup'a katılan tecrübeli file bekçisinin 12 parça bagaj ve üç köpeğiyle gelmesi "Galatasaray'da kalıyor" yorumlarına neden oldu. 
Florya'ya gelerek fitness salonunda çalışan Mondragon, basına bir açıklama yaparak, "Evet, Palermo ile görüştüm. Ancak bu görüşmeler, kulübün bilgisi dahilinde oldu. Galatasaray'ın arkasından iş çevirmedim. Ben Galatasaray'ı seviyorum. Burada kalmak istiyorum" dedi. 
Mondragon, Palermo'yla yaptığı transfer pazarlıkları içinse, "Ailevi ve çok özel nedenlerden dolayı İtalya'ya gitmem gündeme geldi. Ancak sorunları yavaş yavaş hallediyorum. Teknik direktörümüz Gerets'le görüştüm, kendisi benim takımda kalmamı istiyor" ifadesini kullandı. 
Kolombiyalı kalecinin durumu bugün yöneticilerle yapacağı görüşmeden sonra netlik kazanacak. 

Azeriler'in sevgilisi 

Azerbaycan'ın en yüksek tirajlı Futbol Plus Gazetesi, şimdiye kadar yapılan en büyük anket projesine imza attı. 100 bin 884 futbolseverin katılımıyla gerçekleşen oylamada, ülkede en çok sevilen kulüp Galatasaray olurken, en beğenilen futbolcu sıralamasında Hakan Şükür, Ronaldinho'nun ardından ikinciliği elde etti. 
7536 puan toplayan Cim -Bom'u, Barcelona ve Real Madrid izledi. Oylamada Beşiktaş yedinci, Fenerbahçe sekizinci, Trabzonspor ise 16. sırada yer aldı. 
Futbolcu sıralamasında ise Nihat Kahveci 10, Tuncay 12, Necati ise 14. sırada yer buldu. 

Cim-Bom Ümit'siz 

Yeni sezon hazırlıklarına Florya Metin Oktay Tesisleri'nde sürdüren Galatasaray, dün sabahki antrenmanında önce taktik, sonra da gol çalıştı. Teknik Direktör Eric Gerets yönetiminde yapılan 1 saat 20 dakikalık idmanda Sarı-Kırmızılılar fizik-kondisyon antrenmanının ardından iki grup halinde dar alanda pas çalışması yaptı. Belçikalı teknik adam, daha sonra takıma uygulatmayı düşündüğü taktiği uygulattı. Cim-Bom, idmanın son bölümünde kanatlardan ortalarla gol çalıştı. 
Sağ ayak adalesinde çekme bulunan Ümit Karan idmanda yer almazken, sakatlıkları süren Hasan Şaş ile Ergün, takımdan ayrı düz koşu yaptı. Kaleci Mondragon ile Üniversite Milli Takımı kampında bulunan Hasan Kabze ve solunum yolu enfeksiyonu geçiren İbrahim Yavuz ise çalışmaya katılmadı. 

Tek hedef Gonzalez 

Pires ile yaptığı görüşmeden sonuç çıkaramayan Galatasaray, Kily Gonzalez'e kilitlendi. Eric Gerets'in yabancı isteği nedeniyle görüşmelere hız kazandıran Sarı - Kırmızılılar, Inter'de forma giyen Arjantinli oyuncuyu renklerine bağlamak için yoğun çaba harcıyor. Gerets'in de istediği isimlerin başında yer alan başarılı futbolcu, Cim - Bom'a kazandırılırsa, Galatasaray'da transfer bitecek. Aksi takdirde alternatif isimler gündeme gelecek. Bu arada Cim - Bom, 23 yaşındaki Sırp sol kanat oyuncusu Dragan Radosavljevic'i bugün Türkiye'ye getirip deneyecek. 

'Ribery aldığı parayı öder' 

UEFA Asbaşkanı Şenes Erzik, Ribery olayında Galatasaray'ın yüzde 100 haklı olduğunu ancak Bosman olayından dolayı bu tür davaların futbolcu lehine sonuçlanabileceğini belirtti. Mevcut sistemin kulüpleri zor durumda bıraktığını ifade eden Erzik, prosedürü ise şöyle açıkladı "Sözleşmesi süren futbolcu aldığı parayı öder, ödemezse gittiği kulüp öder." 

Eski açık sarı diyecek 

Yapımında son aşamaya gelinen Ali Sami Yen Stadı'nın açık tribün inşaatının lig başlamadan önce tamamlanacağı ifade edildi. Kare İnşaat'ın sponsorluğunda inşa edilen ve 6 bin 500 kapasiteli olan tribünün, ilk hafta Konyaspor ile oynanacak maçta hizmete gireceği ifade edildi. Yeni tribünün tamamlanmasıyla birlikte 18 bin 264 kapasiteli olan Sami Yen, 24 bin 764 kapasiteye ulaşacak. 


</TEXT>
</DOC>
