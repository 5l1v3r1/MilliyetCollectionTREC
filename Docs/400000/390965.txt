<DOC>
<DOCNO> 390965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/siyaset/siy02.html </URL>
<DATE> 2005/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Görüntüleri içim acıyarak seyrettim' 
</HEADLINE>
<TEXT>


Medyayı eleştirmeye devam eden Başbakan Erdoğan, Bakan Nimet Çubukçu'yu savundu 

ANKARA Milliyet 


Başbakan Recep Tayyip Erdoğan, Malatya Çocuk Yuvası'nda yaşananlar nedeniyle Devlet Bakanı Nimet Çubukçu'yu savunurken yine medyayı eleştirdi. Medyanın haklı olarak olayın üstüne gittiğini dile getiren Erdoğan, "Ancak görüntüler süzgeçten geçirilmeliydi" dedi. Erdoğan, Ulusa Sesleniş konuşmasında, çocukların başına gelenleri dikkatlere sunarak medyanın görevini yerine getirdiğini ifade etti. 

'Yanlışlar var' 
Ancak Erdoğan, "Kimi yanlışlar da yapılmıştır. Görüntüler, yargı kararına rağmen karartılmadan yayımlanmıştır. Kanaatimizce görüntüler süzgeçten geçirilmeli, ekranlara öyle taşınmalıydı. İnanıyorum ki medyamız da bu olaydan gereken dersi çıkaracaktır" diyerek, yine medyaya yüklendi. 
Çocuk yuvasındaki insanlık dışı muamele görüntülerini içi acıyarak, tarifi imk nsız duygular içinde ve irkilerek izlediklerini söyleyen Erdoğan, Çubukçu'nun 4 aylık bakanlığı süresince haber vermeksizin 150 civarında çocuk yuvası dolaştığını ve buralarda tespitler yaptığını söyledi. Erdoğan sözlerini şöyle sürdürdü 

'Turistik gezi değil' 
"İngiltere'de bulunması birileri tarafından ne yazık ki eleştirilen bakanım, İngiltere'ye bu işlerin daha ideal bir noktaya getirilmesi, daha çağdaş, daha modern bir şekilde bu yavrularımız nasıl yetiştirilebilir, bunların şu anda bulunduğu, barındığı yerler daha medeni bir konuma nasıl getirilebilir diye, oradan aldığı davete icabetle orada bulunmuştur. Orada turistik bir seyahatte değildir." 
Başbakan Erdoğan, "Ulusa Sesleniş" konuşmasında Çubukçu'ya sahip çıkarken, arka fonda da Çubukçu'nun çocuklarla çekilmiş fotoğraf ve görüntülerine yer verildi. 


</TEXT>
</DOC>
