<DOC>
<DOCNO> 393845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonspo31.html </URL>
<DATE> 2005/11/10/ </DATE>
<TIME> 22.50 </TIME>
<AUTHOR>  </AUTHOR>
<HEADLINE>
Efes'in Barcelona keyfi 66- 63 
</HEADLINE>
<TEXT>

     Efes Pilsen, ULEB Erkekler Avrupa Ligi B Grubu'ndaki ikinci maçında, İspanya'nın Winterthur FC Barcelona takımını 66-63 yendi. 
     Maçın ilk dakikalarında etkili savunma yapan Efes Pilsen, 4. dakikada Domercant'ın basketiyle 14-4'lük üstünlük yakaladı. Efes Pilsen, alan savunmasında dışarıdan Navarro ve Kakiouzis'in sayılarına engel olamazken, Barcelona, Kakiouzis'in basketiyle 7. dakikada farkı 2 sayıya 18-16 indirdi. Savunmada çabuk toparlanan Efes Pilsen, Domercant'ın basketiyle ilk periyodu 25-16 önde geçti. 
     İkinci periyotta alan savunmasını sürdüren ve rakibini durduran lacivert-beyazlılar, 5 dakikada potasında sadece 2 sayı gördü. Ev sahibi ekip, Kerem'in pota altı basketiyle 15. dakikayı 29-18 önde geçerken, ilk yarıyı da 33-27 önde kapadı. 
     İkinci yarıya hücumda kötü başlayan Efes Pilsen, Navarro'yu durduramadı. Barcelona, bu oyuncunun 3 sayılık basketiyle 25. dakikada 39-39 beraberliği sağlarken, 27. dakikada aynı oyuncunun 3 sayılık basketiyle ilk kez 42-41'le öne geçti. Maçın 3. periyodu 47-47 berabere tamamlandı. 
     Barcelona son periyoda alan savunmasıyla başlarken, dış şutlarda Domercant ile etkili olan Efes Pilsen, Popovic'in basketiyle 38. dakikada 64-54'lük skorla 10 sayılık üstünlük yakaladı. Bu dakikadan sonra oyunun kontrolünü elinde tutan Efes Pilsen, rakibinin son saniyelerdeki taktik faullerine rağmen karşılaşmayı 66-63 kazanarak, gruptaki ikinci maçından da galibiyetle ayrıldı. 
     Bu arada, karşılaşma öncesi Büyük Önder Mustafa Kemal Atatürk'ün ölümünün 67. yıldönümü nedeniyle 1 dakikalık saygı duruşunda bulunulurken, salonda dev bir Atatürk posteri de yer aldı. 
     
     
Salon Abdi İpekçi Hakemler Stelios Koukoulekidis Yunanistan xx, Paulo Paulino İtalya xx, Boris Ryzhyk Ukrayna xx Efes Pilsen Popovic xx 9, Domercant xxxx 23, Granger x 3, Prkacin xxx 16, Kaya xx 7, Ender x 2, Kerem xx 6, Cenk x Winterthur FC Barcelona Williams xx 7, Navarro xxx 18, Thornton x 2, Marconato x, Fucka xx 10, Kakiouzis xx 14, Sada x, Basile xx 8, Trias xx 4 1. periyot 25-16 İlk yarı 33-27 3. periyot 47-47 5 faul alanlar Dk. 39.26 Williams, Dk. 39.52 Kakiouzis Barcelona 
     
</TEXT>
</DOC>
