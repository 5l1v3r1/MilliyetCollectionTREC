<DOC>
<DOCNO> 398930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sondun52.html </URL>
<DATE> 2005/11/29/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Çinli uzmanlar Kuş gribi virüsü Çinliler'de değişime uğradı... 
</HEADLINE>
<TEXT>

     Çinli uzmanlar, kuş gribinin insanlarda görülen türünün Çinlilerde değişime uğradığını öne sürdüler. 
     Yeni Çin Haber Ajansı'nın Sağlık Bakanlığı sözcüsü Mao Çünan'a dayanarak verdiği haberde, Çin laboratuvarlarında ortaya çıkarılan insana bulaşmış H5N1 virüsünün genetik düzeninin, Vietnam'da insanlarda görülen virüsünkinden farklı olduğu ve ''belirli ölçüde değişime uğradığı'' kaydedildi. 
     Bu değişimin insandan insana bulaşmaya neden olamayacağını savunan Çinli yetkili, H5N1 türü kuş gribi virüsünün ilk ortaya çıktığı 1997'den bu yana insanlara bulaşma vakalarının esas olarak Hong Kong, Tayland, Vietnam, Kamboçya, Endonezya ve Çin'in kıta kesiminde görüldüğüne, Avrupa'da görülmediğine işaret etti. 
     Mao, kuş gribinin insana bulaşmasının başlıca yolunun, hasta kanatlı kuşlar ve onların salgı ve dışkılarıyla doğrudan temas etmek olduğunu, hasta ve ölü kuşlardan uzak durdukça bu hastalığın geniş kitlelere bulaşmayacağını söyledi. 
     Dünya Sağlık Örgütü tarafından toplanan verilere göre, kuş gribi 25 Kasım'a kadar 132 kişiye bulaştı ve bunlardan 68'i öldü. 
     Çin makamları tarafından yapılan açıklamada da ülkede bugüne kadar insanlar arasında üç kuş gribi vakası görüldüğü ve bunlardan ikisinin öldüğü belirtildi. 
     
</TEXT>
</DOC>
