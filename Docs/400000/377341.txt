<DOC>
<DOCNO> 377341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sonspo04.html </URL>
<DATE> 2005/09/10/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Fransa milli takımı maçtan önce bir telefon şakasına kurban gitti 
</HEADLINE>
<TEXT>

     Fransız komedyen Gerald Dahan, sesini tedavi gören Cumhurbaşkanı Jacques Chirac'a benzeterek 'Horozlar'ın teknik patronu Raymond Domenech ve kaptanı Zinedine Zidane'a telefon şakası yaptı. 
     Dublin'de İrlanda'yı 1-0 yenerek 2006 Almanya yolunda büyük avantaj yakalayan Fransa Milli Takımı'nın maçtan önce bir telefon şakasına kurban gittiği ortaya çıktı. Gerald Dahan adlı bir komedyen h l Fransa'da tedavi gören Cumhurbaşkanı Jacques Chirac'ın sesini taklit ederek 'Horozlar'ın teknik direktörü Raymond Domenech ve kaptan Zinedine Zidane'la bir telefon görüşmesi yaptı. Sesini yorgun biçimde hastaneden arayan Chirac'a benzeten komedyen, Zidane'dan milli marş sırasında ellerini kalplerine koymalarını istedi ve Fransa Milli Takımı şakanın farkında olmadan İrlanda maçında Dahan'ın dediğini gerçekleştirdi. 
     
     'Mutlaka yapacağız' 

     Dahan, önce teknik direktör Domenech'le konuştu ve takım hakkında bilgi aldı. Karşısındakini başkan zanneden tecrübeli teknik adam, "Çok iyi durumdayız başkan. Takım bir hedef çerçevesinde kenetlendi. Maçı alacağız. Umarım sizin sağlık durumunuz iyidir" diye konuştu. Komedyen, Zidane'ı isteyince Domenech yıldız oyuncunun 15 dakika sonra müsait olacağını ve başkanın kendisiyle görüşmek istediğini ileteceğini söyledi. 
     Daha sonra Chirac'la konuşacak olmanın tedirginliğiyle telefonunu açan Zizou'yla Dahan arasında şu görüşme geçti 
     - "Senden bir isteğim var." - "Elbette başkan." - "La Marseillaise okunurken ellerinizi kalbinize koyarsanız beni çok memnun edersiniz Zizou." - "Yapacağız, mutlaka yapacağız." Bu şakayla ilgili resmi makamlardan bir açıklama gelmezken Domenech ve kaleci Gregory Coupet, Dahan'a sert tepki gösterdi. Domenech "Bu olayı üzücü buluyorum. Aslında takımımız için çok duygusal bir andı. Ancak komik olduğunu sanan biri tarafından kandırıldığımız bir gerçek" derken, Coupet, "Bu, bir skandal. Sağlığı bozuk biriyle nasıl dalga geçilebilir, özellikle bu kişi devletin başındaki isimse" diye konuştu. 
     Coupet, Domenech'in maçtan önce kendilerine bu görüşmeyi aktardığını ve takımın olaydan etkilenip konsantrasyonlarının üst düzeye çıktığını da sözlerine ekledi. 
     Buna benzer bir telefon şakası birkaç ay önce Arsenalli Jose Antonio Reyes'in başına gelmiş, yıldız oyuncu Real Madrid sportif direktörü Emilio Butragueno'yla konuştuğunu sanmıştı. Reyes'i "Seni Real Madrid'e almak istiyoruz" diye kandıran radyo programcısına İspanyol oyuncu "Hayatım boyunca Real formasını hayal ettim. Menajerimle konuşun hemen gelirim" diye yanıt verince kulübüyle arası açılmıştı. 
     
</TEXT>
</DOC>
