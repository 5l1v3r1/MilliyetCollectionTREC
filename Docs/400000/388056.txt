<DOC>
<DOCNO> 388056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sontur20.html </URL>
<DATE> 2005/10/19/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Okulda ağıza acı biber sürme cezası 
</HEADLINE>
<TEXT>

     İZMİR, DHA 

İZMİR'in Tire İlçesi'ndeki 4 Eylül İlköğretim Okulu'nda görev yapan 24 yıllık sosyal bilgiler öğretmeni T.K.'nın, öğrencilerini ağızlarına acı biber sürerek cezalandırdığı iddia edildi. 14 yaşındaki dört öğrencinin okul müdürüne başvurması üzerine, iddiayla ilgili olarak aynı zamanda sınıf öğretmeni olan T.K. hakkında idari soruşturma başlatıldı. 
     Okulun 7 C sınıfında öğrenim gören 1 erkek, 3 kız öğrenci, ağızlarına yeşil acı biber sürerek cezalandıran öğretmenlerini okul müdürlerine dilekçe vererek şikayet etti. Ağzına yeşil acı biber sürüldüğünü öne süren öğrenci Ş.K., bir öğrenciyle tartıştıkları sırada küfür ettiğini, öğretmeninin de önce azarladığını, sonra da üç arkadaşıyla birlikte ağızlarına acı biber sürdüğünü öne sürdü. 
     Konuyla ilgili olarak soruşturma başlatan İlçe Mili Eğitim Müdürlüğü, senelerdir ilçenin en başarılı öğrencilerini yetiştiren bu eğitim kurumunda yaşanan olayı kabul etmelerinin mümkün olmadığını kaydederek gereğinin yapılacağını açıkladı. 
     
     OLAY ŞÖYLE GERÇEKLEŞTİ 

     Öğrencilerin ve olayda adı geçen öğrenci velilerinin iddialarına göre olay şöyle gerçekleşti 
     Geçen Salı günü E.K. adlı kız öğrencinin velisi okula gelerek kızının defterleri arasında aşk mektupları bulduğunu söyledi. Bunun üzerine 7 C'nin sınıf öğretmeni T.K., öğrenciyi annesiyle birlikte dinleyerek E.K.'ya mektupları sordu. Öğrenci de aralarında Ş.K. adlı öğrencinin de olduğu üç arkadaşının ismini vererek onlarda da olduğunu söyledi. 
     Bunun üzerine yine çevresine sürekli küfür ettiği iddia edilen ve defalarca öğretmeni T.K. tarafından Bak, ağzına acı biber sürerim'' denilerek uyarılan Ş.K., öğretmeni tarafından bir kez daha uyarıldı. Öğretmen T.K. ertesi gün rehberlik dersi için sınıfa girdiğinde sınıf arkadaşları D.O.'yu, Bir önceki beden dersinde küfür etti'' diyerek şikayet etti. 
     Öğretmen T.K. önce D.O.’nın ve daha önceki olayda adı geçen diğer üç öğrenci E.K., Ş.K. ve T.E.’nin ağzına acı biber sürerek cezalandırdı. Öğrenci Ş.K.’nin velisi ertesi gün okula gelerek öğretmenden şikayetçi olacağını söyledi ve Ş.K. ile diğer üç öğrenci de okul idarecilerinin gözetiminde bir dilekçe yazarak öğretmenlerini müdüre şikayet etti. Ş.K.’nin velisi olayı adliyeye de taşıyarak öğretmen hakkında suç duyurusunda bulundu. 
     
     ÖĞRETMEN MÜDÜR DE SUÇLU 

     Olayda adı geçen öğrenci velilerinden alınan bilgiye göre 24 yıllık Sosyal Bilgiler Dersi Öğretmeni T.K., öğrencilerin iddialarını kabul ederken, kendisinden şikayetçi olan öğrencilerinin Okul Müdürü Cengiz Özyol tarafından yönlendirildiğini söyledi. T.K., bunun nedeninin de olaydan önce Okul Müdürü Özyol’la aralarında uzun zamandır yaşanan bir takım anlaşmazlıklar olduğunu dile getirdi. 
     Özyol’un kendisinin açığını aradığını, yoksa bu gibi bir olayda bir okul müdürünün, Öğretmenin kötü bir niyeti olduğunu zannetmiyorum'' diyerek zaten problemli olan öğrenciyi kazanmaya çalışıp, öğretmeni de uyarmakla yetinmesi gerektiğini söyledi. Öğretmen T.K., okul müdürünün öğrencilerden şikayet dilekçesi aldığını hatta, olayı adli mercilere taşıması için velileri yönlendirdiğini öne sürdü. 
     Öğretmen T.K., olaylar üzerine okula gelen iki öğrenci velisinin şikayet dilekçelerini geri almalarına izin vermediğini iddia etti. 
     
     MÜDÜR İDDİALARA CEVAP VERMEDİ 

     Okul Müdürü Cengiz Özyol ise, öğretmen T.K.’nin iddialarıyla ilgili konuşmaktan kaçındı. Özyol, Adli makamlara intikal etmiş, soruşturma aşamasında olan bir konu hakkında konuşmam doğru olmayacaktır. Dolayısıyla adli ve idari soruşturmanın sonuçlarını beklememiz hem bizler açısından hem de öğrenciler açısından daha uygun olacaktır'' dedi. 
     
     VELİ ÖĞRETMEN CEZA VERMEKTE HAKLI 

     Olayda adı geçen öğrencilerden T.E.’nin annesi Sevinç E. öğretmen T.K.’nin haklı olduğunu savunarak, öğretmen ne yapmış Çocuklarımıza doğru yolu gösterdi diye mi onu şikayet edeceğiz '' dedi. Sevinç E., Çocuğumun ağzına biber sürmüşse ne olmuş, çocuğumun sınıf öğretmeni olan T.K. tabii ki öğrencilerinin sorunlarıyla ilgilenecek, yeri geldiğinde de ceza verecek'' görüşünü dile getirdi. 
     
     ÖĞRENCİLER ÖĞRETMENLERİ İÇİN ENDİŞELİ 

     Ağızlarına acı biber sürülerek cezalandırılan öğrencilerden E.K. olayların ardından kaydını başka bir okula aldırdı. E.K. konuşmaktan kaçınırken D.O., T.E. ve Ş.K ise öğretmenlerinin daha önce de acı biber cezaları verdiğini söyledi. Öğrenciler, baskı altında dilekçe yazmadıklarını dile getirirken, kendilerine ceza veren öğretmenlerinin çok büyük bir ceza almasından korktuklarını belirtti. 
     
</TEXT>
</DOC>
