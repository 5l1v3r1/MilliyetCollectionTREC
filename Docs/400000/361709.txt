<DOC>
<DOCNO> 361709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sontur09.html </URL>
<DATE> 2005/07/16/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kuşadası'nda bir minibüste patlama 5 ölü, 13 yaralı... 
</HEADLINE>
<TEXT>

     Aydın’ın Kuşadası İlçesi’nde, Kadınlar Denizi-Kuşadası hattında çalışan bir minibüste saat 10.30 sıralarında meydana gelen patlamada 5 kişi öldü, 13 kişi de yaralandı. 
     Atatürk Meydanı mevkiinde, Kuşadası Merkez-Kadınlar Denizi hattında çalışan 09 M 3527 plakalı minibüste meydana gelen patlamada 5 kişi öldü. 
     Patlamada ölenlerin Eda Okyay, Deniz Tutum ve İrlanda uyruklu Tana Whalen olduğu belirlendi. Ağır yaralı olarak Ege Üniversitesi Tıp Fakültesi Hastanesi'ne sevk edilen İngiliz Helen Pallhall ise tüm müdahalelere rağmen kurtarılamadı. Öte yandan, patlama sırasında olay yerinde ölenlerden birinin daha kimliği belirlendi. Ölen kişinin 30 yaşındaki Ufuk Yücedemir olduğu belirtildi. 
     Yaralananlardan İngiliz uyruklu Toli Pulshol, Helen Pallhall, Steven Stables, soyadı belirlenemeyen Michael, Adam Brown Ege Üniversitesi Tıp Fakültesi Hastanesi’nde, İbrahim Uçar Dokuz Eylül Üniversitesi Tıp Fakültesi Hastanesi’nde, Nilgün Yüksel Bozyaka Devlet Hastanesi’nde, Muhlis Yaşa, İngiltere vatandaşı Sen Pucher Kuşadası Devlet Hastanesi’nde, Cemal Uçar, Akif Çallı, Sedat Özçelik, Doğan İkilik Özel Kuşadası Hastanesi’nde tedavi altına alındı. Hafif yaralanan Serkan Tetik, ayakta tedavi edildi. 
     Patlamadan sonra polis telsizlerinden başta İzmir olmak üzere çevredeki il ve ilçelerdeki emniyet ve jandarma birimleri, durumları kuşkulu ve olayla ilgili olduğu iddiasıyla 2 araç konusunda uyarıldı. 
     
     ÖNLEMLER ARTIRILDI 

     Anonslarda kentteki kamu, kurum ve kuruluşları binalarıyla vatandaşların yoğun olduğu bölgelerde ekiplerin dönüşümlü sabit ve devriye görevi yapmaları, şüpheli poşet, çanta ve valizlere karşı çok dikkatli olmaları talimatı verildi. 
     İzmir’de kentin giriş ve çıkışlarında resmi ve sivil ekipler, geniş güvenlik önlemleri aldı. 
     Olayın ardından patlamanın meydana geldiği bölge yaklaşık 50 metrelik güvenlik şeridine alınırken, Kuşadası Kaymakamı Ahmet Ali Barış, Belediye Başkan Vekili Abdullah Sarı ve Emniyet Müdürü Yılmaz Orhan, olay yerinde incelemelerde bulundu. Aydın’dan ve İzmir’den gelen uzman ekipler olay yerinde çalışma yaparken, İzmir Terörle Mücadele Şube Müdürü Yaşar Aydın ve şubenin bomba imha uzmanları, Kuşadası’na gelerek soruşturmaya dahil oldu. 
     Patlamanın meydana geldiği minibüsten geriye kalan parçalar, olay yeri inceleme ekiplerinin çalışmalarını tamamlamaları üzerine bir kamyona yüklenerek olay yerinden kaldırıldı. 
     Kuşadası Belediyesi’ne ait ekipler, patlama nedeniyle çevreye yayılan parçaları temizledi. 
     
     ÖLEN KADINLARDAN BİRİNİN TAŞIDIĞI İHTİMALİ... 

     5 kişinin ölümüne, 13 kişinin de yaralanmasına neden olan patlayıcının, ölen kadınlardan biri tarafından taşınırken, kucağında patladığı ihtimali üzerinde de duruluyor. 
     Kuşadası Kaymakamı Ali Barış, patlamayla ilgili soruşturmanın çok yönlü olarak devam ettiğini ve bütün olasılıkların değerlendirildiğini belirterek, "Bütün olasılıkları değerlendiriyoruz. Bunların arasında 16-17 yaşlarında bir kız çocuğunun canlı bomba olasılığı da var. Ama henüz daha kesinleşmedi. Bütün emniyet ekipleri olay yerinde çalışmalarını sürdürüyor" dedi. 
     
     VALİ VEKİLİ KAYA 

     Aydın Vali Vekili Nurdoğan Kaya da gazetecilere yaptığı açıklamada, minibüse kimin tarafından konulduğu belli olmayan patlayıcı nedeniyle bir facia yaşandığını belirterek, patlamaya neden olan maddenin yapısı hakkında incelemelerin sürdüğünü belirtti. 
     Şiddeti oldukça fazla olan patlayıcının türünün, uzman ekipler tarafından incelendiğini dile getiren Kaya, "Turizmin en yoğun olduğu dönemde böyle bir olayın yaşanması bizi son derece üzdü. Alınan tüm tedbirlere rağmen bazı şeylerin önüne geçmek mümkün olmuyor. Fakat sebepleri ve failleri üzerinde hassasiyetle durulacaktır" diye konuştu. 

     
</TEXT>
</DOC>
