<DOC>
<DOCNO> 362534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sontur38.html </URL>
<DATE> 2005/07/19/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Pakistanlı Tuğamiral Türkiye'de Pakistan'dan daha güvende hissediyorum 
</HEADLINE>
<TEXT>

     Pakistan Deniz Kuvvetlerine ait PNS Tippu Sultan Fırkateyni ve PNS Moawin Yardımcı Sınıf Gemisi, Antalya Limanı’na geldi. 
     Tippu Sultan Fırkateyni’nde gazetecilere brifing veren Pakistan Deniz Kuvvetleri Görev Grubu Komutanı Tuğamiral Asif Sandila, Nisan ayında başladıkları seyri tamamladıklarını, Pakistan’a döndüklerinde 4 ayda 20 bin deniz millik mesafeyi kat etmiş olacaklarını anlattı. 
     Türkiye’yi ziyaret etmeden ülkelerine dönmek istemediklerini vurgulayan Tuğamiral Sandila, her iki ülkenin deniz kuvvetleri arasında eğitim, profesyonel seminerler ve onarım bakım konularında yakın işbirliği olduğunu söyledi. 
     Pakistan Denizaltı Filosu’nun ilk yıllarında, Türk donanması tarafından sağlanan teknik ve eğitim desteğinin dostluğu sağlamlaştırdığını dile getiren Tuğamiral Sandila, yakın geçmişte Pendik Tersanesi’nde yapılan Kaan-15 botlarının Pakistan donanmasına katılmasıyla denizde denetim harekatı konusunda önemli kabiliyet elde ettiklerini kaydetti. 
     "Pakistan uluslararası terörizme karşı savaşta oluşturulan koalisyonun etkin bir üyesidir" diyen Tuğamiral Sandila, bu kapsamda son bir yıldır Pakistan Deniz Kuvvetleri’ne mensup gemilerin Uluslararası Koalisyon Güçleri 150. Görev Grubu’nun üyesi olarak Kuzey Arap Denizi’nde ve Oman Körfezi’nde bulunduğunu söyledi. 
     Tuğamiral Sandila, "Pakistan Görev Grubu’nun Antalya ziyaretinin Pakistan ve Türkiye arasında var olan dostluk ve kardeşlik bağlarını daha da güçlendireceğine inancım tamdır" dedi. 
     
     "TÜRKİYE’DE GÜVENDE HİSSEDİYORUM" 
     Gazetecilerin sorularını da yanıtlayan Tuğamiral Sandila, son aylarda çeşitli ülkelerde meydana gelen terör saldırılarıyla ilgili olarak, "Tüm dünya uluslararası teröre karşı mücadele etmektedir. 
     Pakistan da doğal olarak bundan ayrı tutulamaz" diye konuştu. 
     Tuğamiral Sandila, Pakistan’ın özellikle Afganistan sınırından ülkesine sızmak isteyen kaçakçılar ve teröristlerin yakalanması konusunda uluslararası teröre karşı mücadelede etkin rol aldığını vurguladı. 
     11 Eylül terör saldırılarının ardından isminde "Ali, Mehmet" 
     bulunan herkese terörist damgası vurulduğunu ifade eden Tuğamiral Sandila, bu saldırılardan en çok zararı Müslümanların gördüğünü söyledi. Tuğamiral Sandila "Türkiye’de kendinizi güvende hissediyor musunuz " sorusunu, "Türkiye’de kendimi Pakistan’dan daha güvende hissediyorum" diye yanıtladı. Brifingin ardından Tuğamiral Sandila, Türk gazetecilere üzerinde Pakistan Deniz Kuvvetleri’nin armasının bulunduğu çeşitli hediyeler verdi. Gemiler, 22 Temmuz Cuma günü Antalya Limanı’ndan ayrılacak. 
     
</TEXT>
</DOC>
