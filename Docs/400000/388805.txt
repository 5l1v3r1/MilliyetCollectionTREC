<DOC>
<DOCNO> 388805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/soneko07.html </URL>
<DATE> 2005/10/22/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Şener Kamu kesimi borçlanma gereği ilk kez fazla verecek 
</HEADLINE>
<TEXT>

     Devlet Bakanı ve Başbakan Yardımcısı Şener, 2006 yılı bütçesinde, ''kamu kesimi borçlanma gereğinin ilk kez fazla verdiğini'' belirterek, ''Bu, yaklaşık 4 milyar YTL'ye yakın bir rakamdır. Bu konudaki verilerin rakamlaştırıldığı 1975'ten bugüne kadar ilk defa Türkiye'de kamu dengeleri fazla vermektedir'' dedi. 
     Şener, Başbakanlık Merkez Bina'da düzenlediği basın toplantısında, 2006 bütçesi ve yatırım programını değerlendirdi. 
     Abdüllatif Şener, 2006 bütçesinin ilk defa ''genel yönetim bütçesi'' olarak sunulduğunu ve 2007-2008 yıllarına ilişkin hedefleri de içerdiğini söyledi. 
     Ekonominin 4 yıldır üstüste büyüme kaydettiğini dile getiren Şener, bu yıllar içindeki kümülatif büyümenin toplam yüzde 30 civarında olduğunu söyledi. Şener, 2006'da da yüzde 5'lik büyüme öngörüldüğünü belirterek, ''1994'ten beri ekonomi, ilk kez 5 yıl üstüste büyüyen bir görüntü vermektedir'' dedi. 
     Buna bağlı olarak Milli Gelir'in de arttığını ifade eden Şener, 2002'de 182 milyar dolar olan gayri safi milli hasılanın GSMH 2006'da 380 milyar dolara çıktığını, yani ortalama 2 kat artış meydana geldiğini söyledi. 
     Şener, enflasyona bakıldığında da 2002'de yüzde 29.7 olan enflasyonun 2006'da yüzde 5 öngörüldüğünü belirterek, bunda da 6 kat azalma gözlendiğini kaydetti. Başbakan Yardımcısı Şener, ''1969'dan beri ilk kez yüzde 5 düzeyine gerileyen bir enflasyon söz konusu'' dedi. 
     
     BÜTÇE AÇIĞINDA, MAASTRICHT KRİTERLERİ YAKALANDI 

     Abdüllatif Şener, 2005'de bütçe açığının 29 milyar YTL olarak öngörüldüğünü, ancak yılsonu gerçekleşme hedefinin 14.9 milyar YTL'ye gerilediğine işaret ederek, GSMH'ye oranın yüzde 3 düzeyine geldiğini ve böylece Maastricht kriterlerinin yakalandığı söyledi. Şener, 2006'da bütçe açığının 13.2 milyar YTL olarak hedeflendiğini ve bunun da GSMH'ye oranının yüzde 2.45 olacağını dile getirdi. Devlet Bakanı ve Başbakan Yardımcısı Şener, ''Bütçe açığı, 1986'dan beri yani son 20 yıldır ulaştığımız en düşük düzeyi ifade ediyor'' dedi. 
     
     ''İLK DEFA KAMU DENGELERİ FAZLA VERİYOR'' 

     Şener, kamu kesimi borçlanma gereğine bakıldığında da 2005 yılı sonu itibariyle 4.2 milyar YTL açık öngörüldüğüne işaret ederek, 2006 yılı öngörüsüne göre ise ''ilk kez kamu kesimi borçlanma gereğinin fazla vereceğini'' belirtti. 
     Başbakan Yardımcısı Şener, ''2006 yılı kamu kesimi borçlanma gereği fazlası, 3.9 milyar YTL yani 4 milyar YTL'ye yakın bir rakamdır. Bu yüzde 0.7'lik bir fazla anlamına gelmektedir. Bu konudaki verilerin rakamlaştırıldığı 1975'ten bugüne kadar ilk defa Türkiye'de kamu dengeleri fazla vermektedir, kamu kesimi borçlanma gereği fazla olarak ortaya çıkmıştır'' diye konuştu. 
     
     ''FAİZ GİDERLERİNDEN 62 MİLYAR DOLAR TASARRUF'' 

     Yine 1975 sonrası verilerine dayanarak, ''faiz ödemelerinin de 2006 bütçesiyle nominal olarak ilk kez azaldığını'' belirten Şener, ''Faiz giderlerinin GSMH'ye oranının 2001'de yüzde 23.3, 2002'de yüzde 18.9 olduğunu düşünecek olursak, 2006'daki yüzde 8.6'lık oranın çok düşük bir düzeyi ifade ettiğini rahatlıkla söyleyebiliriz'' dedi. 
     Şener, son 3 yılda, 2002 yılına göre mali disiplin konusunda sağlanan faiz tasarrufunun 2005 rakamıyla 84 milyar YTL olduğunu belirterek, ''Yani 2002'den bu güne Türkiye yalnız faiz giderlerinden 62 milyar dolar tasarruf yapmıştır'' diye konuştu. 
     Başbakan Yardımcısı Şener, daha sonra yatırımlarla ilgili değerlendirmelere geçti. 
     
     SOSYAL GÜVENLİK YASA TASARISI... 

     Abdüllatif Şener, bir gazetecinin Sosyal Güvenlik Yasa Tasarısı'na ilişkin sorusu üzerine, sosyal güvenlik reformu ile ilgili 1 Kasım'da Ekonomik ve Sosyal Konsey'in toplanacağını bildirdi. Toplantının, tek gündem maddesi olacağını vurgulayan Şener, tüm taraflar tasarı hakkındaki görüş ve değerlendirmelerini dile getireceğini ve oluşacak tablonun ''tasarının yasalaşma sürecindeki beklentileri etkileyeceğini'' kaydetti. 
     
</TEXT>
</DOC>
