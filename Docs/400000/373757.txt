<DOC>
<DOCNO> 373757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun40.html </URL>
<DATE> 2005/08/29/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Yanlış haber yapan Bild Gazetesi 5 bin avro para cezasına çarptırıldı 
</HEADLINE>
<TEXT>

     Alman Bild gazetesi, yanlış haber yayımladığı için Berlin Eyalet Mahkemesi tarafından 5 bin avro para cezasına çarptırıldı. 
     Sol Parti sözcüsü Hendrik Thalheim, Bild gazetesinin, partinin liste başı adayı Oskar Lafontaine’nin geçmişte, iki Almanya’nın birleşmesinin mutlaka önlenmesi gerektiğini söylediği yönünde bir haber yayımladığını hatırlatarak, Lafontaine’nin ne bu şekilde düşündüğünü, ne de böyle bir şey söylediğini belirtti. 
     Sözcü Thalheim, mahkemenin, Bild gazetesi yetkililerini uyararak düzeltme yayımlaması yönünde karar aldığını, gazetenin bugüne kadar bu isteği yerine getirmediği için de 5 bin avro para cezasına çarptırıldığını kaydetti. 
     Thalheim bu konuda yaptığı açıklamada, "Bild gazetesi Oskar Lafontaine ve Sol Parti’ye karşı mücadelesinde yalan haber kullanıyorsa da en azından mahkeme kararlarına uymayı öğrenecektir" dedi. 
     
</TEXT>
</DOC>
