<DOC>
<DOCNO> 359508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/ekonomi/eko08.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şekerbank borsacıları üzdü 
</HEADLINE>
<TEXT>


EKONOMİ SERVİSİ 

Çoğunluk hisselerinin Rabobank'a iki aşamalı satışı konusunda anlaşma sağlanan Şekerbank'ın hisseleri dün yüzde 10.92 değer yitirdi. Şekerbank hisselerindeki düşüşte, bankanın yüzde 36.5 hissesinin Hollandalı bankaya satış anlaşmasında piyasa değerinin altında fiyat belirlenmesinin etkisi olduğu yorumu yapıldı. Rabobank'la yapılan anlaşmaya göre bir Şekerbank hissesinin değeri 2.72 YTL'ye geliyor. Bu durumda hisselerin borsada bu seviyeye kadar düşebileceği belirtiliyor. 

Çağrı yapılacak 
Öte yandan Şekerbank'ın toplam değerinin 340.1 milyon YTL olarak belirlendiği ve Rabobank'ın ödemeyi hisse devri sırasında peşin yapacağı bildirildi. 
İMKB Başkanlığı'nın ek açıklama talebi nedeniyle Şekerbank'ın hissedarı Şekerbank Personeli Munzam Sosyal Güvenlik ve Yardımlaşma Vakfı tarafından gönderilen açıklamada, Şekerbank hisselerinin değer tespit çalışmalarında, 31 Aralık 2004 tarihli Uluslararası Finansal Raporlama Standartları'na uygun olarak hazırlanan konsolide mali tablolar, daha sonra yapılan inceleme due diligence çalışması ve bankanın peştemaliye değeri dikkate alınarak Şekerbank'ın toplam değerinin 340 milyon 101 bin 689 YTL olarak belirlendiği kaydedildi. 
Hisse bedelinin, Hollanda ve Türkiye'de alınacak resmi makamların izinlerini takiben, hisselerin devri anında peşin ödeneceği belirtilen açıklamada, şöyle devam edildi "Çağrı için aracı kurum kullanılacak. Açıklamamızda da belirtildiği üzere imzalanan hisse alım anlaşması çerçevesinde Rabobank, banka hisselerinin asgari yüzde 51'ini iki aşamalı bir işlem sonunda alacaktır. Bu asgari yüzde 51'lik bölüm için belirlenen fiyat aynı olacaktır. Bu bağlamda bankanın yüzde 36.5 oranındaki hissesinin satışının taraflarca aksi öngörülmediği takdirde İMKB Toptan Satışlar Pazarı'ndan geçirilmesi planlanmaktadır." 
Açıklamada, bu aşamadan sonra diğer hissedarlara çağrının borsada yapılacağı bildirildi. 




</TEXT>
</DOC>
