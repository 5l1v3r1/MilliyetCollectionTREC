<DOC>
<DOCNO> 395980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/yasam/yas04.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mizah yasak, porno serbest 
</HEADLINE>
<TEXT>


Mizah dergilerinin 'müstehcen' bulunduğu Sincan F Tipi Cezaevi'nde porno yayın yapıldığı ortaya çıktı 

ANKARA Milliyet 

Daha önce mizah yayınlarının "müstehcen" bulunduğu, mahkumlara itirazlarına rağmen Hıristiyanlık propagandasının yapıldığı "God TV"nin izlettirildiği Sincan F Tipi Cezaevi'nde, bu kez de porno skandalı yaşandı. Cezaevinde Ramazanda 3 gün boyunca porno yayın izlettirildiği belirlendi. 
Olay, Sincan F Tipi Cezaevi'nde kalan mahkumlardan Ercan Akpınar'ın avukatı Kazım Bayraktar'a gönderdiği mektupla ortaya çıktı. Akpınar, cezaevinde, Ramazan ortasında cuma, cumartesi ve pazar günleri porno yayın yapan bir kanalın izlettirildiğini, itiraza rağmen ertesi haftalarda da aynı günler yayına devam edildiğini bildirdi. 

Porno için ortalığı yıktılar 
Terör suçlarından tutuklu ve hükümlülerin yayınlara itiraz etmeleri üzerine cezaevi idaresinin, yayının bazı adli tutuklu ve hükümlülerin talebi üzerine yapıldığı yanıtını verdiği kaydedildi. Yönetimin ayrıca bu yayının yapılması için bazı tutuklu ve hükümlülerin "ortalığı yıktıkları" yanıtını verdiği ifade edildi. 
Konuyla ilgili ANKA'ya açıklamalarda bulunan Ceza ve Tevkifevleri Genel Müdürü Kenan İpek, olayı araştıracağını söyledi. 
F Tipi cezaevindeki mahkumlar, paralarını kendileri ödemek suretiyle bulundukları odalara televizyon alabiliyor. Yayın, cezaevindeki uydu antenden, cezaevi idaresinin belirlediği kanallardan veriliyor. 
Mahkumlar, F tipi cezaevlerinde mizah dergilerini ise ancak izinle okuyabiliyor. Kitapları da izin verilenler arasından sınırlı sayıda alabiliyor. 



</TEXT>
</DOC>
