<DOC>
<DOCNO> 359660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sonspo13.html </URL>
<DATE> 2005/07/09/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Alex İhtiyaç duyarlarsa Gilberto Silva ve Denilson ile konuşurum... 
</HEADLINE>
<TEXT>

     Fenerbahçe'nin Brezilyalı futbolcusu Alex de Souza, ihtiyaç duyulursa Gilberto Silva ve Denilson ile konuşabileceğini söyledi. 
     Samandıra Tesisleri'nde antrenmandan sonra basın mensuplarının sorularını yanıtlayan Alex, Fenerbahçe'nin transfer gündeminde yer alan Brezilyalı futbolcular Gilberto Silva ve Denilson ile görüşüp görüşmediğiyle ilgili bir soru üzerine, ''İkisiyle de epey bir süredir konuşmadım. Ama benim konuşmama ihtiyaç duyarlarsa seve seve konuşurum'' dedi. 
     Alex, transfer edilecek oyuncunun iyi karakterli olması gerektiğini vurgulayarak, ''Brezilyalı olmasını isterim ama buradaki oyuncular gibi iyi karakterli olmalı. İyi karakterli olursa nereden gelirse gelsin önemli değil'' diye konuştu. 
     Takıma şu anda kaleci Serdar'dan başka transfer yapılmadığının belirtilmesi üzerine Brezilyalı futbolcu, şöyle devam etti 
     ''Takımdan oyuncu kaybettik. Serhat ve Murat gibi oyuncular gitti. Bir hocanın elinde ne kadar iyi oyuncu varsa seçim yapması o kadar kolaylaşır. Ama bu yönetimin kararı. Bizim yapacağımız bir şey yok.'' Alex, kendisinin kimseden teklif almadığını, Fenerbahçe'de olmaktan dolayı mutlu ve huzurlu olduğunu kaydetti. 
     
     ''SORUMLULUĞU ALMAYA HAZIRIM'' 

     Alex, geçen sezondan daha iyi olmak için geçen sezondan daha iyi oynamaları gerektiğini ifade etti. 
     Bir gazetecinin, ''Geçen sezon olduğu gibi Fenerbahçe'nin yükünü kaldırmaya hazır mısın '' şeklindeki sorusu üzerine Brezilyalı futbolcu, ''Aynı şekilde olacak. Geçen seneki gibi çalışacağım. Takımın tüm sorumluluğunu kaldırmaya hazırım'' şeklinde konuştu. 
     
     ''BU SEZON DAHA TECRÜBELİYİZ'' 

     Alex, Avrupa Şampiyonlar Ligi'nde geçen sezonki zorluklarla karşılaşacaklarını belirterek, ''Ama bu sezon tek avantajımız daha tecrübeli olmamız. Başaralı olmak için elimizden geleni yapacağız'' dedi. 
     Antrenmanların yorucu geçtiğini anlatan Alex, şunları söyledi 
     ''Antrenmanlar yorucu ama sezon başında bu tip antrenmanlara ihtiyacımız var. Herkes kendi eforuna göre antrenmanlara alışmaya çalışıyor. Bu bizim için çok önemli, çünkü bizi çok zorlu bir yarış bekliyor.'' Brezilyalı futbolcu, rakipleriyle ilgili bir soru üzerine, Galatasaray, Beşiktaş ve Trabzonspor ne kadar güçlü olursa lig yarışının o kadar zevkli ve heyecanlı geçeceğini kaydetti. 
     Alex, bir soru üzerine, Trabzonspor'un yeni kalecisi Jefferson ile Cruzeiro'da beraber oynadığını ifade ederek, ''Trabzonspor çok iyi bir kaleci aldı. Jefferson, Brezilya'da alt yaş gruplarında milli forma da giydi'' diye konuştu. 
     Brezilya'da dişinden ameliyat olduğunu ve bir hafta tedavi gördüğünü belirten Alex, şu anda durumunun iyi olduğunu sözlerine ekledi. 

     
</TEXT>
</DOC>
