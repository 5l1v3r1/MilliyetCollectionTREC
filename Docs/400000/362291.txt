<DOC>
<DOCNO> 362291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/spor/spo09.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayseri'de rota Mehmet Nas 
</HEADLINE>
<TEXT>


Sarı - Kırmızılılar, Gençlerbirliği'nin genç oyuncusu için harekete geçti. Genel Menajer Hurma, Başkan İlhan Cavcav'la pazarlıklara devam ettiklerini söyledi 

OKTAY ENSARİ DHA 


K ayserispor Yönetimi, Mehmet Nas'tan vazgeçmiyor. Transfer çalışmalarını sürdüren Sarı - Kırmızılı takımda, Gençlerbirliği'nin orta sahada görev yapan genç oyuncusu yeniden gündeme geldi. 
Genel Menajer Süleyman Hurma, Mehmet Nas konusunda Gençlerbirliği Kulübü Başkanı İlhan Cavcav ile görüşmelere devam ettiklerini açıkladı. Hurma, "Mehmet Nas'ı kadromuza katmayı istiyoruz. Transferin kısa süre içinde bitmesi için çaba harcıyoruz" dedi. Önümüzdeki günlerde üç büyük kulübün takımdan göndereceği isimlerle görüşeceklerini de belirten Sarı - Kırmızılı idareci, "Bünyemize katacağımız futbolcularda tam isabet sağlamak istiyoruz. Bu nedenle çok titiz davranıyoruz. Taraftarımız merak etmesin. Gerekli transferleri kısa sürede mutlaka yapacağız" diye konuştu. 
Bu arada Kızılcahamam kampını bitirerek Kayseri'ye dönen futbolcular perşembe günü tesislerde toplanarak yeni sezon hazırlıklarına devam edecek. Teknik Direktör Ertuğrul Sağlam ile Genel Menajer Süleyman Hurma ise transfer görüşmeleri için bugün Belçika'ya gidecek. Sağlam ve Hurma burada listedeki oyuncular, kulüpleri ve menajerleriyle masaya oturacak. 

Diyar'da işlem tamam 

Kırmızı - Yeşilliler, İstanbulsporlu kaleci Oğuz'un yanı sıra Kayserisporlu Müslim Can ve Samsunsporlu Erkan'la da anlaştı. 3 futbolcu bu hafta resmi imza atacak 

Diyarbakırspor, İstanbulspor'un başarılı kalecisi Oğuz Dağlaroğlu'ndan sonra Kayserisporlu Müslim Can ve Samsunsporlu Erkan'la da her konuda anlaşmaya vardı. Basın Sözcüsü Aziz Gölcük Oğuz, Müslim Can ve Erkan'la bu hafta içinde resmi sözleşme yapacaklarını açıkladı. 
Kaleci Oğuz ve Müslim'in Kızılcahamam'daki kampa katıldıklarını vurgulayan Gölcük, Erkan'ın da kısa süre içinde takıma dahil olacağını söyledi. Yabancı oyuncu arayışına devam ettiklerini de belirten Aziz Gölcük, "Güçlü bir kadro kurma çabası içindeyiz. Kızılcahamam kampımız mükemmel şekilde sürüyor. Oyuncular son derece hırslı ve istekli. Kamp, Temmuz ayı sonuna kadar devam edecek. Şu ana kadar 3 hazırlık maçı yaptık. Takımın performansı olumlu. Üç karşılaşma daha oynayarak eksiklerimizi göreceğiz" dedi. Kırmızı - Yeşilli takım, 1 Ağustos'ta Bolu kampını tamamlayarak Diyarbakır'a dönecek. 

Samsunspor'a müjde 

Basın Sözcüsü Mazhar Başoğlu yarın yapılacak kongre öncesi iki başkan adayı belirlediklerini açıkladı 

MURAT SANDIKÇI DHA 

İsmail Uyanık'ın şok istifasının ardından olağanüstü kongre kararı alan Kırmızı - Beyazlı kulüpte yeni başkanın kim olacağı büyük merakla beklenirken Basın Sözcüsü Mazhar Başoğlu'ndan müjdeli haber geldi. Başoğlu yarın yapılacak olan kongreye sayılı saatler kala iki başkan adayı bulduklarını açıkladı. 
Mevcut yönetim kurulundan bazı isimlerin de içinde bulunduğu güçlü bir liste oluşturduklarını belirten Mazhar Başoğlu, "Halkın sempatisini toplayacak, isimler tarafından oluşturulan liste Samsunspor'a büyük hizmetler verecektir. Taraftarlarımız merak etmesin. Başkanlık için iki isim üzerinde duruyoruz. İsimleri şimdi açıklamam doğru olmaz. Herkes başkan adayımızı çarşamba günü kongrede görecek" ifadesini kullandı. 

Tunuslu Kais geliyor 
Bu arada Bolu kampını tamamlayarak Samsun'a dönen Karadeniz ekibinde alacaklarını bahane ederek FIFA'ya başvuran Tunuslu futbolcu Kais yönetimle görüşmek üzere bugün kente gelecek. 

Ankaragücü altılı buldu 6-0 

TURGAY ÖRME 

Yeni sezon çalışmalarını kendi tesislerinde sürdüren Ankaragücü, İkinci Lig A kategorisi takımlarından İstanbul Büyükşehir Belediyespor ile oynadığı hazırlık karşılaşmasını 6 - 0 kazandı. Sarı - Lacivertli ekip, Evren ve Deniz'in attığı gollerle ilk yarıyı 2 - 0 önde kapadı. İkinci yarı genç futbolculardan kurulu bir takımla sahaya çıkan Başkent ekibi Faruk Namdar'ın 2 , Burak ve Musa'nın penaltıdan kaydettiği gollerle karşılaşmadan 6 - 0 galip ayrıldı. Ankaragücü'nün yeni transferleri İlhan Mansız ve Tunuslu Grehemni izinli oldukları için forma giymezken, Sarı - Lacivertliler Cezayirli Ali Bendebka'yı denedi. 

Konya tekledi 1-1 

Konyaspor, İkinci Futbol Ligi A Kategorisi takımlarından Sakaryaspor ile yaptığı hazırlık maçında 1-1 berabere kaldı. Bolu Petro Clup Otel'in sahasında yapılan karşılaşmanın ilk yarısında Konyaspor'un baskılı futbolu karşısında Sakaryaspor defans ağırlıklı bir oyun ortaya koydu. Konyaspor'dan Erkan Albayraktar, 22. dakikada attığı golle takımını 1-0 öne geçirdi. 33. dakikada Kadir'in attığı gol maçın skorunu belirledi 1-1. İkili mücadelelerde zaman zaman sertliklerin de yaşandığı karşılaşmada, iki takımın hocası da birçok oyuncu değiştirerek futbolcularına şans verdi. 

Bursa'nın yeni adresi Nevşehir 

Şampiyonluk hesapları yapan İkinci Lig A Kategorisi'nin güçlü takımlarından Bursaspor iki günlük iznin ardından dün Vakıfköy Orhan Özselek Tesisleri'nde toplanarak ikinci etap kamp çalışmaları için karayoluyla Nevşehir'e gitti. Universiade Oyunları için Milli Takım'a çağrılan Mehmet Al dışında tam kadro yola çıkan Yeşil - Beyazlı takımın Teknik Direktörü Raşit Çetiner, Nevşehir'de üç hazırlık maçı oynayacaklarını söyledi. Dedeman Otel'de kamp yapacak olan Bursaspor ilk sınavını pazar günü Kayserispor önünde verecek. 

2. Lig B'de fikstür günü 

İkinci Futbol Ligi B Kategorisi 2005-2006 sezonu fikstür çekimi bugün Ankara'da yapılacak. Futbol Federasyonu'ndan yapılan açıklamada, fikstür çekiminin Midas Oteli'nde saat 14.00'de düzenleneceği bildirildi. Kuraya federasyon ve kulüplerin temsilcileri de katılacak. 

Antalyaspor'a yoğun program 

Kırmızı - Beyazlı takımın hazırlık maçları programı belli oldu. Yeni sezona Kızılcahamam'da kamp yaparak hazırlanan İkinci Lig A Kategorisi ekibi toplam dokuz karşılaşma oynayacak. Antalyaspor ilk maçında yarın Çanakkale Dardanel ile karşı karşıya gelecek. Genel Direktör Yardımcısı Fevzi Aydın gözetiminde çalışmalarını sürdüren Kırmızı - Beyazlılar dün sabah ilk kez topla buluştu. Futbolcuların istekli ve hırslı oluşu teknik heyetin yüzünü güldürdü. 

Siirtspor'da yeni Başkan Beşir İçlin 

İkinci Lig B Kategorisi'nde yer alan Siirtspor'da başkanlık görevine Beşir İçlin getirildi. Önceki gün düzenlenen olağanüstü kongrede seçilen yönetim kurulu üyeleri dün görev bölümü yaptı. Toplantıda başkanlığa İçlin seçilirken, başkan yardımcılığına Nurettin Gül ve İsmet Ertekin, asbaşkanlığa Abdurrahman Tetik ve Faruk Sualp getirildi. Başkan Beşir İçlin güçlü bir kadro kurmayı hedeflediklerini söyledi. 

Orduspor'a durmak yok 

Karadeniz ekibi, Bolu'daki yeni sezon hazırlıklarını aralıksız sürdürüyor. Teknik Menajer Dursun Karamustafaoğlu, Abant kampının çok yararlı geçtiğini belirterek Mor - Beyazlı futbolcuların en iyi şekilde sezona hazırlandığını söyledi. Karamustafaoğlu ilk hazırlık maçını cuma günü İstanbul Maltepespor ile oynayacaklarını da belirtti. Bu arada ayak parmağındaki sorun nedeniyle tedaviye alınan Mustafa Akucan'ın hızla iyileştiği vurgulandı. 

Berk ile Ozan Nazilli'de kaldı 

Denizlispor'dan, İkinci Lig B Kategorisi 2. Grup'ta yer alan Nazilli Belediyespor'a destek geldi. Hazırlıklarını Gölcük Yaylası'nda sürdüren Nazilli Belediyespor, Aydınspor'un da uzun süredir peşinde olduğu Berk ve Ozan'ı, Denizlispor'dan yeniden kiraladı. Teknik Direktör Turgut Uçar iki futbolcunun kampa katılarak çalışmalara başladıklarını açıkladı. 


</TEXT>
</DOC>
