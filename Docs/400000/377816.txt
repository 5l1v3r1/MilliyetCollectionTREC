<DOC>
<DOCNO> 377816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonspo24.html </URL>
<DATE> 2005/09/12/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
MHK Başkanı Penaltı pozisyonunda Mustafa Çulcu haklıydı... 
</HEADLINE>
<TEXT>

     Futbol Federasyonu Merkez Hakem Kurulu Başkanı Ufuk Özerten, ligde 5. haftayı birkaç hatanın dışında iyi geçirdiklerini söyledi. 
     Özerten, Futbol Federasyonu'nun Levent'teki binasındaki haftalık olağan basın toplantısında, cumartesi günü çok keyifli bir akşam geçirdiğini belirterek, ''Televizyondan iki maç izledim, maçlar çok keyif verdi. Bu keyfi yaşatan herkese teşekkür ediyorum. Dilerim bütün maçlar, seyir zevki, futbol güzelliği ve hakemlerin bu güzelliğe lezzet katmaları açısından, cumartesi günkü maçların kalitesinde geçer'' diye konuştu. 
     Bu haftayı genelde hakemlerin iyi geçirdiğini anlatan Ufuk Özerten, ''Bu haftayı birkaç hatanın dışında iyi geçirdik. Pazar günü Trabzon maçında biraz keyfim kaçtı. Notlarda o hakemin notunun düşük olduğunu göreceksiniz'' dedi. 
     Hakemlerin hatalarının olduğunu ancak yanlışlarının olmadığını vurgulayan Özerten, ''Hakemlerin hepsi iyi niyetli. Onlara destek olmamız lazım. Ufak tefek hatalar olacak. Golde futbolcunun gayreti, hakemin, diğer oyuncunun ve teknik adamın hatası olacak. Futbolda hataları önlemek mümkün değil. İkinci Lig A Kategorisi'ndeki hakemlerin performansı da iyi'' şeklinde konuştu. 
     Özerten, Galatasaray-Sivasspor maçındaki penaltıyla ilgili bir soru üzerine ise şunları söyledi 
     ''Son zamanlarda gördüğüm en ilginç penaltıydı. Orada hakem haklıydı. Allah'ın verdiği yeteneklerle futbol oynamak yetmiyor. Futbol herşeyiyle bilim oldu. Futbolun teknik taraflarını da iyi bilmemiz, kuralları öğrenmemiz lazım. Futbolcu arkadaşımızın o anki heyecanıyla hata yaptığına inanıyorum. O hata pahalıya patladı. Bütün kulüplere, kuralları sporculara, yöneticilere öğretmek için yardıma hazırız.'' 
     
     DERBİ MAÇ 
     Ufuk Özerten, hafta sonunda Beşiktaş ile Fenerbahçe arasında yapılacak derbi maçının centilmence geçmesini dilediğini ifade etti. 
     Özerten, futboluyla, seyircisiyle, hakemiyle zevkli ve kaliteli bir derbi maç olmasını temenni ettiğini dile getirerek, ''Saha kapatma, Tahkim gibi şeyler hakemleri ilgilendirmeyecek, etkilemeyecektir. Bunların 90 dakikaya yansımamasını temenni ediyorum. Centilmence, yenenin yenileni, yenilenin yeneni alkışlayabileceği, iki büyük kulübe yakışan kaliteli bir maç olmasını diliyorum'' diye konuştu. 
     
</TEXT>
</DOC>
