<DOC>
<DOCNO> 351050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sonsiy18.html </URL>
<DATE> 2005/06/11/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
Bakan Koç, Korkuteli'nde... 
</HEADLINE>
<TEXT>

     Kültür ve Turizm Bakanı Atilla Koç, tarihi Perge Antik Kenti’nde sütunların görülebilmesi için güneş enerjisiyle üretilecek ışıklandırmanın yapılacağını bildirdi. 
     Burdur’daki valilik, belediye ve parti teşkilatı ziyaretlerinin ardından Taşoda Etnografya Müzesi, Alaca Dokuma Eğitim Merkezi ve Bakibey Konağı’ndaki fotoğraf sergisinin açılışlarını gerçekleştiren Koç, İnsuyu Mağarası’nda inceleme yaptı. 
     Ağlasun İlçesi’ndeki Sagalassos Antik Kenti’ni de ziyaret eden Koç, antik kentle ilgili Türk ve Belçikalı arkeologlardan bilgi aldı. 
     Daha sonra Çeltikçi İlçesi’ndeki belediye parkını gezen Koç, Bucak İlçesi’ndeki 350 kişi kapasiteli kültür merkezi inşaatında inceleme yaptı. Koç, kültür merkezinin 3 ay sonra faaliyete geçeceğini söyledi. 
     Bakan Koç, Burdur gezisinin ardından Antalya’nın Korkuteli İlçesi’ne bağlı Bozova Beldesi’nde "Keşkek Festivali"ne katıldı. 
     Burada vatandaşlara seslenen Koç, devletin imkanlarını vatandaşların sorunlarının çözümünde kullandıklarını belirterek, kültürel alanda yarım kalan projeleri tamamlamayı amaçladıklarını söyledi. 
     Koç, Antalya’nın simgelerinden Perge Antik Kenti’nin tarihi sütunlarının gece görülebilmesi için güneş enerjisiyle üretilen ışıklandırma yapılacağını bildirdi. Koç, "Tarihi kent gece serinliğinde de görülebilecek" dedi. 
     
</TEXT>
</DOC>
