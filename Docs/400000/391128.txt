<DOC>
<DOCNO> 391128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonspo12.html </URL>
<DATE> 2005/10/31/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Beşiktaş'ın rakibi Sevilla istikrarsız sonuçlar alıyor... 
</HEADLINE>
<TEXT>

     Beşiktaş'ın UEFA Kupası'nda Perşembe günü karşılaşacağı Sevilla, İspanya Ligi'nde istikrarsız sonuçlar almaya devam ediyor. 
     Geçen hafta Valencia'yı deplasmanda 2-0 mağlup eden Kırmızı-Beyazlılar, dün ise puan cetvelinin dibinde yer alan Mallorca'ya takıldı. 
     33. dakikada Victor'un golüyle öne geçen Mallorca, 36'da Navarro'nun gördüğü kırmızı kartla 10 kişi kaldı. Sevilla eksik rakibine karşı Kepa'yla beraberliği sağladı, ancak galip gelemedi. 
     Siyah - Beyazlılar, yarın İspanya'ya gidecek. Kafile maçın ardından cuma günü İstanbul'a dönüp, ertesi gün de lig maçı için Malatya'ya hareket edecek. 
     
     SEVILLA-BEŞİKTAŞ MAÇINI BELÇİKALI HAKEM VERBIST YÖNETECEK 

     Beşiktaş ile Sevilla arasında 3 Kasım Perşembe günü İspanya'da yapılacak UEFA Kupası H Grubu 2. maçını Belçikalı hakem Johan Verbist yönetecek. 
     Sevilla'daki Ramon Sanchez Pizjuan Stadı'nda TSİ 22.30'da oynanacak olan karşılaşmada, Verbist'in yardımcılıklarını yine Belçika Futbol Federasyonu'ndan Danny Huens ve Claude Gregoire yapacak. Maçın 4. hakemi olarak ise Philippe Flament görevlendirildi. 

     
</TEXT>
</DOC>
