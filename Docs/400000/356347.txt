<DOC>
<DOCNO> 356347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sontur03.html </URL>
<DATE> 2005/06/28/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Beşiktaş'ta "Polis-Halk El Ele" gecesi... 
</HEADLINE>
<TEXT>

     Beşiktaş Polis Hizmetlerini Geliştirme ve Destekleme Derneği’nce, Çırağan Sarayı bahçesinde "Polis-Halk El Ele" gecesi düzenlendi. 
     Gecede konuşan Dernek Başkanı Necati Tolan, polisin daha hızlı ve daha iyi hizmet verebilmesi için, halkın desteğiyle, teçhizatları ve kıyafetleriyle birlikte 10 adet motosiklet aldıklarını söyledi. 
     Polisin sadece devletin imkanlarıyla hizmet vermesinin zor olduğunu belirten Tolan, "Başımız derde düştüğünde başvurduğumuz polise destek vermek için böyle bir etkinlik yaptık" dedi. 
     Konuşmaların ardından İstanbul Emniyet Müdür Yardımcısı Tayfun Erdal Ceren, derneğe katkıda bulunanlara birer plaket verdi. 
     Gecede sahne alan Deniz Seki, bir pastane tarafından yaptırılan motosiklet şeklindeki pastayı Emniyet Müdür Yardımcısı Ceren ile birlikte keserek konuklara ikram etti. 
     Geceye, Beşiktaş Kaymakamı Nihat Nalbant, Belediye Başkanı İsmail Ünal, İlçe Emniyet Müdürü Hayati Yılmaz ve emniyet mensupları katıldı. 
     
</TEXT>
</DOC>
