<DOC>
<DOCNO> 359547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/spor/axspo04.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kupa Trabzon'un 2-2 
</HEADLINE>
<TEXT>


Bordo - Mavililer, Uhrencup'ta ilk yarısını 2-0 yenik kapadığı maçta İsviçre'nin Basel takımına teslim olmadı. Penaltıdan Gökdeniz ve Mehmet Yılmaz'ın attığı gollerle rakibini yakaladı, şampiyonluğa ulaştı 


İsviçre'de hazırlıklarını sürdüren Trabzonspor, burada katıldığı Uhrencup'ta Basel ile 2-2 berabere kalmasına rağmen şampiyonluğu yakaladı. 
Kupa'daki ilk maçında Young Boys'u tek golle deviren Bordo - Mavililer güçlü rakibi karşısında maça tutuk başladı. Henüz 8. dakikada Gimenez'in penaltı golüyle 1-0 yenik duruma düşen Karadeniz ekibi 35'te Scott'un vuruşuna engel olamadı ve devreyi 2-0 mağlup kapattı. 
Trabzonspor ev sahibi ekip karşısında ikinci yarıda daha etkili bir oyun ortaya koydu. 49'da Yattara penaltı kaçırdı. 51'de hakem penaltı noktasını bir kez daha gösterdi. Bu kez Gökdeniz affetmedi ve fileleri havalandırarak farkı bire indirdi. 55'te sahneye çıkan Mehmet Yılmaz maçın skorunu belirledi ve kupayı Trabzonspor'a getirdi. 

Maçın karnesi 
HAKEMLER Martin Salm, Bruno Zurbruegg, Manferd Baeriswyl 
FC BASEL Crayton 6 - Zanni 5 Damir Dk.46. 4 , Quennoz 5 , Smiljanic 5 , Kleber 6 - Ergic 5 Rakitic Dk.60 4 , Delgado 5 , Baykal 6 , Scott 6 Bruno Dk.46 4 - Rossi Petric Dk.30 6 , Gimenez 6 David Dk.70 4 
TRABZONSPOR Hasan 5 - Emrah 5 , Özgür 5 , Erdinç 4 , Celalettin 5 - Szymkowiak 5 İbrahim Ege Dk.70 5 , Hüseyin 6 , Volkan 5 Lee Dk.70 5 - Yattara 6 Hasan Üçüncü Dk. 70 5 , Gökdeniz 6 - Mehmet Yılmaz 6 
GOLLER Gimenez Dk.8 Pen. , Scott Dk.35 , Gökdeniz Dk.51 Pen. , Mehmet Yılmaz Dk.55 

Mehmet'ten son nokta 

ÖMÜR AVCI DHA 

Trabzonspor'da yeteri kadar şans bulamadı ama Bordo - Mavililer'den ayrılan her teknik adamın gözbebeği oldu. Gençlerbirliği'nde görev yapan Ziya Doğan, Ankaraspor'u çalıştıran Samet Aybaba, kabiliyetini ve karakterini çok iyi bildikleri Mehmet Yılmaz'ı kadrolarında görebilmek için ısrarla teklifte bulundu. Ancak golcü, gitmeyi değil, Trabzonspor'da kalıp ilk onbir şansını zorlamaya karar verdi. 
Bu kararından pişmanlık duymadığını söyleyen tecrübeli futbolcu, "Elbette her santrfor oynamak ister. Bana verilen şansları iyi değerlendirmeye çalışıyorum. Bu yıl son senem. Zaten mukavelem bitiyor. Son yılımı iyi değerlendirmek istiyorum" dedi. 
Mehmet Yılmaz, mukavelesinin sona ermesinden sonra da tercihinin yine Trabzonspor olacağını da vurguladı. 

Fatih Tekke müjdesi 

SERKAN HACIOĞLU 

İsviçre'den dün gelen müjdeli haber, Trabzonsporlular'ı memnun etti. Fıtık ameliyatı olan Fatih Tekke'nin Şampiyonlar Ligi ön eleme maçına büyük ihtimalle yetişebileceği ifade edildi. 
Bordo - Mavililer'in dünkü çalışmasında özellikle Yattara futbol şov yaparken, oyuncuların neşeli tavrı, Teknik Direktör Şenol Güneş'i de sevindirdi. Güneş, Basel maçında oynatacağı futbolculara hafif bir çalışma yaptırırken, diğer oyuncular iki saatlik ağır bir antrenman gerçekleştirdi. Tecrübeli teknik adam idmanı sık sık yarıda keserek öğrencilerine ne yapmaları gerektiğini anlattı. 



</TEXT>
</DOC>
