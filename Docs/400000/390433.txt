<DOC>
<DOCNO> 390433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/soneko26.html </URL>
<DATE> 2005/10/28/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Garanti'nin 9 aylık net karı 525.7 milyon YTL oldu... 
</HEADLINE>
<TEXT>

     Türkiye Garanti Bankası A.Ş'nin 9 aylık dönemde net karı 525.7 milyon YTL oldu. 
     Garanti Bankası'ndan yapılan açıklamada, bankanın 2005 yılının 9 ayındaki vergi ve karşılıklar öncesi brüt karının, önceki yılın aynı dönemine göre yüzde 59.7 oranında artarak 1 milyar 183 milyon YTL'ye yükseldiği bildirildi. 
     Açıklamada, yasal mevzuat ve uluslararası uygulamalar doğrultusunda, kredi ve vergi karşılıkları dahil toplam 657.1 milyon YTL karşılık ayıran Garanti'nin, vergi öncesi karının 724 milyon 843 bin YTL, net karının ise 525 milyon 693 bin YTL olarak gerçekleştiği, bankanın aktif büyüklüğünün ise 2004 yılına göre yüzde 23.1 artarak 32 milyar 324 milyon 783 bin YTL seviyesine ulaştığı kaydedildi. 
     Açıklamaya göre, 2004 sonunda yüzde 15.12 olan bankanın özkaynak karlılığı, 30 Eylül 2005 itibarıyla, yüzde 20.51'e, geçen yıl yüzde 1.74 olan aktif karlılığı ise yüzde 2.39'a yükseldi. 
     Garanti'nin nakdi ve gayrinakdi krediler aracılığıyla reel ekonomiye sağladığı destek, üçüncü çeyrekte 2004 sonuna göre yüzde 29.9 artarak 22.3 milyar YTL'ye yükseldi. 
     Aynı dönemde yüzde 40.4 artarak, 14.7 milyar YTL seviyesinde gerçekleşen nakdi kredilerin, bilanço içindeki payı yüzde 45.6'ya ulaştı. 
     Garanti, YTL kredilerin toplam kredilerdeki payını artırmaya da devam ederken, toplam nakdi kredilerin yüzde 54.5'ini oluşturan YTL kredilerde, 2004 sonuna göre yüzde 55.5'lik artışla sektörün üzerinde büyüme sağlandı. 
     Garanti'nin olağan bankacılık gelirleri, 2005'in ilk 9 ayında bir önceki yılın aynı dönemine göre yüzde 33.6 artarak 1 milyar 908 milyon YTL'ye ulaştı. Üçüncü çeyrek sonunda Garanti'nin müşteri kaynaklı gelirleri, olağan bankacılık gelirlerinin yüzde 72'sini oluşturdu. Garanti, yurtiçindeki şube sayısını 415'e yükseltirken, banka, şube başına verimlilikteki lider konumunu korudu. 
     Garanti'nin mevduat toplamı 9 ayda 20 milyar YTL'yi aştı. Bankanın toplam özkaynakları ise 2004 yıl sonuna göre yüzde 15.7 artarak 3 milyar 665 milyon 915 bin YTL olarak gerçekleşti. 
     
     TÜKETİCİ VE KOBİ KREDİLERİNDE YÜKSELME... 

     Garanti Bankası Genel Müdürü Ergun Özen, karlılıktaki önemli artışın altını çizerek, bu durumun, bankanın yüksek hizmet kalitesi, büyüyen müşteri portföyü, müşteri başına ürün sayısındaki artış, bilançodaki yeniden yapılanma ve istikrarlı bir şekilde artırılan sürdürülebilir gelir kaynaklarına bağlı olduğunu söyledi. 
     Özen, kredi portföyünün detayına bakıldığında, tüketici ve KOBİ kredilerinin artan payına dikkat çekti. Yıl sonuna göre yüzde 224.6 artış gösteren tüketici kredilerinin toplam portföydeki payının, 2004 yılı sonunda yüzde 6.3'ten, yüzde 14.6'ya yükseldiğini bildirdi. 
     Ergun Özen, KOBİ kredilerinin payının da yüzde 6.3'ten yüzde 9.9'a yükseldiğini belirtti. 
     Tüketici kredilerindeki büyümede konut kredilerinin etkili olduğunu ifade eden Ergun Özen, Garanti'nin, 2005'in dokuz aylık döneminde konut kredilerinde yüzde 386.1'lik artış sağladığını bildirdi. 
     Açıklamada, konut kredilerinin toplam tüketici kredileri içindeki payının, yüzde 18'e yükselerek kredi kartlarından sonra en fazla payı aldığı bildirildi. 
     
</TEXT>
</DOC>
