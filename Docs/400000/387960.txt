<DOC>
<DOCNO> 387960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/soneko39.html </URL>
<DATE> 2005/10/19/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Nihat Özdemir Fabrikanın hedefi Irak pazarına ihracat 
</HEADLINE>
<TEXT>

     Limak İnşaat Sanayi ve Ticaret A.Ş. Yönetim Kurulu Başkanı Nihat Özdemir, Tasarruf Mevduatı Sigorta Fonu'nun TMSF düzenlediği ihalede, 54 milyon 250 bin dolar ile en yüksek teklifi verdikleri Van Çimento Fabrikası'nın hedefinin, İran pazarına ihracat yapmak olduğunu söyledi. 
     Özdemir, Sepetçiler Kasrı'nda düzenlenen ihalenin ardından basın mensuplarına yaptığı açıklamada, fabrikaları Kurtalan Çimento'ya İran'dan çok önemli miktarda talep geldiğini, ancak kapasiteleri dolu olduğu ve kapasite artırımında bulunamadıkları için bu talebe bir türlü cevap veremediklerini söyledi. 
     Özdemir, Van Çimento Fabrikası'nın teknik durumunun iyi olmadığını ifade ederek, ''Buraya önemli derecede bir yatırım yapacağız. Bu fabrikanın daha düzgün bir kapasiteye ulaşabilmesi ve ihracata yönelik çalışabilmesi için 50 milyon dolarlık bir yatırıma ihtiyacı var. Bunu da biz 2 yıl içinde yapmayı planlıyoruz'' diye konuştu. 
     Van Çimento'nun satış için iç pazarda belli bölgeleri olduğunu vurgulayan Özdemir, şunları kaydetti 
     ''Fabrikanın hedefi, İran pazarına ihracat yapmaktır. Yani ihracat yapalım diye bu fabrikayı aldık. Çevreye saygısı yönünden fabrikada çok önemli derecede yatırım yapmamız gerekli. Kurtalan'a, aldığımızdan bu yana 120 bin ağaç diktik ve çeşitli ağaçları burada denedik. Aynı sistemi Van'da da yapacağız. Fabrikayı gezdim, gördüm. Gerçekten fabrikanın çok iyi noktaya gelmesi gerekiyor. Onun için gerekli çalışmaları yapacağız.'' İran'daki çimento üretiminin büyük bir kısmının Kuzey Irak'ı beslediğini ve bu ülkedeki fabrikaların önemli bölümünün Afganistan'a çimento yolladığını belirten Özdemir, ''Biz de Afganistan'da iş yapıyoruz, İran çimentosu kullanıyoruz. Van'daki ana hedefimiz bu fabrikayı ihracata yönelik çalıştırmak'' dedi. 
     İran'ın kendilerinden yılda 300 bin ton civarında talebi olduğunu dile getiren Özdemir, fabrika çalışırken, bir taraftan da fabrikanın kapasite artırımı çalışmalarına başlayacaklarını bildirdi. 
     
     ÇİMENTODA KAPASİTE ARTIRIMI 
     Nihat Özdemir, ihalelerde oluşan fiyatların yüksek olduğunu vurgulayarak, Türkiye'deki tüm çimento fabrikalarının önemli derecede kapasite artırımına gireceğini, birçoğunun şu anda kapasite artırımına başladığını bildirdi. 
     Kapasite artırımlarıyla birlikte çimento fiyatlarının düşeceğini ifade eden Özdemir, önümüzdeki günlerde fiyatların düşeceğine inandığını, bütün hesaplarını da bunun üzerine yaptıklarını söyledi. 
     Özdemir, Van Çimento'nun kapasitesinin, 250 bin ton olduğunu ve yapılacak yatırımlarla 1 milyon tonun üzerine çıkacağını belirterek, bu fabrikayı Ergani Çimento'nun kapasitesine çıkaracaklarını tahmin ettiklerini bildirdi. 
     Bir basın mensubunun ''Bu fabrikaları almakta kızınız Ebru Özdemir'in payı ne oldu '' sorusu üzerine, mühendis kökenli kızının, ABD'de okulu bitirdikten sonra şirketlerinde finansman ve yeni proje geliştirme bölümünde çalıştığını söyledi. 
     Özdemir, ''Bu işlere çok meraklı. Çok seviyor. Özelleştirme projelerine gerçekten ilgi duyuyor. Hazine garantili yürüttüğümüz projeler var. Onların uluslararası kredileriyle uğraşıyor. Mali finansman analizleri de dahil olmak üzere bu projelerde çalışıyor. Şanlıurfa Çimento'yu da çok almamızı istiyordu. Ama benim kafamda bir rakam vardı, o rakama kadar ancak gelebildim. Gerçekten Ergani'de agresiftik. Ergani'yi almak istiyorduk'' diye konuştu. 
     Doğu Anadolu bölgesinde şu anda Limak Grubu'nun, bir ortağıyla birlikte hidroenerji yatırımı yaptığını anlatan Özdemir, kendilerinin de enerjiye ihtiyacı olduğunu, ürettikleri enerjiyi sattıklarını, 300 milyon dolar civarındaki yatırımda Bingöl, Elazığ ve Tunceli'den 300 kişiyi çalıştıracaklarını söyledi. 
     
     TRABZON ÇİMENTO FABRİKASI 
     Nihat Özdemir, yarın ihalesi yapılacak Trabzon Çimento Fabrikası'nın çok önemli bir handikabı olduğunu belirterek, şunları kaydetti 
     ''Fabrika şehrin göbeğinde, limanın ortasında kalmış. Onun için Trabzon Çimento Fabrikası'nın satış şartnamesinde ancak 10 yıl bu fabrikanın çalıştırılacağına dair bir madde var. Hesabımıza göre 10 yıllık bir fabrika bizim için uygun değil. Bizim fabrikalarımız 20-30-40 yıllık olmalı.'' 
     
</TEXT>
</DOC>
