<DOC>
<DOCNO> 373049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sondun36.html </URL>
<DATE> 2005/08/26/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Rumlar, Türkiye'nin deklarasyonuna karşı rapor hazırlattı... 
</HEADLINE>
<TEXT>

     Rum yönetiminin, Türkiye'nin ''Kıbrıs Cumhuriyeti''ni tanımadığını ortaya koyduğu deklarasyona karşı, uluslararası hukuk uzmanlarına bir rapor hazırlatarak, AB'deki ortaklarının bilgisine sunduğu bildirildi. 
     Rum medyasında yer alan haberlere göre, Rum yönetiminin talimatıyla 4 profesörün hazırladığı raporda, ''Türkiye'nin deklarasyonunun üye devlet aleyhinde temel bir ayrım teşkil ettiği ve ek protokole ilişkin 58'inci maddeye aykırı olduğu'' iddiası bulunuyor. 
     Fileleftheros gazetesi, ''4 uzmanın raporda, Türkiye'nin deklarasyonunun ek protokolün uygulanmasını geçersiz kıldığını savunarak, deklarasyonun Rum yönetimine hukuki etkileri bulunduğu ve siyasi düzeyde de yansımaları olduğunu belirttiklerini'' yazdı. 
     Gazetenin haberine göre, uzmanların raporunda ''Türkiye'nin bu girişimiyle Ankara Anlaşması'nı yorumlama hakkını kendinde bulduğu görünümünü verdiği ve üye devletler arasında yakın işbirliği öngören Kopenhag kriterlerine aykırı hareket ettiği'' iddiaları da yer alıyor. 
     
     RUMLAR DİPLOMASİ TRAFİĞİNİ HIZLANDIRIYOR 
     Rum gazeteleri ayrıca, Rum yönetiminin, AB ülkelerinin niyetlerini yoklamak amacıyla gelecek haftaki AB toplantıları öncesinde diplomatik seferberlik içine girdiklerini yazdılar. 
     Bu çerçeve Rum Dışişleri Bakanı Yorgo Yakovu'nun, Türkiye'nin deklarasyonu ve müzakere çerçeve belgesi konularını ele almak üzere, Hollanda, Avusturya ve Slovakya'yı kapsayan bir tura çıkacağı belirtildi. 
     ''Türkiye'nin deklarasyonuna tepki gösteren bir ülke olarak, Avusturya'nın bilinçli olarak seçildiğini'' kaydeden Alithia gazetesi, Rum diplomatların da Avrupa ülkelerinde yoğun temas trafiği başlattıklarını kaydetti. 
     Gazete ayrıca, ''Rum iç siyasi cephesinde de siyasi partilerin, Rum yönetimine özellikle Fransa gibi Türkiye'nin deklarasyonuna tepki gösteren ülkelerle birlikte olma çağrısında bulunduklarını'' yazdı. 
     
</TEXT>
</DOC>
