<DOC>
<DOCNO> 366182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sontur33.html </URL>
<DATE> 2005/08/01/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
İzine çıkacağı gün helikopteri düştü 
</HEADLINE>
<TEXT>

     Antalya’nın Kumluca İlçesi Adrasan mevkii yakınlarında düşen Sahil Güvenlik Komutanlığı helikopteri personelinden Yüzbaşı Süleyman Satı’nın, 31 Temmuz Pazar günü itibariyle izne çıkmayı planladığı öğrenildi. 
     Kaza sonrası Yüzbaşı Satı’nın bulunması için çalışmalar sürdürülürken, Bursa’nın İznik İlçesi’nde yaşayan babası Orhan Satı, AA muhabirine yaptığı açıklamada, oğluyla son olarak, helikoptere binmeden yarım saat önce telefonla konuştuğunu söyledi. Satı, şöyle konuştu 
     "Oğlumu en son 1 ay önce görmüştüm. Helikoptere binmeden yarım saat önce de telefonla konuştum. Bana Baba, çocuklarımı çok özledim. 
     Pazar günü görevim bitiyor. Eşimi ve çocuklarımı da alıp, Akçay’daki ağabeyimin yanına gideceğim demişti." Orhan Satı, oğlunun, 8 ve 1 yaşlarında iki çocuğu olduğunu ifade ederek, kazayı öğrenir öğrenmez, arama çalışmaları hakkında bilgi alabilmek için Antalya’ya gittiğini, kendilerini her türlü sonuca hazırlamaya çalıştıklarını kaydetti. 
     
</TEXT>
</DOC>
