<DOC>
<DOCNO> 367809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sondun13.html </URL>
<DATE> 2005/08/07/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
İngiliz basını S.Arabistan, bombalardan önce İngiltere'yi uyardı 
</HEADLINE>
<TEXT>

     Suudi Arabistanlı yetkililerin, 7 Temmuz'da Londra'da düzenlenen saldırılardan haftalar önce, İngiliz yetkilileri, terörist saldırı düzenleme planı yapıldığına dair uyardıkları öne sürüldü. 
     İngiltere'de yayımlanan Observer gazetesi, Suudi Arabistan'ın başkenti Riyad'daki bir güvenlik kaynağına dayanarak verdiği haberde, Londra'daki saldırı planlarıyla ilgili bazı bilgilerin İngiliz iç ve dış istihbarat servisleri MI5 ve MI6'ya verildiğini yazdı. 
     Sunday Telegraph gazetesinin haberine göre de, Suudi Arabistan'ın Londra Büyükelçisi Prens Türki El Faysal, ülkesindeki bazı şüpheli teröristler tarafından Londra'ya saldırı düzenleneceğine dair ayrıntıların İngiliz istihbarat servislerine verildiğini söyledi. 
     El Faysal, gazeteye, ''Londra'ya çok yakın zamanda saldırı düzenleneceği konusundaki raporlar genel hatlarıyla aylar önce Nisan-Mayıs ayları arasında yetkililerinize ulaştırıldı'' dedi. 
     Observer gazetesine açıklama yapan bir kaynak ise 7 Temmuz'da toplu taşım araçlarını hedef alan saldırıları engelleyebilecek kesin bir bilgi aldıklarını ''kesin olarak'' yalanladı. 
     İngiltere Dışişleri ve İçişleri bakanlıkları, henüz bu haberlerle ilgili açıklama yapmadı. 56 kişinin ölümüyle sonuçlanan 7 Temmuz'daki saldırıların ardından Başbakan Tony Blair, İngiliz istihbarat servislerinin yetersiz olduğu yönünde çıkan haberleri yalanlamıştı. 

     
</TEXT>
</DOC>
