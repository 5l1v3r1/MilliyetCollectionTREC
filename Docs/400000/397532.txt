<DOC>
<DOCNO> 397532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/spor/spo30.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Derbi alarmı 

İSTANBUL İl Spor Güvenlik Kurulu toplantısında Galatasaray-Fenerbahçe maçı masaya yatırılırken, derbide 2340 görevlinin güvenliği sağlayacağı açıklandı. Vali Yardımcısı Ergun Güngör başkanlığında dün yapılan toplantıya iki kulübün de temsilcileri katıldı. Pazar günkü maçta sarı - lacivertli taraftarlara eski açık tribünde 1150 kişilik yer ayrılmasına karar verildi. 

Dos Santos Denizlispor'da 

Yeşil - siyahlılar, Fluminense'nin golcüsü Gabriel Rodrigez Dos Santos ile el sıkıştı. 24 yaşında ve 1.72 boyunda olan sambacı, bir dönem Galatasaray'ın da gündemine girmişti. Santos'un 64 maçta 24 gol attığı bildirildi. Brezilya Ligi'nin iki hafta sonra biteceğini belirten Menajer Can Çobanoğlu, bu futbolcunun 15 günlük tatil sonrası Denizli'ye geleceğini açıkladı. 

Yerimiz değişmedi 

FIFA'nın açıkladığı milli takımlar Dünya klasmanında Türkiye yine 11. sırada yer aldı. Ekim ayında puanını 743'e çıkararak 12. sıradan 11'e yükselen Türkiye, Dünya Kupası finallerine katılma hakkını yitirse de, kasımda 749 puanla aynı yerini korudu. 


</TEXT>
</DOC>
