<DOC>
<DOCNO> 378261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/spor/spo30.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Arıca dönemi 

Samsunspor'da, Şaban Yıldırım'ın istifasıyla boşalan teknik direktörlük koltuğuna Erdoğan Arıca geldi. İki yıllık sözleşme imzalayan Arıca, ligdeki bazı takımların ihtiyaç duyduğu birçok oyuncunun Samsunspor'da olduğunu kaydetti. 

İki futbolcunun tedbiri kalktı 

Profesyonel Futbol Disiplin Kurulu, yapılan soruşturma sonucunda, A. Sebat - Kayserispor maçı öncesinde yapıldığı iddia edilen anlaşmada adları geçen Serdal Boyraz ve Orhan Kaynak hakkındaki tedbir kararını kaldırdı. Taraftarın çıkardığı olaylar nedeniyle Uşakspor ile Karşıyaka'ya da ikişer maç seyircisiz oynama cezası verildi. 

Ünlüler geçidi 

Fenerbahçeli eski yönetici Sadettin Saran'ın sahibi olduğu Radyospor ile Radyotime'nın tanıtımı önceki gece Esma Sultan Yalısı'nda gerçekleşti. Spor ve medya dünyasından birçok ünlünün katıldığı gecede, Trabzonspor Başkanı Atay Aktuğ, Futbol Federasyonu eski Başkanı Haluk Ulusoy ve Galatasaray eski Başkanı Faruk Süren de yer aldı. 

'Kayserililer araştırılmıyor' 

Akçaabat Sebat - Kayserispor maçında yaşanan yasa dışı bahis skandalını ortaya çıkaranlardan biri olan Akçaabat Sebat'ın eski Başkanı Veli Sezgin, adaletin yerini bulmadığını söyledi. Sezgin, "Görüyoruz ki tek taraflı bir cezalandırma söz konusu. Üzerine bahis oynanan maçta karşı taraftan kimse yok. Kayserispor'dan hiç kimseye tedbir konulmadı, kimse de araştırılmıyor" ifadesini kullandı. 

Danimarka'ya ağır darbe 

Dünya Kupası elemelerinde Milli Takımımız ile aynı grupta yer alan Danimarka'nın Teknik Direktörü Morten Olsen, Bröndbyli genç savunma oyuncusu Daniel Agger'in sakatlığıyla yıkıldı. Önceki gün idmanda dizinden sakatlanan Agger'in diz iç bağlarında ezilme olduğu ve üç ay sahalardan uzak kalacağı belirtildi. Olsen, Martin Laursen ve Per Nielsen'den sonra Agger'in de sakatlanmasının büyük şanssızlık olduğunu ve bu duruma dayanma sınırını aştığını vurguladı. 

Kortta heyecan sona erdi 

CEM AKYÜZ 

GELENEKSEL Hürriyet Cup Tenis Turnuvası'nın 10. yıl kupaları dün gece yapılan törenle sahiplerini buldu. Swissotel Kortları'nda oynanan şampiyonada 30 yaş üstü tek erkeklerde Kaan Göker, 40 yaş üstü tek erkeklerde Salih Bayraktaroğlu, 50 yaş üstü tek erkeklerde Sedat Birol, tek bayanlarda Harika Özkara, çift erkeklerde Mahmut Hatipoğlu - Ahmet Ortaçlı ve karışık çiftlerde Nilgün Kratzer - Behzat Gerçeker birincilik kürsüsüne çıktı. 

Tezeta'da yine erteleme 

AVRUPA Salon Şampiyonası'nda doping kontrolü sonucu pozitif çıkan, daha sonra açılan B numunesinde farklı değerler tespit edilen milli atlet Tezeta Dengersa'nın GSGM Ceza Kurulu'nda yargılanmasına devam edildi. Duruşmaya katılan Dangersa'nın, B numunesinde kalibirasyon hesaplarının yapıldığı iki sayfanın eksik olmasıyla ilgili savunma verdiği öğrenildi. 

Filede dörtlü turnuva 

ARÇELİK tarafından düzenlenen dörtlü voleybol turnuvası bugün Çayırova Spor Salonu'nda başlayacak. Turnuvaya Arçelik'in yanı sıra Beşiktaş, Fenerbahçe ve İstanbul Büyükşehir Belediyesi erkek takımları katılacak. İlk gün 14.00'te Arçelik - Beşiktaş, 16.00'da İstanbul Büyükşehir Belediyesi - Fenerbahçe maçları oynanacak. 

Sutopunda Avrupa mesaisi 

SUTOPUNDA Türkiye'yi Galatasaray ve Heybeliada'nın temsil edeceği Avrupa Ligi grup müsabakaları 14-18 Eylül'de yapılacak. Dört grupta 20 takımın katılımıyla gerçekleştirilecek ligde Galatasaray, B Grubu'nda Pro Recco, Sintez Kazan, Pocztowiec Lodz ve Steaua Stirom, Heybeliada ise A Grubu'nda Szegedi, Montpellier, H.Z Zien Hague ve Fezko Strakonice takımlarıyla mücadele edecek. 


</TEXT>
</DOC>
