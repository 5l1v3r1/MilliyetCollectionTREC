<DOC>
<DOCNO> 384461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sondun39.html </URL>
<DATE> 2005/10/06/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Bush, Afganistan ve Irak'a saldırmak için "ilahi emir" almış 
</HEADLINE>
<TEXT>

     ABD Başkanı George Bush'un, Afganistan ve Irak'a saldırırken ''ilahi emir aldığı inancını taşıdığı'' bildirildi. 
     BBC, ''İsrail ve Araplar'' dizi programı çerçevesinde Filistin Enformasyon Bakanı Nebil Şaat ile yaptığı röportajdan alıntı yayınladı. 
     Şaat röportajda, 2003 haziranında Filistin Başbakanı Mahmut Abbas Ebu Mazen ile birlikte Bush ile yaptığı ilk görüşmesini anlattı. 
     Şaat'a göre, Bush toplantıdakilere şunları söyledi ''Tanrı'nın bana verdiği görevle hareket ediyorum. Tanrı bana George git ve Afganistan'daki teröristlerle savaş dedi ve bu emri yerine getirdim. Daha sonra Tanrı bana George git Irak'taki zorbalığı sona erdir dedi ve bunu da yerine getirdim.'' Başkan Bush, Tanrı'nın emirlerinin hala kendisine geldiğini hissettiğini belirterek '' Git, Filistinlilere devletlerini, İsrail'e güvenliğini ver, Ortadoğu'da barışı sağla diyor. Tanrı'nın izniyle bunu da yapacağım'' dedi. 
     Abbas da, aynı toplantıda Bush'un kendisine ''Dini ve ahlaki sorumluluğum var. Bu nedenle Filistin devletine sahip olmanızı sağlayacağım'' dediğini anlattı. 
     
</TEXT>
</DOC>
