<DOC>
<DOCNO> 350213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/spor/spo09.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'ya teklif etmiş 
</HEADLINE>
<TEXT>


Samsunspor Başkanı İsmail Uyanık'ın 1 ay önce Bursaspor'a Süper Lig hakkını önerdiği ortaya çıktı 


Mali problemlerle uğraşan Samsunspor Kulübü Başkanı İsmail Uyanık'ın, Süper Lig haklarını satmak için Bursaspor'a teklifte bulunduğu belirlendi. Yeşil - Beyazlılar'ın İkinci Başkanı Yunus Egemenoğlu, Uyanık'ın konuyu bir ay önce açtığını belirterek, "Ancak, spor etiğine uymayacağı ve Bursaspor camiasının böyle bir yöntemi kabul etmeyeceği yanıtını verdim. Bunun yanlış olduğunu düşündüm, bugün de aynı görüşteyim" diye konuştu. 
Egemenoğlu, Uyanık'ın da böyle birşey yapacağını düşünmediğini de söyleyerek, "Kendisi son derece sportmen, spor etiğine büyük önem veren bir başkandır. O, Samsunspor'un içinde bulunduğu mali krizi tüm çıplaklığıyla ortaya koymak için böyle bir açıklama yaptı. Kulüpler, sahada küme düşmeli veya bir üst lige çıkmalı. Masa başı oyunlarıyla değil" ifadesini kullandı. 
Bursasporlu yönetici, İsmail Uyanık'ın bu açıklamasıyla, Samsun kentinin ve Türkiye Futbol Federasyonu'nun dikkatini Samsunspor ve diğer Anadolu kulüplerinin içinde bulunduğu ekonomik darboğaza çekmek istediği görüşünde olduğunu söyledi. 


</TEXT>
</DOC>
