<DOC>
<DOCNO> 361247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/spor/spo09.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre artık Adalı 
</HEADLINE>
<TEXT>


Milli oyuncu uzun süredir görüştüğü Newcastle United ile dün beş yıllık sözleşme imzaladı 


Inter ile yollarını ayıran Emre Belözoğlu uzun süredir görüştüğü Newcastle United'a resmi imzayı attı. Pazartesi akşamı İngiltere'ye giderek, sağlık kontrolünden geçen Emre'nin, Siyah - Beyazlı ekiple beş yıllık sözleşme yaptığı açıklandı. 
Newcastle'ın resmi internet sitesinde, "Türk lokumu Emre" başlığıyla verilen haberde 24 yaşındaki milli yıldızın, bu sezon Scott Parker'dan sonraki ikinci transfer olduğu ifade edildi. Emre, "Çok mutluyum, İngiltere'nin en büyük kulüplerinden birine geldim. Bana güvenip, Newcastle'a gelmemde önemli rol oynayan Souness ile Başkan Shepherd'e teşekkür ediyorum" dedi. 
Bonservisi için Inter'e 7 milyon Euro ödenen Emre'nin salı günü takımla birlikte antrenmanlara başlayacağı bildirildi. 


</TEXT>
</DOC>
