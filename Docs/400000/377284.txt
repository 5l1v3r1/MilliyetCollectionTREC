<DOC>
<DOCNO> 377284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sondun05.html </URL>
<DATE> 2005/09/10/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Topbaş'tan New York'a kardeş şehir teklifi... 
</HEADLINE>
<TEXT>

     New York Belediye Başkanı Michael R. Bloomberg ile görüşen İstanbul Büyükşehir Belediye Başkanı Kadir Topbaş, New York ile İstanbul’un kardeş şehir olmasını teklif etti. 
     BM Ekonomik ve Sosyal Konseyi’nde yapılan Dünya Birleşmiş Kentler ve Yerel Yönetimler Teşkilatı Dünya Konseyi UCLG toplantısına teşkilatın Ortadoğu ve Batı Asya Başkan Vekili sıfatıyla katılan Topbaş, Türkevi’nde bir basın toplantısı düzenledi. 
     New York’a, önceki gün yapılan UCLG toplantısına katılmak için geldiğini ifade eden Topbaş, yerel yönetimlerin daha da etkinleştirilmesi beklentisiyle yapılan bu toplantıdan memnuniyet duyarak ayrıldığını kaydetti. 
     New York’ta Belediye Başkanı Bloomberg’e bir nezaket ziyaretinde bulunduğunu söyleyen Topbaş, görüşmede İstanbul ile New York’un kardeş şehir olmasını teklif ettiğini kaydetti. 
     Bloomberg’in bu öneriye olumlu yaklaştığını ifade eden Topbaş, bunun için iki taraflı bir sürecin başlatılacağını kaydetti. Topbaş, kardeş şehir olmanın kağıt üzerinde kalacak bir anlaşma olmadığını, iki şehir arasında bilgi ve deneyimlerin paylaşımını sağlamasının ve turizme olumlu katkılar yapmasının beklendiğini ifade etti. 
     Topbaş, 13 Eylül’de yapılacak New York Belediye Meclisi seçimlerinin hemen öncesinde Bloomberg’e başarı dileklerini de ilettiğini belirterek, seçimlerin ardından yorgunluğunu atması için kendisini İstanbul’a davet ettiğini söyledi. 
     Dünyadaki büyük kentlerle iletişim içinde olmayı önemsediklerini ve bu bağlamda New York gezisinin de kendilerine önemli bir deneyim kazandırdığını kaydeden Topbaş, bir mimar ve belediye başkanı olarak New York’ta en çok şehrin son derece düzenli kurgulanmış olmasından etkilendiğini belirtti. 
     Topbaş, ulaşım sisteminin bireysel araç kullanımını gerektirmeyecek kadar kapsamlı oluşunu da takdire değer bulduğunu söyledi. 
     New York’taki temaslarını tamamlayan Topbaş, çeşitli temaslarda bulunmak üzere ABD’nin batı kıyısındaki San Francisco şehrine gitti. 
     
</TEXT>
</DOC>
