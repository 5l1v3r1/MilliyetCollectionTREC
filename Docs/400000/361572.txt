<DOC>
<DOCNO> 361572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/spor/spo12.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Eskilere karşı 
</HEADLINE>
<TEXT>


Fenerbahçe, Serhat Akın-Mpenza'lı Anderlecht ve Rapajc-Sarr'lı S. Liege'le karşılaşırken, Beşiktaş'ın rakibi Mirkovic'li Partizan olacak 

UĞUR MELEKE 


Yeni sezona Fenerbahçe tarihinde 3 yıl üst üste görev yapacak ilk teknik adam olarak başlayan Christoph Daum yönetiminde giren Sarı-Lacivertliler, hazırlıklarını Belçika'da geçtiğimiz sezonun ikincisi Anderlecht ve üçüncüsü Standard Liege'le karşılaşarak sürdürüyorlar. 
2004-2005 sezonu zirve mücadelesini Brugge'a kaptıran ve ligi ikinci sırada tamamlayan Anderlecht'i Francky Vercauteren çalıştırıyor. Kadrosunda Aruna Dindane, Michal Zewlakow, Vincent Kompany, Walter Baseggio, Par Zettterberg, Nenad Jestrovic ve Mbo Mpenza gibi yıldızları barındıran Anderlecht, Fenerbahçe'den Serhat Akın, Lierse'den Laurent Delorge ve Dan Marius Mitu, Feyenoord'dan Bart Goor, Mons'dan Junior ve Heerenveen'den Denis Calincov'la da ekibini güçlendirdi. 

Anderlecht ciddi rakip 
Ön elemeyi geçerek Şampiyonlar Ligi gruplarında yer almayı hedefleyen Anderlecht, kadrosuna yaptığı takviyelerle Fenerbahçe için çok ciddi bir rakip. Rakibine verdiği Serhat'ın dışında Pierre van Hooijdonk ve Murat Hacıoğlu'nu da kaptıran Fenerbahçe, özellikle forvet hattında kadro derinliğini yitirmiş durumda. Sarı-Lacivertliler'in kadrosuna yaptığı tek takviye Bursaspor'lu milli kaleci Serdar Külbilge. 

Standard'da tanıdık yüzler 
Geçtiğimiz sezon UEFA Ligi'nden Beşiktaş'la birlikte elenen, daha sonra yaptığı takviyelerle çıkışa geçen ve ligi üçüncü sırada tamamlayan Standard Liege'i 4 sezondur Belçikalı Dominique D'Onofrio çalıştırıyor. Bu yıl da kupa 2'de mücadele edecek Kırmızı-Beyazlılar'ın en önemli kozları arasında Portekizli Sergio Conceiçao, Gineli Sambegou Bangoura, Belçikalı Cedric Roussel ve Karel Geraerts, eski Fenerbahçeli Milan Rapajc ve eski Galatasaraylı Mohammed Adama Sarr da var. 
Kadrosunu Hamburg'un Portekizli orta saha oyuncusu Moreira, Manchester City'nin Fransız ön liberosu Christian Negouai ve Sint Truiden'den Mathieu Beda ile güçlendiren Liege ekibi Fenerbahçe'ye en az Anderlecht kadar sıkıntı verecektir. 

Partizan çok problemli 
Geçtiğimiz sezon Sırbistan-Karadağ Ligi'ni şampiyon tamamlayan Partizan sıkıntılı. Ülkede birçok kulübün UEFA lisans sıkıntısı yaşaması nedeniyle 2005-2006 sezonunun ne zaman ve hangi statü ile başlayacağı belirsiz. Partizan'ınsa hedefi ön elemeyi geçip Devler Ligi'nde yer edinmek. Yeni sezona Tara Dağları'nda hazırlanan Partizan, en önemli oyuncusu Sasa Ilic'i Galatasaray'a kaptırdı. Eski Fenerbahçe'li Zoran Mirkovic'le birlikte Grubjesic, Vukcevic ve Radonjic takımın en etkili silahları. 
John Carew'i Lyon'a satan ve onun yerini Suleyman Youla ile doldurmaya çalışan Beşiktaş da henüz form tutmuş değil. Ali Tandoğan, Kürşat Duymuş, Güven Kocabal gibi isimler de uyum sorunu yaşıyor. Yine de problemli Partizan'a karşı Beşiktaş daha şanslı. 



</TEXT>
</DOC>
