<DOC>
<DOCNO> 354037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonsiy07.html </URL>
<DATE> 2005/06/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Askeri hastanelerin yüzde 10'u sivillere açıldı 
</HEADLINE>
<TEXT>

     Gülhane Askeri Tıp Akademisi Komutanlığı ve Jandarma Genel Komutanlığı hastaneleri dışında kalan askeri hastanelere de sivil hasta kabul edilecek. 
     "Türk Silahlı Kuvvetleri İç Hizmet Kanunu, Türk Silahlı Kuvvetleri Personel Kanunu, Gülhane Askeri Tıp Akademisi Kanunu ve Milli Savunma Bakanlığı ile Kara, Deniz ve Hava Kuvvetleri Komutanlıklarına Bağlı Kurumlarda Döner Sermaye Teşkili ve İşletilmesine İlişkin Yasa" Resmi Gazete de yayınlanarak yürürlüğe girdi. 
     Bu yasaya göre, GATA ve Jandarma Genel Komutanlığı hastaneleri dışında kalan askeri hastanelerde de, boş yatak bulunması halinde, yatak miktarının yüzde 10’unu geçmemek üzere her yıl Genelkurmay Başkanlığı’nca belirlenecek oran veya miktarda sivil hasta kabul edilecek. TSK mensuplarının eş ve yakınları da kendi sağlık karneleriyle askeri hastanelerden yararlanabilecekler. 
     Sivil hastalardan tedavi karşılığı alınacak ücretler GATA ve bağlı eğitim hastanelerinde oluşturulacak döner sermaye işletmesine gelir kaydedilecek. 
     Bu yasaya göre, subay, askeri memur, astsubay ve uzman jandarmaların çalışan veya emekli olup da mensubu oldukları kamu kurum ve kuruluşlarının veya sosyal güvenlik kurumlarının sağlık hizmetlerinden yararlanan eşleri ile anne ve babaları, askeri kimlik kartı ve sahip oldukları sağlık karneleri ile askeri sağlık kurum ve kuruluşlarından yararlanabilecekler. 
     
</TEXT>
</DOC>
