<DOC>
<DOCNO> 367621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/soneko19.html </URL>
<DATE> 2005/08/06/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Antalya limanına 3 milyon avroluk yatırım... 
</HEADLINE>
<TEXT>

     Ortadoğu Antalya Liman İşletmeleri tarafından alınan bir adet yükleme vinciyle bir adet stacker ve iki adet fortlift düzenlenen törenle hizmete girdi. 
     Limanda düzenlenen törene Ortadoğu Antalya Liman İşletmeleri Yönetim Kurulu Üyesi ve Türkiye Denizcilik İşletmeleri Genel Müdür Yardımcısı Tevfik Küçük, Ortadoğu Liman İşletmeleri Yönetim Kurulu Üyesi ve Türkiye Denizcilik İşletmeleri İnşaat Emlak Daire Başkanı Ümit Aktaş, Ortadoğu Antalya Liman İşletmeleri Genel Müdürü Rasim Şinel ile liman yetkilileri ve davetliler katıldı. 
     Tevfik Küçük, Türkiye Denizcilik İşletmeleri tarafından işletilen Antalya Limanı'nın 1998 yılında 30 yıllığına özelleştirildiğini ve Ortadoğu Antalya Liman İşletmeleri'e devredildiğini anımsattı. Liman işletmesinin bir yıl önce Tasarruf Mevduatı Sigorta Fonu'na TMSF devredilmesine kadar limana hiçbir altyapı yatırımı yapılmadığının belirlendiğini kaydeden Küçük, şöyle devam etti 
     ''Bir yıl öncesine kadar limana yatırım yapılmamış. Özelleştirilen diğer limanlarda yatırım yapılmasına karşın maalesef burada hiçbir şey yapılmamış altyapı ve devreden ekipmanlar da işlemez hale gelmiş. TMSF Başkanı Ahmet Ertürk'ün Antalya Limanı için gerekli olan yatırımların yapılması talimatı üzerine çalışmalar başladık. Yönetim Kurulu Başkanımız Mehmet Çalışkan'ın da desteğiyle 6 ay önce yatırım karararı alındı. Limanda ekipmanları bir bir yenileyerek burayı daha da işler bir hale getireceğiz. Alınan teçhizatlar Antalya Limanı'nı yeniden hareklendirecek. Antalya Limanı ekonomik haraketliliğini yeniden kazanacak.'' Ortadoğu Liman İşletmeleri Genel Müdürü Rasim Şinel de, Antalya Limanı'nın ihtiyaçlarına cevap verecek şekilde ilk etapta bir adet 100 tonluk liman vinci, bir adet 45 tonluk stacker, bir adet 33 tonluk fortlift ve bir adet 8 tonluk konteyner fortlifti aldıklarını söyledi. Alınan ekipmanların 3 milyon avroya malolduğunu belirten Şinel, TMSF'nin kontrolünde olan limanın geçen yıl 8 milyon dolar ciro yaptığını 2005'te ise bu rakamın 10 milyon doları geçeceğini kaydetti. Yeni ekipmanlarla hizmetin daha kısa sürede ve kaliteli sunulacağını vurgulayan Şinel, limandaki ekonomik hareketliliği artırmak için çalışmaların sürdürüldüğünü vurguladı. 
     Şinel, Antalya il sınırları içinde denizlerde meydana gelecek gemi yangınları ve denizden müdahale edilecek yangınlar için bir adet yangın römorkorünün de Antalya'ya getirildiğini sözlerine ekledi. 
     Konuşmaların ardından teçhizatlar törenle hizmete girdi. Yükleme vinci ve stacker araçları basın mensupları için bir gösteri yaptı. 
     
</TEXT>
</DOC>
