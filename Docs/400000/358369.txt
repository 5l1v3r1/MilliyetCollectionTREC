<DOC>
<DOCNO> 358369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonsiy05.html </URL>
<DATE> 2005/07/05/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Erdoğan ABD ile ortaklığı güçlendirmeye yönelik çalışmalar devam edecek 
</HEADLINE>
<TEXT>

     Başbakan Recep Tayyip Erdoğan, ABD ile mevcut ortaklık ilişkilerini daha da güçlendirmeye yönelik çalışmaların devam ettiğini ve edeceğini söyledi. 
     Erdoğan, ABD’ye hareketinden önce Esenboğa Havalimanı’nda düzenlediği basın toplantısında, 5-7 Temmuz tarihleri arasında ABD’de gerçekleştirilecek bir konferansa katılacağını belirtti. 
     Ana konuşmacı olarak katılacağı bu etkinlikte, "Türkiye’nin demokrasi tecrübesi ve ekonomik gelişimi" başlıklı bir sunuş yapacağını bildiren Erdoğan, ayrıca konferansa katılacak önde gelen bazı işadamları ile ikili görüşmeler yapacağını kaydetti. 
     Başbakan Erdoğan, "Temennimiz odur ki, ülkemizin özellikle bu ekonomik gelişme sürecinde, doğrudan yabancı sermayenin ülkemize girişi sürecinde, bu gelişmelerden de bazı sonuçlar elde etme fırsatı buluruz. Türkiye’ye yatırım imkanları konusunda kendilerini bilgilendirme fırsatını, gerek ben, gerek arkadaşlarım bulmuş olacağız" diye konuştu. 
     Erdoğan, bu konferansın ardından, San Fransisco’da bir düşünce kuruluşunda Türk-Amerikan ilişkileri hakkında bir konuşma yapacağını, ayrıca buradaki Türk topluluklarının temsilcileri ile bir araya geleceğini belirtti. 
     ABD’den bu yılın başından itibaren Türkiye’ye çok sayıda ziyaret gerçekleştirildiğini, Türkiye’den de ABD’ye çok sayıda ziyaretler yapıldığını ifade eden Erdoğan, şunları kaydetti 
     "Ortak değerler paylaştığımız ABD ile yakın müttefik ilişkilerimiz aynen devam etmektedir. Özellikle demokrasi, özgürlükler ve hukukun üstünlüğü ve liberal ekonomi gibi evrensel değerleri paylaşan ülkelerimiz arasında, köklü ve tarihe dayanan ilişkilerimiz esasen soğuk savaşın sona ermesi ile birlikte daha güçlü ve çok büyük boyutlu bir nitelik kazanmıştır." Erdoğan, ABD ile mevcut ortaklık ilişkilerini daha da güçlendirmeye yönelik bu çalışmaların devam ettiğini ve edeceğini belirterek, bu çerçevede iki ülke arasındaki siyasi, savunma ve güvenlik alanları haricindeki ilişkilerin dışında, ekonomik ve ticari ilişkilerin nitelik ve nicelik açılarından geliştirilmesine de büyük önem verdiklerini söyledi. 
     Başbakan Erdoğan, bu seyahatteki çalışmaların, önemli katkılar sağlayacağına inandığını dile getirdi. 
     
     "YARGIDA SİYASALLAŞMA" 

     Erdoğan, "yargıda siyasallaşma olduğu yönünde yargı çevrelerinden açıklamalar yapıldığı, bu konuda bir infial olduğu" ifade edilerek, değerlendirmesinin sorulması üzerine, şunları söyledi 
     "Böyle bir şey ne hazırlanan yasada mümkündür, ne de hükümetimizin böyle bir yaklaşımı söz konusudur. Maalesef böyle bir atmosferin içerisinde rol üstlenmeye gayret sarf edenler var. Adalet Bakanımızın da ifade ettiği gibi, bizim asla böyle bir ne anlayışımız, ne yaklaşımız söz konusu değildir, olamaz. Kaldı ki bu yasa hazırlanırken, burada da yine aynı şekilde, Yargıtay’ın ve diğer ilgili kuruluşların hepsinin kanaatleri alınmıştır, bu kanaatler istikametinde değerlendirmeler yapılarak yasa hazırlanmıştır ve Adalet Bakanımızın bu konudaki hassasiyeti, gerek benim, gerek arkadaşlarım tarafından da gayet iyi bilinir. Bizler de bu konuyu, aramızda da müzakeresini yaparak, tamamen şu ana kadar olan yasaları, çok daha farklı bir şekilde geleceğe taşımanın gayreti içerisindeyiz. Şu andaki bu tür siyasallaşma yaklaşımını asla kabul etmemiz mümkün değil. 
     Kesinlikle bunu reddediyorum, böyle bir şey söz konusu değildir, olamaz. Buna ilk önce, biz temelinden karşıyız. Çünkü bunun bedelini ödeyenlerdeniz." 
     
</TEXT>
</DOC>
