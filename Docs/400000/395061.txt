<DOC>
<DOCNO> 395061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sondun28.html </URL>
<DATE> 2005/11/15/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Bombacı kadının 3 kardeşini Irak'ta ABD askerleri öldürmüş 
</HEADLINE>
<TEXT>

     Ürdün'ün başkenti Amman'da 9 Kasım'da 3 otele düzenlenen saldırıların ardından önceki gün tutuklanan kadının 3 erkek kardeşinin de, daha önce Amerikan güçlerince Irak'ta öldürüldüğü bildirildi. 
     Adının açıklanmasını istemeyen Ürdünlü bir güvenlik kaynağı, otellerde bombacılar hariç 57 kişinin öldüğü intihar eylemine katılan, ancak üzerindeki bombayı patlatamayan Sacide Mübarek Atruş El Rişavi adlı kadının 35 , Ebu Musab El Zerkavi'nin Irak'ta öldürülen yardımcısı Samir Mübarek Atruş Rişavi'nin yanı sıra diğer 2 erkek kardeşi Ammar ve Yaser'in de Amerikan güçlerince Irak'ta öldürüldüğünü belirtti. 
     Aynı kaynak, tutuklanan kadın bombacının kardeşleri Ammar ve Yaser'in Bağdat'ın batısındaki Ramadi kentinde öldürüldüklerini söyledi. 
     Ürdün Başbakan Yardımcısı Mervan El Muaşer, Samir Mübarek Atruş El Rişavi'nin, Zerkavi'nin El Anbar'daki sağ kolu olduğunu ve Felluce'de Amerikan askerleri tarafından öldürüldüğünü belirtmişti. 
     Ürdün emniyet güçlerince devlet televizyonunda önceki gün konuşturulan, Radisson SAS oteline yönelik saldırıyı düzenleyen intihar komandosunun karısı olan Rişavi, kocasının, beline sardırdığı bombayı nasıl patlatacağını anlattığını, ancak bombanın patlamadığını söylemişti. 
     Amman'daki saldırıları, Ürdünlü terörist Ebu Musab Zerkavi'nin liderliğinde olan Irak'taki El Kaide örgütü üstlenmişti. 
     
</TEXT>
</DOC>
