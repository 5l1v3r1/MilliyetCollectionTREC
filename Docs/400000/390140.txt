<DOC>
<DOCNO> 390140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/soneko27.html </URL>
<DATE> 2005/10/27/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Marketingist Pazarlama Fuarı açıldı... 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, 70 milyar dolar ihracat yapan Türkiye'nin henüz pazarlama hamlesine geçmediğini söyledi. 
     Tüyap-İnterpro Fuarcılık TİFAŞ - Marketing Türkiye işbirliği düzenlenen Marketingist Pazarlama Fuarı ve konferansı Beylikdüzü TÜYAP Fuar ve Kongre Merkezi'nde başladı. 
     Açılışta konuşan Satıcı, Türkiye'nin bir çok alanda satış ve pazarlamayı tartıştığını, ''satmak mı ve pazarlamak mı'' konusunun Türkiye'nin belki de bugün ana gündemini oluşturduğunu ifade etti. 
     Satıcı, ''Neyin satmak olduğunu, neyin pazarlamak olduğunu biraz birbirine karıştırmış vaziyetteyiz. Bunu iş dünyası da toplumun geniş kesimleri de hatta siyasetçiler de birbirine karıştırmış vaziyette'' dedi. 
     Türkiye'nin 70 milyar dolar ihracat yaptığına dikkat çeken Satıcı şunları kaydetti 
     ''Bu büyüklükte ihracatımız var, bununla mutlu oluyorsunuz, mutlu olun. Ama şu gerçeği de bilmeniz lazım, henüz pazarlamıyoruz. Türkiye bu ihracatı yaparken ciddi anlamda bir pazarlama aktivitesi içerisinde değil. Sadece satıyoruz, hatta üretiyoruz. Bizden satın alanların bize getirdiği malları üretip onlara satıyoruz. Bir kısmımız ürettiği şeyleri beklediği yerde gelen alıcılara satıyor, ama henüz pazarlama hamlesine geçmiş değiliz. Bu bir taraftan hüzün bir taraftan sevinç. Bu olmadan 70 milyar dolarları görüyoruz.'' Satıcı, Türkiye'nin genç, yetişmiş, ciddi bir insan kaynağı bulunduğunu, Türkiye'nin ihtiyacı olan şeyin bunu pazarlama hamlesine çevirmek olduğunu belirtti. 
     Fuarın ana sponsoru olan Metro Cash and Carry Genel Müdürü Hakan Ergin de perakende zincirlerinin gelişmesinde en önemli şeyin teknolojinin gelişmesi olduğunu söyledi. 
     Rekabet arttıkça müşteriye daha fazla yaklaşıldığını söyleyen Ergin, perakendeciler ve tedarikçilerin ortak odak noktasının bugün geçmişten daha fazla müşteri memnuniyeti olduğunu belirtti. 
     
     THINK MARKETİNG 2005 ÖDÜLLERİ 
     Açılış konuşmalarının ardından Türkiye'de ilk kez başarılı pazarlama fikirlerinin ödüllendirildiği Thing Marketing 2005 yarışmasının ödülleri verildi. 
     10 marka arasından Hyundai, Colgate Misvak özlü diş macunu ve Danone Activia Yoğurt ile Tansaş ödüle layık görüldü. 
     
     FUAR VE KONFERANS 
     Marketingist Fuarı'nda, pazarlamanın reklam, promosyon, etkinlik, tanzim ve teşhir gibi alt dallarında faaliyet gösteren 300'e yakın katılımcı yer alıyor. 
     Fuar, 15 bini aşkın ziyaretçi ve 2 binin üzerinde konferans katılımcısını ağırlamayı hedefliyor. 
     ''Rekabetçi Zeka'' temasını destekleyen Marketingist'te 14'ü yabancı 200 konuşmacının yer aldığı 75 konferans gerçekleştirilecek. Fuar ve konferans, 30 Ekim Pazar gününe kadar devam edecek. 
     
</TEXT>
</DOC>
