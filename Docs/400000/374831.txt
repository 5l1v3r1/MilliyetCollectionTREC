<DOC>
<DOCNO> 374831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sontur10.html </URL>
<DATE> 2005/09/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Darağacından döndü, sokak kavgasında öldü 
</HEADLINE>
<TEXT>

     Ramazan ÇETİN DENİZLİ, DHA 

      DENİZLİ'de eski siyasi hükümlülerden 45 yaşındaki Kudret Kıvrakdal, yeğeni ile kız yüzünden kavgalı olan 16 yaşındaki gencin bıçaklı saldırısında hayatını kaybetti. 
     Olay, dün gece Çamlık Semti'nde saat 22.00 sıralarında meydana geldi. 12 Eylül Dönemi'nde Dev-Yol davasında idamla yargılanan ve 8 yıl siyasi tutuklu olarak Niğde, Malatya ve Gaziantep cezaevlerinde yatan Kudret Kıvrakdal, İzmir'den Denizlili işadamı ve politikacı ağabeyi Resul Kıvrakdal'ın yanına gezmek ve bir iş görüşmesi yapmak için geldi. İki çocuk babası Kudret Kıvrakdal, yeğeni 17 yaşındaki O.K.'nin, konuştuğu kız arkadaşı yüzünden sürekli kavga ettiğini ve bazı gençlerden dayak yediğini öğrendi. Olaya el koyan amca, önce yeğeniyle konuştu, daha sonra yeğeni O.K.'nin kız arkadaşının eski erkek arkadaşı 16 yaşındaki H.F.A.'yı buldu. 
     Yeğeni ve H.F.A.'yı yanına alarak, H.F.A.'nın babası Hacıoğlu Baklavaları'nın sahibi Alim Aslan'ın yanına giden Kudret Kıvrakdal, Gelin bu çocukların kavgasını çözelim. Siz de oğlunuza tembih edin, konuşun'' dedi. Baba Alim Aslan, sorunu çözeceğini söyledi. Aynı akşam H.F.A., Kudret Kıvrakdal'ın yeğeni O.K.'yi Çamlık'ta bir kez daha dövdü. Ertesi gün Çamlık'ta yürüyüşe çıkan Kudret Kıvrakdal ve yeğeni, H.F.A. ile karşılaştı. Öfkeli genç yolda yürüyen amca- yeğene laf atmaya başladı. H.F.A.'nın, Ben Çamlık'ın horozuyum. Kimse bana bir şey diyemez'' diye bağırmasını kabullenemeyen eski siyasi hükümlü Kudret Kıvrakdal, gencin üzerine yürüdü. 
     
     8 YERİNDEN BIÇAKLADI 
     Konunun babasına aktarılmasını kabullenemeyen H.F.A., yanında taşıdığı bıçakla Kudret Kıvrakdal'ı 8 yerinden bıçaklayarak olay yerinden kaçtı. Göğsünden aldığı bıçak darbeleriyle ağır yaralanan Kudret Kıvrakdal, Pamukkale Üniversitesi Tıp Fakültesi Hastanesi'ne kaldırıldı, ancak kan kaybından yaşamını yitirdi. Olaydan sonra kaçan H.F.A. babası Alim Aslan tarafından sabaha karşı Denizli Emniyet Müdürlüğü'ne getirilerek teslim edildi. Olayda kullanılan bıçak ise bulunamadı. Kardeşi Kudret Kıvrakdal'ın bir iş meselesi ve gezmek amacıyla Denizli'ye geldiğini söyleyen Karmet Medikal'in sahibi ve CHP Denizli Milletvekili aday adayı işadamı Resul Kıvrakdal, Kardeşim yeğenlerini çok severdi. Oğlumla arkadaş gibiydi. Onun sorununu çözmek istedi. Böyle bir şeyi hiç beklemiyorduk. Yıllarca cezaevinde yattı, idamdan döndü. Çok zor günler yaşadı. Geldi burada pisi pisine hayatını kaybetti. Ne diyeceğimi bilemiyorum. Acım büyük'' dedi. 
     
     DEV-YOL DAVASINDA İDAMLA YARGILANDI 
     Kudret Kıvrakdal'ın 1979- 80 yıllarında iki kişinin öldürülmesi olaylarına karıştığı ve silah bulundurduğu iddiasıyla tutuklanarak, siyasi suçtan idam istemiyle yargılandığı bildirildi. Dev- Yol İç Anadolu Davası'nda Niğde'de yargılanan ve sırasıyla Niğde, Malatya ve Gaziantep Cezaevleri'nde yatan Kudret Kıvrakdal'ın 1987 yılında siyasi suçlular için çıkarılan şartlı tahliyede salıverildiği belirtildi. İdam istemiyle yargılanan ve 24 yıl ağır hapis cezası alan, cezaevinde katıldığı açlık grevlerinde defalarca ölümden dönen Kudret Kıvrakdal, 7 yıldır İzmir'de forklift operatörü olarak çalışıyordu. 
     Zanlı H.F.A.'nın babası, Hacıoğlu Baklavaları ve Hacıoğlu Emlakçılık'ın sahibi Alim Aslan'ın ise eski Refah Partisi yöneticisi olduğu, Refah Partisi Denizli İl Başkan Yardımcılığı yaptığı ve milletvekili adayı olduğu kaydedildi. H.F.A.'nın geçen yıl Özel Servergazi Koleji'nde bir dönem okuduğunu, ikinci yarı yıldan sonra Denizlispor Koleji'ne kaydolduğu belirtildi. 
     
</TEXT>
</DOC>
