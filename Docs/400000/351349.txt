<DOC>
<DOCNO> 351349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/dunya/axdun01.html </URL>
<DATE> 2005/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani, Kürt bölgesi başkanı 
</HEADLINE>
<TEXT>


Kürt lider, Kuzey Irak bölge parlamentosunun dünkü oylamasında oybirliğiyle başkan seçildi 

DIŞ HABERLER SERVİSİ 


Kuzey Irak'taki "bölge parlamentosu", Kürt liderlerden Mesut Barzani'yi Kürdistan bölgesi başkanlığına seçti. Böylelikle Kürdistan Yurtseverler Birliği lideri Celal Talabani'nin Irak devlet başkanı seçilmesinin ardından öteki Kürt lider Barzani de başkan unvanı kazanmış oldu. 
Irak Kürdistan Demokrat Partisi lideri Barzani, Erbil'de toplanan 111 sandalyeli meclisin yaptığı oylamada Irak Kürdistan Demokrat Partisi'nin 42, Irak Kürdistan Yurtseverler Birliği'nin 42 ve Kürt partilerin 27 oyunu alarak başkan seçildi. "Bölge parlamentosu" başkan yardımcısı Kemal Kerkuki, "Bugün yapılması öngörülen yemin töreninin Bağdat'taki kum fırtınası nedeniyle birçok yetkilinin Erbil'e gelememesi yüzünden salı gününe ertelendiğini" belirtti. 
Parlamento, Mesut Barzani'nin "bölge başkanı" olmasını öngören yasa tasarısına, ilkesel olarak önceki gün onay vermişti. Yasa tasarısının resmi onayıyla Barzani, bu görevini 4 yıllığına sürdürecek. 
Barzani'nin Kürt bölgesi başkanlığına seçilmesi başta Erbil olmak üzere Kuzey Irak'ın öteki kentlerinde gösterilerle kutlandı. Kentlerin ana caddeleri ortasında sarı renkte güneş figürü bulunan kırmızı, beyaz ve yeşil renkteki Kürt bayraklarıyla donatıldı. 




</TEXT>
</DOC>
