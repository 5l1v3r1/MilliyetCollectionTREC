<DOC>
<DOCNO> 392267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/ekonomi/aeko.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sindirim sorunu, 50 milyon YTL'lik pazar yarattı 
</HEADLINE>
<TEXT>


Danone, Sütaş ve Ülker'den sonra Pınar da probiyotik yoğurt üretimine başlıyor. Sindirim sistemini düzenleyen yoğurtlar yüzde 70 oranında kadınlar tarafından tüketilirken, 6 aydan bu yana toplam sütlü ürünler pazarının yüzde 5'ini elde etti 

Ayfer Yıldız 

Türkiye'nin henüz altı ay önce tanıştığı probiyotik yoğurt pazarında rekabet hızla tırmanıyor. Danone'nin Activia, Sütaş'ın Yovita, Ülker'in AktiPro'sundan sonra Pınar da sektöre giriyor. 
Pazar araştırma şirketi AC Nielsen'in Eylül 2005 verilerine göre aylık 4 milyon YTL seviyesini aşmış bulunan sektörün yıllık trendi 50 milyon YTL seviyesine ulaştı. 
Yapılan araştırmalara göre Türkiye'de kadınların yüzde 30'a yakını kabızlık sorunu yaşarken, erkeklerde bu rakam daha düşük. Bu nedenle probiyotik yoğurtları yüzde 70 kadınların, yüzde 30 oranında erkeklerin tükettiği belirtiliyor. 
Danone Pazarlama Müdürü Fatih Uysal, probiyotik yoğurtların şu anda Türkiye taze sütlü ürünler pazarının yüzde 5'ini oluşturduğunu, 5 yıl içerisinde bu rakamın yüzde 10'un üzerine çıkmasını beklediklerini söyledi. 
Yapılan araştırmalara göre, sindirim sorunlarının Türkiye'deki kadınların yüzde 30'unda görüldüğünü, erkeklerde bu rakamın daha düşük olduğunu kaydeden Uysal, buna rağmen hem erkek hem de kadınların probiyotik yoğurt tükettiğini belirtti. 
Activia'nın Türkiye'de probiyotik sütlü ürünler kategorisinde lider konumda olduğunu belirten Fatih Uysal, "AC Nielsen'in eylül ayı verilerine göre Activia'nın probiyotik yoğurt pazarındaki ciro payı yüzde 80. Dünyanın 30 ülkesinde, her gün, milyonlarca kişi tarafından tüketilen Activia, Türkiye'de de lanse edildiği tarihten itibaren 1 milyonu aşkın haneye girdi" şeklinde konuştu. 

Tüketici bilgileniyor 
Probiyotik ürün pazarının katlanarak büyüdüğünü ifade eden Sütaş'ın Pazarlama'dan Sorumlu Genel Müdür Yardımcısı Ergun Ermutlu, tüketicilerin şu anda probiyotik ürünlerde bilinçlenme ve eğitim süreci yaşadıklarını söyledi. 
Yovita markasıyla satış yapan Sütaş'ın hedef kitlesinin tüm bireyler olduğuna dikkat çeken Ermutlu, "Kadınlarda daha fazla sindirim sorunu yaşandığı pazar araştırmalarında görüldüğü için temel hedef kitle kadınlar gibi görünüyor. Tüketicilerin de dağılımı da yaklaşık yüzde 70 kadın, yüzde 30 erkek gibi görülüyor" dedi. 

Ülker iki ürünle piyasada Ekim ayı başında piyasaya AktiPro ve Akta Vitale markalarıyla giren Ülker Hero Gıda'nın Genel Müdürü Nasuh Önal, Türkiye'deki mevcut probiyotik sütlü ürünleri 'bağışıklık sistemi destekleyici' ve 'sindirim sistemi düzenleyici' olmak üzere iki kategoride incelemek gerektiğini söyledi. 
AktiPro'nun bağışıklık sistemini destekleyici ilk ve tek ürün olduğunu, Akta Vitale'nin ise sindirim sistemini düzenlediğini belirten Önal, "AktiPro'da ilk olmanın avantajı ile lider olmak istiyoruz. Akta Vitale'de pazarda üçüncü marka olarak yerini aldı. 
Henüz bir pazar payı verisi olmamasına rağmen, kısa vadeli hedefimiz ikincilik. Sonra da lider olmak" şeklinde konuştu. Nasuh Önal, ürünlerle ilgili tüketicilerden çok olumlu tepkiler geldiğini, "Bu ürünü evde kendim mayalayabilir miyim " diye soranların olduğunu söyledi. 


</TEXT>
</DOC>
