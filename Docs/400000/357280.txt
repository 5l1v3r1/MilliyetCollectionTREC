<DOC>
<DOCNO> 357280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sondun17.html </URL>
<DATE> 2005/07/01/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Gürcistan meclisinde kavga 
</HEADLINE>
<TEXT>

     Gürcistan parlamentosunda, muhalefet ve iktidar milletvekilleri arasındaki sert tartışma kavgaya dönüştü. 
     Parlamentonun bugün yapılan oturumunda gündem dışı söz alan muhalefet milletvekilleri, dün gece Tiflis kent merkezindeki Rustavelli sokağında toplanan göstericilere polisin müdahale etmesi nedeniyle İçişleri Bakanı Vano Merabişvili'nin görevinden istifa etmesini istedi. 
     Muhafazakar parti üyesi Koba Davitaşvili, konuşmasında, Merabişvili'nin geçmişi çok karanlık bir insan olduğunu ileri sürdü ve kendisine yönelik sert eleştirilerde bulundu. 
     Davitaşvili'nin konuşmasına sert tepki gösteren iktidar milletvekilleriyle muhalefet milletvekilleri arasındaki tartışma daha sonra büyüyerek kavgaya dönüşünce oturuma ara verildi. 
     Yeni Sağcılar Partisi lideri David Gamkrelidze, gazetecilere açıklamasında, hükümetin insan haklarına saygı ve düşünce özgürlüğü gibi konularda gereken hassasiyeti gösteremediğini söyledi. 
     Barışçıl amaçla sokağa çıkan göstericilere polisin yaptığı müdahalenin kabul edilir hiçbir yanı olmadığını ifade eden Gamkrelidze, gerginliklerin tek sorumlusunun hükümet olduğunu savundu. 
     
     GERGİNLİĞE NEDEN OLAN GÖSTERİ 
     Gürcistan Güreş Federasyonu Başkanı ve eski milli güreşçi Aleksi Davitaşvili'nin gözaltına alınmasını protesto etmek amacıyla yakınları ve sporcu arkadaşlarından oluşan grup, dün gece kent merkezindeki Rustavelli sokağını trafiğe kapatmak istedi. 
     Polisin göstericilere sert müdahalesi ve bölgeye ek güvenlik güçlerinin sevk edilmesi gerginliğin tırmanmasına neden oldu. 
     Muhalefet milletvekilleri ve bazı parti liderleri de polisin müdahalesine tepki göstermek amacıyla göstericilere katıldı. 
     İçişleri Bakanlığı açıklamasında, dün geceki olaylarla ilgili soruşturma başlatıldığı ve olaylar sırasında 80 kadar kişinin gözaltına alındığı kaydedildi. 
     Rustavelli sokağında, dün geç saatlere kadar bekleyen göstericiler daha sonra sessizce dağıldı. 
     
</TEXT>
</DOC>
