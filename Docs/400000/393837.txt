<DOC>
<DOCNO> 393837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonspo23.html </URL>
<DATE> 2005/11/10/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
FB, GS ve BJK'li yönetici ve yetkilileriden dostluk mesajları... 
</HEADLINE>
<TEXT>

     Kadıköy'deki bir basın toplantısında bir araya gelen Galatasaray Kulübü Başkan Yardımcısı ve Basın Sözcüsü Turgay Kıran, Beşiktaş Kulübü Pazarlama Komitesi Başkanı ve Yönetim Kurulu Üyesi Murat Ünüsak ve Fenerbahçe Kulübü Futbol Takımı İdari Menajeri Volkan Ballı, dostluk mesajları verdi. 
     Büyük Kulüp'te Fenerbahçe, Galatasaray, ve Beşiktaş taraftarları için hazırlanan kozmetik ürünlerin tanıtım toplantısına katılan Turgay Kıran, Murat Ünüsak ve Volkan Ballı, gazetecilere açıklamalarda bulundu. 
     Galatasaray Kulübü Başkan Yardımcısı ve Basın Sözcüsü Turgay Kıran, Galatasaray, Fenerbahçe ve Beşiktaş'ın 100 yılı devirmiş 3 büyük kulüp olduğuna işaret ederek, Türkiye'nin sportif başarılarında en önemli rolü oynayan 3 ortak olduklarını söyledi. 
     Kıran, ''Birbirimizle ne kadar tatlı rekabet içinde, dostça, fair play kuralları içerisinde mücadele verirsek, Türkiye'yi daha da yükseltme şansına sahip oluruz'' dedi. 
     3 büyük kulübün bir dostluk tablosu içinde olduğunu belirten Kıran, ancak son zamanlarda ellerinde olmayan nedenlerden ötürü zaman zaman bazı taraftarların bunun dışına çıktıklarını belirtti. 
     Kıran, ''Tatlı rekabet her zaman yıllardan beri var. Bunu hep böyle götürmek için birbirimize destek veriyoruz'' dedi. 
     Beşiktaş Kulübü Pazarlama Komitesi Başkanı ve Yönetim Kurulu Üyesi Murat Ürüsak da 100 yıllık rekabet içinde bulunan 3 kulübün Türkiye spor kamuoyunu gündemini bugünkü seviyesine getiren kulüpler olduğunu söyledi. 
     Ürünsak, Anadolu kulüplerinin de yadsınamayacağını ve onların da bu zincirin bir halkası olduğunu kaydetti. 
     Birlik, centilmenlik ve fair play adına herkesin çok ciddi düşünmesi gerektiğine inandığına işaret eden Ürünsak, futbolu dünyamızdan ve yaşantımızdan çıkarttığımızda 'yapraksız ağaç' gibi kalacağımızı söyledi. 
     Yaprakları çoğaltmak ve yeşilliklerini daha çok beğeniye sunma görevinin kendilerinden başladığını vurgulayan Ürünsak, ''Biz yöneticiler olarak dostluğa ve fair playe hakikaten çok önem veriyoruz. Sahip çıkmaya çalışıyoruz. Ama bazen kantarın ucu kaçıveriyor. Bu da çok doğal. Çünkü büyük camiaları yönetmeye gayret gösteriyoruz. Büyük takımların ötesinde büyük camialarız'' diye konuştu. 
     Büyük camialarda bazı sıkıntılar yaşanabileceğini dile getiren Ürünsak, büyük camiaların yöneticilerinin aralarındaki samimi dostluğu bazen ifade etmekten imtina gösterdiklerini, bunun bir öz eleştiri olduğunu belirtti. 
     Ürünsak, ''Daha sıkça, daha samimimi dostlukların tüm taraftarlara verilmesinden yanayım. Rekabet kesinlikle olacak. Olmak zorunda. Ama herkesin iyi bilmesi gereken, bu 90 dakika ve yeşil saha içerisindedir. Onun dışındaki yaşam sadece futbolun güzelliğini ve futbolun bu ülke adına kazandırılmasından yana geçecek olan çalışmalardır'' şeklinde konuştu. 
     Fenerbahçe-Galatasaray derbisi için her iki kulübe de başarılar dileyen Ürünsak, ''Yakında oynanacak derbide her ikisi de dostumuz ama rakibimiz olan 2 büyük camiaya başarılar dilerim. Ama berabere kalmalarında bence mahsur yok'' dedi. 
     Fenerbahçe Kulübü Futbol Takımı İdari Menajeri Volkan Ballı ise, Fenerbahçe-Galatasaray derbisiyle ilgili olarak ''Umudumuz 100 yıllık rekabetin o gün yine centilmenlik içinde fair play ruhu içinde en iyi şekilde geçmesidir'' dedi. 
     Fenerbançe-Galatasaray derbisinin dünyanın en büyük derbileri arasında yeraldığına dikkat çeken Ballı, bundan da Türk futbol kamuoyunun gurur duyması gerektiğini kaydetti. 
     Ballı, yakında oynanacak Fenerbahçe-Galatasaray derbisi için ''Umudumuz 100 yıllık rekabetin o gün yine centilmenlik içinde, fair play ruhu içinde en iyi şekilde geçmesidir. Saha içerisinde tabi ki büyük bir mücadele olacak. Ama sonuçta Türk futbolu, Türk sporu kazansın'' diye konuştu. 
     Türk Milli Takımı'nın önünde çok önemli bir maç olduğunu da hatırlatan Ballı, Milli Takım'ın bu maçta başarılı olacağını ve ülkemizi mutlu edeceğini ümit ettiğini söyledi. 
     Turgay Kıran, Murat Ünüsak ve Volkan Ballı ayrıca taraftarları sahte ürünlere karşı uyararak, taraftarların lisanslı ürünleri almaya özen göstermeleri gerektiğini, lisanslı ürünleri alanların kulüplerine de katkı sağladıklarını belirttiler. 
     
</TEXT>
</DOC>
