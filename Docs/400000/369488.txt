<DOC>
<DOCNO> 369488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sondun10.html </URL>
<DATE> 2005/08/13/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Erdoğan'ın Diyarbakır konuşması dış basında... 
</HEADLINE>
<TEXT>

     ANKA 

Başbakan Recep Tayyip Erdoğan’ın Diyarbakır ziyaretini değerlendiren Los Angeles Times gazetesi, Başbakan Erdoğan’ın Kürtlere karşı hatalar yapıldığını kabul ettiğini belirtti. 
     Amberin Zaman imzalı haberde, Erdoğan’ın Diyarbakır ziyareti sırasında yaptığı konuşmada, hükümetlerin Kürtler’e karşı hatalar yapıldığını kabul ettiği ifade edildi. 
     Haberde, Erdoğan’ın bu çıkışının AB tarafından memnuniyetle karşılanabileceği ancak ordu ve Türkiye’deki milliyetçi cephe arasında kızgınlık yaratabileceği belirtildi. 
     Başbakan Erdoğan tarafından dile getirilen bu kabulün Türk liderler tarafından ilk kez dile getirildiği vurgulanan haberde, konuşmanın yapıldığı Diyarbakır için, "Güneydoğu’da sorunlu Kürt bölgesinin en büyük şehri ve Kürt milleyetçiliğinin yatağı" tanımlaması yapıldı. 
     Erdoğan’ın "Kürt sorunu benim sorunumdur, hepimizin sorunudur" dediği belirtilen haberde, bu sözün kalabalık tarafından "çılgınca alkışlandığı" ifade edildi. 
     
     KÜRTLER 14 MİLYONMUŞ 

     Türkiye’de tahminen 14 milyon Kürt’ün yaşadığını belirten Zaman, haberinde Kürtlerin birbirini takip eden hükümetler tarafından dışlandığını ve "Dağ Türkleri" olarak adlandırıldığını iddia etti. 
     Haberde ayrıca "Etnik kimliklerinin kabul edilmesini isteyen binlerce Kürt eylemci hapse atıldı ya da işkence gördü" ifadeleri yer aldı. 
     Türkiye’nin AB üyeliği hedefinin Kürtler üzerindeki baskıları azalttığına işaret edilen haberde, AKP’nin de bu doğrultuda, Kürtlere birtakım haklar sunduğu belirtildi. 
     Öte yandan haberde ayrıca, uzmanların PKK ile güvenlik güçleri arasında yaşanan çatışmalara dikkat çektiği ve bu çatışmaların, reformların toplum tarafından tepki görmesine neden olabileceği vurgulandı. 
     Amberin Zaman, bazı uzmanların, PKK’nın tekrar etkinliğini arttırmasındaki amacın, Türk Hükümeti’ni anlaşma masasını oturtmak olduğunu savunduğunu belirtti. 
     Erdoğan’ın açıklamalarının Kürt liderler arasında da olumlu karşılandığı ifade edilen haberde, PKK için "Ayrılıkçı isyancı grup" tanımlaması yapıldı. 
     
     THE GUARDIAN 

     İngiliz The Guardian gazetesi, Başbakan Erdoğan’ın "Kürt sorunun" varlığını kabul eden ilk Türk lider olduğunu belirtti. 
     Başbakan Erdoğan’ın Diyarbakır ziyaretini okurlarına duyuran gazete, Erdoğan’ın "Kürt azınlıkla yaşanılan sıkıntılı ilişkiye barışçıl bir çözüm arayışında" olduğunu vurguladı. Nicholas Birch imzalı haberde Başbakan Erdoğan’ın, "Kürt sorununu" varlığını kabul eden ilk Türk lider olduğu ifade edildi. 
     Haberde, Türkiye’in Kürt milliyetçiliği ile olan güvenlik sorunun, "artan ayrılıkçı şiddetle" birlikte tekrar günışığına çıktığı belirtildi ve "PKK’lı ayrılıkçıların", 5 yıllık bir aradan sonra tekrar silahlara sarıldığı vurgulandı. 
     Erdoğan’ın ziyareti sırasında Kürt sorunu ile ilgili gelecekteki politikalarına değinmediği belirtilen haberde, Başbakan’ın ziyaretinin bölgede yine de olumlu karşılandığı ifade edildi. 
     Haberde son olarak "Uzmanlara göre, Güneydoğu’da demokrasinin ve sivil toplumun güçlenmesini acılı Kürtlere isyandan başka alternatiflerin olduğunu da gösterecek en kesin çözümdür" dendi. 

     
</TEXT>
</DOC>
