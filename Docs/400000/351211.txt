<DOC>
<DOCNO> 351211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/spor/spo04.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Zurawski müjdesi 
</HEADLINE>
<TEXT>


Trabzonspor 6 aydır peşinden koştuğu golcünün işini büyük ölçüde bitirdi. Polonya'ya giderek Wisla Krakow ile masaya oturan yönetici Önder Bülbüloğlu, "Pazartesi günü transferin sonuçlanmasını bekliyoruz" dedi 


Bordo - Mavili takım, golcü Majiej Zurawski'yi resmen renklerine bağlıyor... Yönetimin devre arasında Miroslaw Szymkowiak'la birlikte kadroya dahil etmek isteyip, maddi konulardaki anlaşmazlık yüzünden imza attıramadığı tecrübeli golcünün kulübü Wisla Krakow'la uzun pazarlıkların ardından prensip anlaşmasına varıldı. 

İş bitmek üzere 
Teknik Direktör Şenol Güneş'in ısrarla yeni sezonun kadrosunda görmek istediği Zurawski'nin transferini bitirmek için yönetim kurulu üyesi Metin Akbaşoğlu ile birlikte Polonya'da bulunan idareci Önder Bülbüloğlu, Wisla Krakow Kulübü ile yaptıkları görüşmelerin tamamlanmak üzere olduğunu açıkladı. Bülbüloğlu, "Temaslar iyi bir havada sürüyor. Pazartesi günü bu transferin olumlu şekilde sonuçlanacağını düşünüyoruz. Görüşmelerde epeyce bir yol aldık" diye konuştu. 

Glawaski-Viera yolda 
Bordo - Mavili yöneticiler, Polonyalı savunmacı Glawaski ve Uruguaylı kaleci Viera için de girişimlerini sürdürüyor. İdareciler, Glawaski için 700 bin euro bonservis bedelini gözden çıkardı. Güney Amerika'da bulunan yönetici Murat Bozoğlu ise Viera için kulübü Nacional'la kıran kırana pazarlık yapıyor. Uruguay ekibi, 22 yaşındaki kaleci için 4 milyon euro isterken, Karadeniz ekibinin 2.5 milyon euroya kadar çıktığı vurgulandı. 

Tolga'nın şartı var 

Shakthar Donetsk'in senelik 1.5 milyon euro önerdiği Trabzonspor'un milli savunmacısı, yönetim kurulundan ücretinin artırmasını talep etti 

ADNAN SUNGUR DHA 

Trabzonspor ve A Milli Takım'ın savunmadaki sigortası Tolga Seyhan, Bordo - Mavili yönetime sıcak mesajlar gönderdi. Lucescu'nun çalıştırdığı Ukrayna ekibi Shakthar Donetsk'in uzun süredir ısrarla istediği yıldız oyuncu yıllık ücretinin iyileştirilmesi halinde seve seve takımda kalacağını açıkladı. 
Karadeniz ekibiyle 1 yıllık daha sözleşmesi olan Tolga, "Şimdiye kadar hiçbir zaman takımdan ayrılmak istediğimi söylemedim. Fakat yönetim kurulundan özveri bekliyorum. Shakthar Donetsk'ten 1.5 milyon euro teklif aldım. Kulübümden bu parayı ödemesini istemiyorum. Geçen sezon yönetim iyileştirme teklifi yaptı fakat kabul etmedim. Beni de mutlu edecek bir rakama Trabzonspor'da kalmaya hazırım" diye konuştu. Parada anlaşma sağlanamaması halinde yönetimden bonservis konusunda yardımcı olmasını da talep eden Tolga, "Durumum kısa süre içinde belli olur. Ayrılmam gündeme gelirse bunun herkesi memnun edecek şekilde olmasını isterim. Olmazsa da kulübümde kalırım" ifadesini kullandı. 

Fatih Tekke şimdi mutlu 

İzmir'de önceki gün kasık fıtığı ameliyatı olan Süper Lig'in Gol Kralı Fatih Tekke taburcu edildi. Trabzonspor'un kritik lig maçları ve milli sınavlar yüzünden büyük fedakarlık yaparak ameliyatını erteleyen yıldız futbolcu durumunun iyi olduğunu söyledi. 
Yaklaşık 10 gün sonra koşulara başlayacak olan Fatih, "Ağrılarımdan kurtuldum. Bu yıl Trabzonspor için 'gönüllerin şampiyonu' denildi. Yeni sezonda gerçek şampiyon olmak istiyoruz" dedi. Bu arada yöneticilerin, ünlü İspanyol kulübü Deportivo'nun, takımda kalmasına karar verilen Fatih Tekke için yaptığı 4.5 milyon euroluk teklifi geri çevirdiği bildirildi. 

Alternatif isim Calero 

Uruguaylı kaleci Sebastian Viera için bastıran Trabzonspor Yönetimi, alternatif isim olarak Kolombiyalı Miguel Calero'yu belirledi. Meksika'nın Pachulca takımında forma giyen 34 yaşındaki tecrübeli file bekçisinin daha önce birçok kez izlendiği ve hakkında Teknik Direktör Şenol Güneş'e olumlu rapor verildiği ortaya çıktı. Bordo - Mavili yönetimin, Viera transferinin gerçekleşmemesi halinde rotasını, Kolombiya Milli Takımı'nda da görev yapan Celero'ya çevireceği vurgulandı. 

Mehmet için Doğan'a ret 

Bordo - Mavililer, Mehmet Yılmaz'a kanca atan Gençlerbirliği Teknik Direktörü Ziya Doğan'a olumsuz yanıt verdi. Bir süre önce Trabzon'da yapılan antrenörler gecesine katılan Doğan'ın, Teknik Direktör Şenol Güneş'le görüşerek Mehmet'i istediği ortaya çıktı. Başkent ekibinin hocası, Mehmet Yılmaz'ın yanı sıra Lee Yong ve İbrahim Ege'yi de isterken, Şenol Güneş, "Hiçbir oyuncumuzu bırakmayacağız" diyerek Ziya Doğan'a olumsuz yanıt verdi. 


</TEXT>
</DOC>
