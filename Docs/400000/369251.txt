<DOC>
<DOCNO> 369251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/soneko18.html </URL>
<DATE> 2005/08/12/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Vatandaş et yemeye başladı 
</HEADLINE>
<TEXT>

     Türk insanının et tüketimi artmaya başladı. 
     Kırmızı etin toplam gıda harcamaları içindeki payı yüzde 11.4’ten yüzde 13.1’e yükseldi. Kişi başına düşen aylık 
     ortalama kırmızı et tüketimi, 2003 yılındaki 0.6’lık düzeyinden 2004 yılında 0.7 kiloya çıktı. Beyaz et tüketimi de 0.6 kiloya ulaşırken, ekmek tüketimi 5.2 kiloya indi. Devlet İstatistik Enstitüsü’nün DİE açıkladığı hanehalkı tüketim harcamaları anketine göre, Türk halkının kırmızı et tüketimi artıyor. Kişi başına düşen aylık ortalama sığır ve koyun eti tüketimi, 2003 yılındaki 0.6 kiloluk düzeyinden 2004 yılında 0.7 kiloya yükseldi. Kırmızı etin toplam gıda harcamaları içindeki payı da yüzde 11.4’ten yüzde 13.1’e yükseldi. Kırmızı et, gıda harcamaları içinde payı en fazla artan ürün oldu. 
     
     BEYAZ ET 
     Beyaz et tüketimi de artıyor. 2003 yılında kişi başına ortalama 0.5 kilo olan aylık ortalama kümes hayvanı tüketimi, 2004 yılında 0.6 kiloya yükseldi. Bu artışa karşın beyaz et tüketiminin toplamdaki payı yüzde 3.5 düzeyinde kaldı. 
     
     EKMEK TÜKETİMİ AZALIYOR 
     Ekmek tüketimi ise azalıyor. 2003 yılında 5.4 kiloya yükselen kişi başına aylık ortalama ekmek tüketimi, geçen yıl 5.2 kiloya indi. Ekmeğin toplam harcamalar içindeki payı yüzde 11.9’dan yüzde 10.2’ye geriledi. 
     Karpuz tüketimi 1 kilodan 0.8 kiloya, makarna tüketimi 0.5 kilodan 0.4 kiloya indi. 
     Kişi başına aylık ortalama ıspanak tüketimi 0.2 kilo, kuru fasulye tüketimi 0.2 kilo, patates tüketimi 1.9 kilo, margarin tüketimi 0.3 kilo, çay tüketimi 0.8 kiloda kaldı. 
     
     TÜKETİMİ ARTANLAR 
     Kişi başına aylık ortalama yumurta tüketimi 9.8 adetten 10.4 adede yükseldi. 
     Aylık ortalama tüketim sütte 2.5 litreden 2.8 litreye, elmada 1 kilodan 1.2 kiloya, yoğurtta 1.4 kilodan 1.5 kiloya, domateste 2.2 kilodan 2.4 kiloya, beyaz peynirde 10.4 kilodan 0.5 kiloya ulaştı. 
     Toz şeker tüketimi 1.2 kilodan 1.3 kiloya, patlıcan tüketimi 0.5 kilodan 0.6 kiloya, pirinç tüketimi de 0.6 kilodan 0.7 kiloya çıktı. 
     
</TEXT>
</DOC>
