<DOC>
<DOCNO> 376392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/soneko12.html </URL>
<DATE> 2005/09/07/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Hazır beton fiyatlarındaki artış, müteahhitleri harekete geçirdi... 
</HEADLINE>
<TEXT>

     Aykut Ünlüpınar AA 

Hazır beton fiyatlarının bir ayda yaklaşık yüzde 10 oranında arttığını ve bunun artışın ''yapay nedenlerle'' gerçekleştiğini savunan Anadolu'daki müteahhitler, üretici firmaları boykota hazırlanıyor. 
     Anadolu Yapım Müteahhitleri Federasyonu Genel Başkanı ve Adana Müteahhitler Birliği Başkanı İsmail Babacan, AA muhabirine yaptığı açıklamada, hükümetin ekonomideki iyi yönlü reformlarına karşın, bazı sektör temsilcilerinin gerçekçi fiyat politikası izlemediğini söyledi. 
     Babacan, aşırı fiyat artışlarının çok çeşitli sektörlerde kendini gösterebildiğini, ancak özellikle son dönemde yıldızı parlamaya başlayan inşaat sektöründe girdi maliyetlerinde yükselişin dikkat çekici olduğunu vurguladı. 
     Babacan, konut finansman Mortgage sistemi, banka kredi faiz oranlarının düşmesi ve vadelerin uzatılmasıyla hareketlenen ve en karlı yatırım aracı olarak gösterilen gayrimenkul sektörünün sıkıntılı günler yaşadığını dile getirdi. 
     Özellikle konut sıkıntısının büyük olduğu Güneydoğu ve Doğu Anadolu'da hareketlenen inşaat sektörünün, girdi fiyatlarının artmasıyla yavaşlamaya başladığına değinen Babacan, fiyatlardaki artışla ilgili ciddi önlemler alınması gerektiğini savundu. 
     Babacan, serbest piyasa koşullarını ve rekabet kurallarını saygıyla karşıladıklarını, ancak tekelci yaklaşımlarla müteahhitlerin bezdirildiğini söyledi. 
     Anadolu inşaat sektörünün tamamına yakınına hitap eden iki firmanın tekelci politika izleyerek, yüksek fiyat oranları uyguladığını dile getiren Babacan, bu artışın önüne bir an önce geçilmemesi halinde sektörün yeniden ''duraklama dönemi''ne gireceğini vurguladı. 
     Hazır beton fiyatlarındaki artışın sadece müteahhitleri etkilemeyeceğine işaret eden Babacan, şöyle dedi 
     ''Enflasyon ve faizlerde düşüş yaşanmasına karşın, inşaatın ana girdisi olan hazır beton fiyatlarında ciddi artışlar yaşanıyor. Bu artış vatandaşı da etkileyecek. Hazır beton fiyatlarının yüksek olması, konut fiyatlarını büyük oranda etkiliyor. Artış, vatandaşın ev sahibi olma hayalini ertelemesine neden olabilir. 
     Biz nitelikli konut sayısının yeterli olmadığını her yerde söylüyor ve yeni konutların yapılmasını savunuyoruz. Bu doğrultuda hareketlenen inşaat sektörünün önüne yeni bir engel konuluyor. Arz-talep dengesinde bir problem yok. Ancak tekelci zihniyetle hareket edip, hazır beton firmaları birlikte fiyat artışına gidiyor.'' 
     
     ''BOYKOT EDECEĞİZ'' 
     Hazır betona son dönemde yaklaşık 60 günlük periyotta yüzde 4-5 zam yapıldığını, bir ay içinde ise zam oranının yüzde 10'a çıkarak metreküp fiyatının 91 YTL'ye yükseldiğini anlatan Babacan, şöyle konuştu 
     ''Hazır beton inşaat maliyetinin en önemli kalemlerinden biri. Hazır betondaki artış diğer kalemleri de tetikliyor. Anadolu Yapım Müteahhitleri Federasyonu olarak, artışa ciddi tepki göstereceğiz. Rekabet Kurumu'na giderek, gerekirse boykot başlatacağız.'' Diğer girdilerde hazır beton kadar artış yaşanmadığını anlatan Babacan, fayans ve seramik fiyatlarında düşüş bile gözlendiğini kaydetti. 
     
</TEXT>
</DOC>
