<DOC>
<DOCNO> 359631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/soneko04.html </URL>
<DATE> 2005/07/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Memurlar 7 günlük tatil için 4 kat fazla çalışıyor 
</HEADLINE>
<TEXT>

     Türkiye Kamu-Sen’in yaptığı araştırmaya göre, Türkiye’de çalışan bir memurun, İngiltere’deki bir meslektaşıyla aynı şartlarda tatil yapabilmesi için 4 kat daha fazla çalışması gerekiyor. 
     Türkiye Kamu-Sen Ar-Ge Merkezi’nin yaptığı "Tatil Araştırması" Türkiye’de çalışan memurların, İngiltere’de görev yapan memurla Fethiye’de 4 yıldızlı bir otelde aynı şartlarda, ailesiyle birlikte tatil yapabilmesi için İngiliz meslektaşından 4 kat daha fazla çalışması gerektiğini ortaya koydu. 
     Araştırmaya göre, 3 kişilik bir İngiliz ailesinin Türkiye’de Ölüdeniz’de 4 yıldızlı bir otelde herşey dahil konaklama ve ulaşım ücreti paket olarak 1889 euro, Türkiye’den 3 kişilik bir memur ailesinin aynı otelde herşey dahil konaklama ve ulaşım ücreti ise 1365 euro tutuyor. 
     Ancak Türk aile ile İngiliz ailenin geliri arasında 6-7 kat fark bulunuyor. İngiltere’de bir hemşire 2300, polis 2863, öğretmen ise 2995 euro alıyor. Türkiye’de ise hemşirenin maaşı 409, polisinki 576, öğretmeninki ise 467 euro düzeyinde bulunuyor. 
     Buna göre Türkiye’ye tatil yapmak amacıyla gelen bir hemşire ve ailesi Türkiye’deki 7 günlük tatili için yalnızca 24 günlük kazancını öderken Türkiye’de hemşire olarak görev 
     yapan bir memur aynı oteldeki tatil için tam 100 günlük kazancını ödemek zorunda kalıyor. Aynı şekilde İngiltere’de görev yapan bir polis memuru 20 günlük kazancı ile Türkiye’de tatil yaparken, bir İngiliz öğretmenin Türkiye’de ailesiyle birlikte tatil yapmak için 19 gün çalışması yeterli oluyor. Türk polisi ise aynı tatil için 71 gün, öğretmen ise 88 gün çalışmak zorunda kalıyor. 
     
     "MEMURLAR HAYALLE AVUNUYORLAR" 
     Kamu-Sen açıklamasında, son yıllarda tatil harcamalarının yükselmesi ve reel ücretlerde yaşanan düşüşün etkisiyle halkın Türkiye’nin herhangi bir yöresine gidip tatil yapma olanağı bulamadığına işaret edildi. Açıklamada, "Kendi vatandaşlarının büyük çoğunluğunun güçlükle faydalandığı cennet yörelerde, yabancı turistler hiçbir ekonomik sıkıntı çekmeden rahatlıkla tatillerini yapıyorlar. 
     Ülkemize yurtdışından gelen ve yurt dışında polis, hemşire, öğretmen gibi kamu görevi yapan turistleri izlerken, ülkemizde görev yapan memurlar ise ancak ileride bir gün ekonomik sıkıntı çekmeden tatil yapabilmenin hayaliyle avunuyorlar" denildi. 
     
</TEXT>
</DOC>
