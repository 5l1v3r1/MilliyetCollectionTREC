<DOC>
<DOCNO> 395289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/dunya/dun02.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'İsyanı kimlik krizi çıkardı' 
</HEADLINE>
<TEXT>


SABETAY VAROL Paris 


Fransa Cumhurbaşkanı Jacques Chirac, ülkesindeki isyanın bir "kimlik bunalımını" yansıttığını söyledi. 
Chirac, önceki akşam radyo ve televizyonlardan yayımlanan konuşmasında, "27 Ekim'de başlayan karışıklıklar bir anlam bunalımını, bir yerini belirleme bunalımını, bir kimlik bunalımını yansıtıyor... Bu olaylar, derin bir memnuniyetsizliğin işareti. Bazıları, yaşadıkları mahallelerde bile yangınlar çıkardılar, komşularının, yakınlarının araçlarını yaktılar. Öfkelerini okullarından, spor salonlarından aldılar" dedi. 

Yüzde 80'i adi suçlu 
Öte yandan, Emniyet Genel Müdürü Michel Gaudin, olaylarla ilgili gözaltına alınanların yüzde 80'inin daha önce poliste kaydı bulunan kimseler olduğunu duyurdu. Gaudin, isyanın dini sorunlarla ilişkili olmadığını vurguladı ve "Buna karşılık, adi suçla ilgisi açık" dedi. Fransa genelinde önceki gece çıkan olaylarda 215 araç yakıldı, 71 kişi gözaltına alındı. 

Camiye molotof 
Önceki gece Loire bölgesindeki Saint-Chamond kasabasında bir camiye molotofkokteyli atıldı. Çıkan yangın camide küçük çaplı maddi hasara yol açtı. 


</TEXT>
</DOC>
