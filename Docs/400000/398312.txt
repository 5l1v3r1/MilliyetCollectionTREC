<DOC>
<DOCNO> 398312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/siyaset/siy02.html </URL>
<DATE> 2005/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik Kredi borcunu ödemeyen müsteşar var 
</HEADLINE>
<TEXT>


YURTKUR'un Genel Kurulu'na katılan Milli Eğitim Bakanı Çelik, "Üniversitede aldıkları öğrenim kredilerini ödemeyen müsteşarlar, işadamları bile var" dedi 

ANKARA Milliyet 


Yükseköğretimi sırasında kredi ve burs alan ancak daha sonra borçlarını geri ödemeyen "müsteşar ve büyük firma sahibi işadamları bulunduğunu" açıklayan Milli Eğitim Bakanı Hüseyin Çelik, Yükseköğrenim Kredi ve Yurtlar Kurumu'nun YURTKUR 1 Ocak'tan itibaren sabah kahvaltısı için 1 YTL destek vereceğini, 22 iş günü hesaplandığında bunun her öğrenci için 22 YTL'lik "ekstra destek" anlamına geldiğini belirtti. 

55 YTL'lik destek 
YURTKUR 73. Olağan Genel Kurulu'nda konuşan Çelik, aylık kredi miktarının 110 YTL'nin üzerine çıkarılması için çalışmaların sürdüğünü söyledi. 
Çelik, "Kredi ve Yurtlar Kurumu'nca akşam yemeklerine katkı olmak üzere öğrencilerimize günde 1.5 YTL ödeniyordu. 1 Ocak'tan itibaren sabah kahvaltılarına 1 YTL destek vereceğiz. 22 iş gününde bu da her öğrenci için 22 YTL ekstra destek demektir. Akşam yemeklerinin öğrenci başına maliyeti 33 YTL'dir. Akşam yemeği ve sabah kahvaltısı için 1 Ocak'tan itibaren 55 YTL'lik destekte bulunacağız" dedi. 

İşe girene kadar 
Divan Üyesi İsmail Özçelik'in öğrencilerin mezuniyetlerinin ardından kredileri ödeyemediklerini söylemesi üzerine Çelik, "Basına malzeme olmasın diye söylemiyorum ama aralarında büyük firma sahipleri, müsteşarlar var. Meclis'teki tasarı çıktığında işsizliğini ispat eden gençlere 'gel paranı öde' demeyeceğiz" diye konuştu. 
Çelik, üniversite kampuslarındaki yurtlara devlet desteği isteyen ODTÜ Rektörü Prof. Ural Akbulut'un "ÖSS'de ilk 100'e giren öğrencilerin vakıf üniversitelerini tercih ettiklerinde devletten kredi almaları" eleştirisine, "ODTÜ'nün öğrenci bulma derdi yok ama vakıf üniversitesinin öğrenci bulma kaygısı var" diye konuştu. 

Çelik, öğretmenini ağlattı 

Çelik, Eğitim Gönüllüleri Derneği'nce düzenlenen "Öğretmenler Günü Özel Programı"nda, Van'dan gelen öğretmeni Sabahattin Coşkun'la karşılaştı. Heyecanlanan Çelik, Coşkun'un elini öptü. Coşkun, gözyaşlarına h kim olamadı. 


</TEXT>
</DOC>
