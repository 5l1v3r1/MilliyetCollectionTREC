<DOC>
<DOCNO> 352519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun40.html </URL>
<DATE> 2005/06/16/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
NATO'nun Filistinlilerle ilk buluşması... 
</HEADLINE>
<TEXT>

     NATO'dan ilk kez bir heyet, Ramallah'a gelerek Filistin Özerk Yönetimi'nden yetkililerle görüştü. 
     NATO heyetine başkanlık eden Ed Kronenburg, Filistin Dışişleri Bakanı Nasır El Kidva ile görüşmelerinin ardından gazetecilere açıklamalarda bulundu. 
     Kronenburg, ''bu ziyaretin amacının Filistin yönetimiyle iletişim kurmak, diğer yönünün ise mevcut NATO politikaları konusunda Filistin bakanlığı bilgilendirmek'' olduğunu söyledi. 
     Ed Kronenburg, her iki konu açısından da bu ziyaretin başarılı geçtiğini kaydetti. 
     NATO Genel Sekreteri Jaap de Hoop Scheffer'ın İttifak'ın davet edilmesi halinde olası bir Arap-İsrail barış anlaşmasına destek vermeye hazır olduğuna ilişkin açıklamalarının hatırlatılması üzerine Kronenburg, ''NATO'nun şu anda kendisine barış süreci için bir rol aramadığını'' belirtti. 
     Kuzey Atlantik İttifakı, Ortadoğu'daki çatışmalara ilişkin ilk bakanlar düzeyindeki toplantısını Nisan ayında yapmıştı. 
     
</TEXT>
</DOC>
