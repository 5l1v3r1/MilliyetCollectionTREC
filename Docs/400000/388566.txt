<DOC>
<DOCNO> 388566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonsiy09.html </URL>
<DATE> 2005/10/21/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Irak'ta başbakan adayları kampanyalarına Ankara'yı da kattılar 
</HEADLINE>
<TEXT>

     UTKU ÇAKIRÖZER, SALİHA ÇOLAK Ankara 

Irak'ta aralıkta yapılacak seçimlerde başbakanlığın en büyük adaylarından olan eski Başbakan ve Irak Ulusal Vifak Hareketi Başkanı İyad Allavi, 6 saatlik kısa ziyaret yaptığı Ankara'da "Irak bölünmeyecek" mesajı verdi. Seçimlerde İran yanlısı İbrahim Caferi ve El - Sadr'a bağlı Şii gruplarının en büyük rakibi olarak görülen ve bunun için geniş katılımlı ve "etnik kökene dayanmayan liberal bir cephe" oluşturacağını açıklayan Allavi, dün kendi isteğiyle Ankara'ya geldi. Dışişleri Bakanı Abdullah Gül ve TBMM Dışişleri Komisyon Başkanı Mehmet Dülger ile görüşen Allavi, liderlik edeceği hareketin "Irak'ın siyasi birliği ve toprak bütünlüğünün korunmasından yana olacağı" güvencesini verdi. Allavi, etnik ve dini kökene bakılmaksızın her grubun "ulusal bir gündemi olması" gerektiğinin altını çizdi. Allavi'nin Ankara'nın "seçimlerde BM gözlemcileri hazır bulunsun" talebini de desteklediğini bildirdi. Allavi'nin verdiği mesajlardan memnun kaldıklarını belirten Dışişleri yetkilileri, "Türkiye'nin uzun süredir söyledikleriyle, Allavi'nin söylemleri büyük ölçüde örtüşüyor" dedi. 
     
</TEXT>
</DOC>
