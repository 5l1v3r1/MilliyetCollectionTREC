<DOC>
<DOCNO> 373053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sondun40.html </URL>
<DATE> 2005/08/26/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Bulgaristan'da uyuşturucu bağımlısının rehin tuttuğu iki kişi kurtarıldı 
</HEADLINE>
<TEXT>

     Bulgaristan’ın başkenti Sofya’nın Strelbişte semtinde, iki kişiyi rehin alan uyuşturucu bağımlısı bir kişinin etkisiz hale getirildiği, rehinlerin de serbest bırakıldığı açıklandı. 
     Bulgaristan Organize Suçlarla Mücadele NSBOP Müdürü General Valentin Petrov, basına yaptığı açıklamada, Yanko Dimçev 34 adlı kişinin, isimleri açıklanmayan 21 yaşındaki bir erkek ve 26 yaşındaki bir kadını silah zoruyla saatlerce rehin tuttuğunu bildirdi. 
     General Petrov, NSBOP’un özel timlerinin düzenlediği operasyon sonucu Dimçev’in etkisiz hale getirildiğini, rehinlerin kurtarıldığını bildirerek, halen uyuşturucunun etkisinde olan Dimçev’in ifade verebilecek durumda olmadığı için, yaptığı eylemin nedeninin de bilinmediğini söyledi. 
     Dimçev’in üzerinde, bir adet Kalaşnikof tüfek, bir adet Makarov marka tabanca ve bir gaz tabancası bulunduğunu açıklayan Petrov, olayın kazasız sonuçlanmasından memnun olduğunu kaydetti. 
     Basın toplantısında hazır bulunan adları açıklanmayan rehinler de, Dimçev’in tavırlarına anlam veremediklerini, kendisinin medyanın dikkatini çekmek istediğini söylediler. 
     Dimçev’in annesi Anka Manova, "Focus" adlı özel bir haber ajansına yaptığı açıklamada, oğlunun akli dengesinin yerinde olmadığını, yıllar önce uyuşturucu ile yakalanarak bir süre için gözaltında kaldığını belirtti. 
     Ajans, Dimçev’in, dün gece Burgaz’da öldürülen mafya babası Georgi İliev’in tetikçisinin kim olduğunu bildiğini iddia ettiğini de yazdı. 
     
</TEXT>
</DOC>
