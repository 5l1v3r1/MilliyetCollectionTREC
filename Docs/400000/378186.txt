<DOC>
<DOCNO> 378186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sontur39.html </URL>
<DATE> 2005/09/13/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Suikast girişimcisi Bağdat "Bu işi Bolu'da bitirecektim ama olmadı." 
</HEADLINE>
<TEXT>

     Kütahya’da dün Başbakan Recep Tayyip Erdoğan’a yönelik suikast girişimi hazırlığında olduğu iddiasıyla yakalanan ve çıkarıldığı nöbetçi mahkemece tutuklanan Mustafa Bağdat’ın, "Bu işi Bolu’da bitirecektim ama olmadı. Kütahya’ya geldim" dediği öğrenildi. 
     Alınan bilgiye göre, Kütahya Emniyet Müdürlüğü’ndeki sorgulamasının ardından götürüldüğü Kütahya Adliyesi’nde, nöbetçi savcıya ifade veren ve daha sonra sevk edildiği nöbetçi Sulh Ceza Mahkemesi’nce "kamu görevinden dolayı öldürmeye teşebbüs etmek" ve "ruhsatsız tabanca bulundurmak" suçlarından tutuklanan Bağdat, adliye binasında beklerken polislerden bazı günlük gazeteleri istedi, ancak bu talebi kabul edilmedi. 
     Bağdat’ın, Başbakan Erdoğan’a suikast düzenlemek için tören alanına gittiğini, bu eylemini gerçekleştirmek istediği sırada yaşlı bir kişinin sevgi gösterisinde bulunması üzerine paniğe kapıldığını söylediği, "Bu işi Bolu’da bitirecektim ama olmadı. Kütahya’ya geldim" dediği öğrenildi. 
     Başbakan Erdoğan, 4 Eylül günü Bolu Dağı Geçişi Projesi’nin en önemli parçasını oluşturan tünellerde kazı işleminin tamamlanması nedeniyle düzenlenen törene katılmış, ikinci tünelde son kazmayı vurarak ışığın görünmesini sağlanmıştı. 
     
</TEXT>
</DOC>
