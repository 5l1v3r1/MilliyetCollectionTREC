<DOC>
<DOCNO> 353793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonyas01.html </URL>
<DATE> 2005/06/20/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Bilim adamları kök hücrelerden spermin başlangıc formünü üretti 
</HEADLINE>
<TEXT>

     İngiliz bilim adamlarının embriyonik kök hücrelerden, sperm ve yumurtalık hücrelerinin başlangıç formunu üretmeyi başardıkları bildirildi. 
     Bu başarının kısırlık sorunu olan çiftlerin tedavisinin ve tedavi edici klonlamanın yolunu açacağı belirtildi. 
     İngiltere'deki Sheffield Üniversitesi'nden üreme biyoloğu Profesör Harry Moore konuya ilişkin yaptığı açıklamada, ''Temel başlangıç hücrelerini üretebileceğimizi gösterdik. Bu hücreler daha sonra kök hücreleri alınan kişinin cinsiyetine göre sperm veya yumurtalığa dönüşürler'' diye konuştu. 
     Araştırmayı yaptıkları kültürde, embriyonik kök hücrelerini kullanarak bu hücrelerin bazılarının gelişmelerini sürdürerek sperm gelişiminin diğer bir aşamasına ulaştıklarını göstermeyi başardıklarını kaydeden Moore, birlikte çalıştığı bilim ekibinin henüz kök hücrelerden bir sperm türetmediklerini, ancak bunu başarmaktan çok da uzak olmadıklarını ifade etti. 
     Avrupa İnsan Üreme ve Embriyoloji Kurumu'nun, Danimarka'nın başkenti Kopenhag'daki toplantısında, söz konusu bilimsel araştırmayı sunan Sheffield Üniversitesi bilim ekibinden Behruz Eflatunyan, kaydettikleri başarının kısırlığın nedenlerini ve çevredeki kimyasalların üreme gelişimi üzerindeki potansiyel zararlı etkilerini anlamak açısından da önemli olduğunu vurguladı. 
     
</TEXT>
</DOC>
