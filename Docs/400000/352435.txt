<DOC>
<DOCNO> 352435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/spor/spo06.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sıra Ukrayna'da' 
</HEADLINE>
<TEXT>


20 Yaşaltı Milli Takım Teknik Direktörü Şenol Ustaömer yarınki zorlu rakip Ukrayna'dan çekinmediklerini vurgulayarak, "Panama'yı yenerek büyük moral bulduk. Defans zaaflarını değerlendirerek sonuca gitmeye çalışacağız" dedi 


Hollanda'da düzenlenen Dünya Gençler Şampiyonası'nda oynadığı ilk maçta Çin'e uzatmada 2-1 mağlup olup, ikinci sınavında Panama'yı 1-0 yenerek ayağa kalkan 20 Yaşaltı Milli Takımımız'da gözler Ukrayna maçına çevrildi. Ay - Yıldızlı ekibimizde Panama maçı öncesi asık olan yüzler artık gülüyor. Teknik Direktör Şenol Ustaömer'in anlattıklarına bakılırsa skordan çok oynanan iyi futbol yüzleri güldürüyorlar. Daha doğrusu başarı sinyallerinin alınmış olması mutlu ediyor herkesi. Ustaömer bir açıdan çok şanslı, diğer yönden ise fazlasıyla şanssız olduğunu düşünüyor gibi. Şanslı çünkü çok yetenekli oyunculara sahip. "Neyi istersek yapıyorlar" diyor. Hepsi çok yetenekli ve isteneni uygulamak için uğraşıyorlar. Anlıyorlar ve olabildiğince uyguluyorlar. Zaten sorun ve Ustaömer'in şanssızlığı da burada başlıyor. Bir yıldır üst düzey futbol oynayanı çok az, dolayısıyla da uygulamada sorunlar yaşayabiliyorlar. 
İzleyenler için Panama maçındaki oyundan tatmin olmamak mümkün. Ustaömer'in yorumuysa farklı. Takımın gittikçe açılacağını düşünüyor. "Gruptan çıkmalıyız" diyor. "2. ya da 3. olarak çıkmak önemli değil. Çıktıktan sonra rakibin kim olduğunun da önemi yok. Bu çocuklar bunu yapabilirler. Panama'nın Ukrayna maçında yaşadığı sıkıntı genelde göbekten dalan oyuncuları kontrol edememekti. Bunun üzerine çalıştık, pozisyonlar ve golü bulduk. Ukrayna daha iyi bir takım olmasına rağmen iki maçta da görülen sıkıntıları var. Özellikle duran toplar. Bunları değerlendirecek organizasyonları yapmalı ve gerekli olan sonucu almalıyız." 

Şükürler olsun yarabbim 

Hollanda'da devam eden Dünya Gençler Şampiyonası'nda dün gece oynanan karşılaşmalarda sürpriz sonuçlar alındı. 
Turnuvanın şans verilmeyen ekiplerinden Suriye, şampiyonluk parolasıyla E Grubu'ndaki maçlarına başlayan İtalya'yı 2-1'lik skorla devirdi. 37. dakikada Alhoussain ile perdeyi açan Suriye, 70'te Hamwi'nin sayısıyla rahatladı. 73'te İtalya, Coda ile fileleri havalandırmasına rağmen beraberliği bulamadı. Karşılaşma sonrası büyük sevinç yaşayan Suriyeli oyuncular saha içinde secde ederek, şükür duasında bulundular. Bu sonuçla İtalya, ikinci maçından da puan alamayarak, gruptan çıkma şansını mucizeye bıraktı. 
Günün diğer sürprizini ise Nijerya'yı 2-1 yenen Kuzey Kore gerçekleştirdi. Kuzey Kore, F Grubu'ndaki ilk galibiyetine ulaştı. Diğer sonuçlar şöyle Japonya - Benin 1-1, Avustralya - Hollanda 0-3, Kanada - Kolombiya 0-2, İsviçre - Brezilya 0-1. 


</TEXT>
</DOC>
