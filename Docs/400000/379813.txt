<DOC>
<DOCNO> 379813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/guncel/gun03.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Etek boyu'na dikkat 
</HEADLINE>
<TEXT>


Milli Eğitim Bakanlığı bir genelge yayımlayarak, kız öğrencilerin eteklerini belden kıvırarak boylarını kısaltmamasını, erkeklerin ise kravatlarını atkı gibi boyunlarına asmamasını istedi 

ANKARA Milliyet 

Milli Eğitim Bakanlığı MEB , ilk kez yayımladığı bir genelgeyle öğrenci, öğretmen ve diğer personelin yönetmeliklere uygun giyinmesini istedi. Genelgede, okullarda rastlanan olumsuz örnekler, "gömleğin pantolonun üzerine çıkarılması, kravatın atkı gibi boyna atılması, eteklerin belden katlanarak etek boyunun diz üstünden çok yukarılara çekilmesi" sıralaması yapıldı. 
MEB Müsteşarı Necat Birinci imzasıyla yayımlanan genelgede, "bakanlığa personel, veliler ve öğrencilerden, doğrudan ya da basın yoluyla okullardaki kılık kıyafete ilişkin yakınmalar geldiği" belirtildi. Öncelikle öğretmenlerin kullanışlı, sade, düzenli ve temizliği esas alan giyimleriyle öğrencilere örnek olması gerektiği vurgulanan genelgede, okul yönetiminin öğrenciler ve velilerle işbirliği sağlayarak uygun olmayan kıyafetler konusunda önlem alması istendi. Kılık kıyafetin yönetmeliklerde düzenlendiği anımsatılan genelgede, "nadiren de olsa, gömleğin pantolonun üzerine çıkarılması, kravatın bel hizasında bağlanması, gömlek yakasının altından bağlanmayıp atkı gibi boyna atılması, eteklerin belden katlanarak etek boyunun diz üstünden çok yukarılara çekilmesi gibi olumsuz örneklere rastlandığına" işaret edildi. Genelgede, yapılacak ilk öğretmenler kurulu toplantısında kıyafeti belirleyen yönetmeliklerin okunup bilgi edinilmesi talimatı verildi. 

Ekonomik olmalı 
Genelgede şu hükümler yer aldı 
Kıyafetler önceden duyurularak hemen her firmadan sağlanabilecek şekilde planlanmalı. Okul arma ve rozeti gibi işaretler mümkün mertebe kıyafet dışında temin edilmeli. Kıyafet yoluyla okula, okul aile birliğine ek gelir ya da promosyon adı altında gelir temini yoluna başvurulmamalı, toplu alıma gidilmemeli. Kıyafetler ekonomik, sade ve pedagojik esaslara uygun olmalı. 

</TEXT>
</DOC>
