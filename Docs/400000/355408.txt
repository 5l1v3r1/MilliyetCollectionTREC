<DOC>
<DOCNO> 355408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/soneko07.html </URL>
<DATE> 2005/06/25/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Bilinçsiz sulama bitkileri 'stres'e sokuyor 
</HEADLINE>
<TEXT>

     Tarım arazilerinde, klasik yöntem olarak değerlendirilen yüzeysel sulama sırasında, suyun hızının yarattığı ''şok'' nedeniyle bitkinin ''strese'' girdiği, bunun da ürün, su ve zaman kaybına neden olduğu bildirildi. 
     Adana Tarım İl Müdürlüğü Çiftçi Eğitim Şube Müdürü Ramazan Bülbül, toprak ve suyun insan ihtiyaçlarının karşılanmasında zorunlu unsurlar olduğunu, ancak verimli değerlendirilmemesi durumunda sonucun zincirleme olarak birbirlerini etkilediğini söyledi. 
     Dünyada mevcut su kaynaklarının büyük bir kısmının tarımsal sulamada kullanıldığını, dünya nüfusunun üçte birinin yeterli ve sağlıklı su kaynaklarına sahip olmadıklarından sıkıntı yaşadığını vurgulayan Bülbül, Türkiye'nin ise zenginliği nedeniyle bu açıdan şanslı bir bölgede yer aldığına dikkati çekti. 
     Ancak, Türkiye'deki kaynakların rasyonel kullanılmamasının önümüzdeki yıllarda sıkıntı yaratacağını belirten Bülbül, ''Ülkemizdeki su tüketiminin yüzde 75'i tarım sektöründe kullanılmaktadır. Bu bakımdan tarımda suyun etkin şekilde kullanımı önem taşımaktadır'' dedi. 
     Bulbül, bilinçsiz kullanımın zengin su kaynaklarının yanı sıra ürün ve zaman kaybına da neden olduğunu belirterek, şöyle konuştu 
     ''Adana'da ekilebilir toplam arazi 9 bin hektar düzeyinde ve bunun yüzde 40'ı sulanabilir özellikte. Sulanabilir arazinin yüzde 70'inde yüzey sulama, yüzde 25'inde yağmurlama ve yüzde 5'inde ise damla sulama yöntemi uygulanmaktadır. 
     Yüzeysel uygulamada suyun hızının yarattığı şok, bitkiyi strese sokuyor. Bu yöntemde bitkinin suya boğularak kökünün hava almaması sonucu ortaya çıkan stres, ürün kaybına yol açıyor. Bu da hem üretici hem de ülke ekonomisi açısından olumsuzluk yaratıyor. Damla sulama ve yağmurlama sistemi toprağı ve bitkiyi rahatlatıyor, su, ürün ve zaman kaybını önlüyor ve verimi artırıyor.'' Modern sistemin hastalık ve zararlılarla mücadeleyi kolaylaştığını, yabancı ot gelişiminin azalttığını, iş gücü ve enerji tasarrufu sağlandığını kaydeden Bülbül, ''Klasik uygulamada, damla sulama yöntemine göre yüzde 30-40 daha fazla ürün kaybı yaşanıyor. ayrıca, aynı suyla klasik yöntemdekinin 10 katı alanı sulamak mümkün oluyor. Sadece bunlar bile son derece dikkati çekici veriler olarak karşımıza çıkıyor'' diye konuştu. 
     Bülbül, modern sulama tekniklerinin yaygınlaştırılmasına çalıştıklarını, bu konuda çiftçi eğitimine önem verdiklerini, böylelikle de sulama suyundan tasarruf sağlayarak mevcut potansiyelle daha fazla arazinin sulanmasını hedeflediklerini sözlerine ekledi. 
     
</TEXT>
</DOC>
