<DOC>
<DOCNO> 392194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sonsiy05.html </URL>
<DATE> 2005/11/04/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Danıştay'dan "laiklik" dersi 
</HEADLINE>
<TEXT>

     Danıştay, öğrencilere "türban takın" baskısında bulunan iki öğretmenin başka okullara atanmasını uygun buldu. 
     Biri Bursa, diğeri Balıkesir’de iki ayrı okulda öğretmenlerin eliyle kız öğrenciler üzerinde gerçekleştirilen "türban" baskısına Danıştay dur dedi. Danıştay, öğretmenlerin "laiklik karşıtı" eylemleri nedeniyle başka okullara yapılan atamasının hukuka uygun olduğunu kararlaştırdı. 
     
     KARMA EĞİTİMİ İÇİNE SİNDİREMEYEN ÖĞRETMEN 
     Balıkesir İl Merkezi İmam Hatip Lisesi ve Anadolu İmam Hatip Lisesi’nde Müdür Başyardımcısı olarak görev yapan öğretmen, kız öğrencilerin türban takmaması ile karma eğitimi hazmedemediğini söyleyerek, türbanı savundu. Öğretmen daha sonra il dışında başka bir okula naklen atandı. 
     Bursa 2’nci İdare Mahkemesi, işlemin iptaline karar verdi. Kararın temyiz edilmesi üzerine dosya Danıştay’a taşındı. Danıştay 2’nci Dairesi, kararında, "Eğitim ve öğretimde, dinsel inanca devlet gücünün özel bir katkı vermesi düşünülemez. Laiklik bir bütündür. Özellikle eğitim-öğretim alanında laikliğe bağlılık ve saygı ulusun geleceği açısından da üzerinde önemle durulacak bir konudur" ifadelerine yer verdi. Kararda, eğitim ve öğretim faaliyetinin temel ilkelerinin Atatürk ilke ve inkılaplarına bağlılık, laiklik, çağdaşlık ve bilimsel olduğuna dikkat çekildi. 
     Kararda, öğretmenlerin görevlerini Türk milli eğitiminin amaçlarına ve temel ilkelerine uygun olarak ifa etmekle yükümlü oldukları belirtildi. Kararda, laiklik ilkesine aykırı eylemleriyle, görev yaptığı okuldaki eğitim ve öğretim faaliyetlerini olumsuz biçimde etkilediği açık olan öğretmenin, il dışında başka bir okula naklen atanması işleminde aykırılık bulunmadığı kaydedildi. 
     
     ÖĞRENCİLERE "KAPANIN" BASKISI 
     Bursa’da görev yapan bir öğretmen, öğrencilerine "türban takarak derse girin" diye baskı yaptı. Bu durum, Bursa İlköğretim müfettişleri tarafından belirlendi. Öğretmen, öğrencilerin türban takması konusunda okul müdürü ve Milli Eğitim Müdürlüğü yetkilileriyle de tartıştı. Öğretmene ihtar ve bir yıl kademe ilerlemesinin durdurulması cezası verildi. 
     Öğretmen, başka bir okula da atandı. 
     Öğretmen, nakil işleminin iptali için idare mahkemesine dava açtı. Mahkeme, işlemin iptaline karar verdi. 
     Kararın temyiz edilmesi üzerine dosya Danıştay’a taşındı. 
     Danıştay 2’nci Daire, "Okulda huzur ortamının bozulmaması ve ileride doğması muhtemel ciddi olayların önlenmesi amacıyla başka bir okula atanmasında hukuka aykırılık bulunmadığına karar vererek, yerel mahkemenin kararını bozdu. 
     
</TEXT>
</DOC>
