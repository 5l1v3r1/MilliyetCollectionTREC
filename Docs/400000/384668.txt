<DOC>
<DOCNO> 384668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/siyaset/siy08.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ruhban okulu' tartışması 
</HEADLINE>
<TEXT>


ANKARA Milliyet 


Milli Eğitim Bakanı Hüseyin Çelik'in Heybeliada Ruhban Okulu'nun açılmasına ilişkin Milliyet'te dün yer alan sözleri, hükümet kanadında tartışma yarattı. 
Bürokratlar arasında görüşmelere neden olan haberle ilgili MEB yetkilileri, "Bakanlık için sıkıntı yarattı" görüşünü dile getirdi. Çelik, "Çerçeve Belgesi'nde inanç özgürlüğü ve azınlık hakları ifadelerinin bulunması ruhban okulunun açılması tartışmalarını gündeme getirir mi " sorusu üzerine, "Kapalı kalması doğru değil. Bana kalsa, 24 saatte açarım" dedi. MEB Basın Halkla İlişkiler Müşavirliği'nden yapılan açıklamada, "24 saatte açarız" ifadesinin yanlış anlamaya sebebiyet verebileceği savunularak, Çelik'in ruhban okulunun açılmasına karşı olmadığı vurgulandı. Dışişleri Bakanı Gül, konunun ele alınacağını bildirdi. 



</TEXT>
</DOC>
