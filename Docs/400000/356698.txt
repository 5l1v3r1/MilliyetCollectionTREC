<DOC>
<DOCNO> 356698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonspo29.html </URL>
<DATE> 2005/06/29/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Beşiktaş'ta Ali Tandoğan antrenmanı tamamlayamadı... 
</HEADLINE>
<TEXT>

     Beşiktaş, yeni sezon hazırlıklarını bugün yaptığı antrenmanla sürdürdü. 
     BJK Nevzat Demir Tesisleri'nde Teknik Direktör Rıza Çalımbay yönetiminde yapılan antrenman kondisyon ağırlıklı geçti. 
     Sıcak havanın da etkisiyle oldukça yorulan futbolcular, kısa süreli aralarda suya hücum etti. 
     Antrenmanın ilk dakikalarında belinde ağrı hisseden Ali Tandoğan, Doktor Yalçın Yavuzer'in kontrolünün ardından tesislere girdi. Yavuzer, futbolcunun belinde kas spazmı oluştuğunu, tedavisine başladıklarını söyledi. 
     Siyah-beyazlılar, bu akşam tesislerde kampa girecek. 
     
     AVUSTURYA KAMPI YARIN BAŞLIYOR 
     Siyah-beyazlılar, yeni sezon hazırlıklarını yarından itibaren Avusturya'da sürdürecek. 
     Bu akşam tesislerde kampta kalacak futbolcular, sabah erken saatlerde Münih aktarmalı olarak Avusturya'nın Innsbruck kentine gidecek. Seefeld'de 12 temmuza kadar kalacak siyah-beyazlılar daha sonra Bad Wörishofen'e geçerek 22 Temmuz'a kadar çalışmalarını burada sürdürecek. 
     
</TEXT>
</DOC>
