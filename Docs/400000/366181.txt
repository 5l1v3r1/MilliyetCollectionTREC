<DOC>
<DOCNO> 366181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sontur32.html </URL>
<DATE> 2005/08/01/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
İmarzedeler AKP İlçe Başkanlığı’na yumurta attı 
</HEADLINE>
<TEXT>

     Batık İmar Bankası’ndan tasarruflarını alamayan mudiler, mahkeme kararlarına rağmen paralarının ödenmediği gerekçesiyle AK Parti İzmir Konak İlçe Başkanlığı’na yumurtalı protestoda bulundu. 
     İzmir’deki İmarzedelerin eylem noktası haline gelen bankanın Cumhuriyet Bulvarı üzerindeki kapanan İzmir Şubesi önünde bir araya gelen mudiler, alacaklarının Tasarruf Mevduatı Sigorta Fonu TMSF 
     tarafından ödenmesi talebiyle açtıkları davalar sonucunda, Danıştay ve Anayasa Mahkemesi tarafından verilen kararların uygulanmasını talep etti. Yargı kararlarına rağmen AK Parti Hükümetinin 25 aydır tasarruflarını ödememekte direndiğini ileri süren mudiler, isteklerini iletmek ve bilgi almak amacıyla ilk olarak AK Parti İzmir Milletvekili Tevfik Ensari’nin irtibat bürosuna gitti. Ensari’nin büro dışında olduğunu öğrenen mudiler, burada uzun süre görevlilere zor anlar yaşattı. Tepkilerini büroda bulunan görevlilere gösteren mudiler, Ensari’nin bürosunun kapısını yumrukladı. Mudiler, daha sonra yürüyerek AK Parti Konak İlçe Başkanlığı’na gitti. Yürüyüş sırasında polis engeline takılmamak için slogan atmadan gruplar halinde ilerleyen mudiler, ilçe başkanlığında yapmayı planladıkları eylem için aralarında para toplayarak, yol üzerindeki marketten koliyle yumurta aldı. AK Parti Konak İlçe Başkanlığı’nda da yetkili kimsenin olmadığı yanıtını alan mudiler, getirdikleri yumurtaları parti kapısına atıp kapıyı tekmelediler. Eylemci mudilerin binayı terk etmesinin ardından olay yerine gelen çevik kuvvet, bina çevresinde önlem aldı. Eylemciler, taleplerini içeren basın açıklamasının ardından dağıldı. 
     
</TEXT>
</DOC>
