<DOC>
<DOCNO> 391070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/soneko13.html </URL>
<DATE> 2005/10/31/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Borsada kısa haftaya bakış... 
</HEADLINE>
<TEXT>

     Piyasalar, Ramazan Bayramı dolayısıyla kısa sürecek hafta boyunca, daha çok dış piyasalardaki gelişmeleri takip edecek. 
     Gedik Yatırım'ın haftalık değerlendirmesinde, önceki haftadan yansıyan belirsizliklerle haftaya başlayan endekste sıkışık seyrin devam ettiği, Danıştay'ın Telekom'un satışına onay vermesiyle önemli bir tedirginlik nedeninin ortadan kalktığı kaydedildi. 
     IMF ile uzun zamandır beklenen açıklamanın yapılması, 1. ve 2. gözden geçirmelerin muhtemelen Aralık ayında ele alınacak olması ve Sosyal Güvenlik Yasası'nın 2006 yılı başlarına kalmasının, sadece belirsizliğin biraz daha ötelenmesine neden olduğu ifade edilen değerlendirmede, içerde kısa vadede beklenti yaratabilecek gelişmeler geride bırakılırken, dış gelişmelerin etkisinin de giderek arttığı belirtildi. 
     Ramazan Bayramı dolayısıyla 2.5 gün işlem yapılacak olan haftaya ilişkin piyasalarda çok önemli bir beklenti olmadığı kaydedilen değerlendirmede, ''Önemli belirsizlikler atlatılsa da yeni bir beklenti olmaması dikkatli olmayı gerektiriyor. FED toplantısı, dış piyasalar, petrol fiyatları ve alternatif piyasalar kısa sürecek haftada takip edilmesi gereken konuların başında geliyor. Daha çok dış gelişmelere hassasiyet beklenmeli'' denildi. 
     
</TEXT>
</DOC>
