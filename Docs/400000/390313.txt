<DOC>
<DOCNO> 390313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/magazin/axmag01.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
En iyi kısa film depremden çıktı 
</HEADLINE>
<TEXT>


Mehmet Bahadır Er'in 17 Ağustos depremini işlediği Zilzal, en iyi kısa film ödülünü aldı 

BORA BAĞCIBAŞI 

Sony Pictures Home Entertainment'ın, genç sinemacılara destek amacıyla 1 Haziran - 30 Eylül arasında düzenlediği Ulusal Kısa Film Yarışması'nın ödül töreni önceki gece The Marmara Pera Oteli'nde yapıldı. 
Mehmet Bahadır Er'in 17 Ağustos depremini işlediği filmi "Zilzal", "en iyi film" ve "en iyi deneysel film" dallarında ödüle layık görüldü. Er, en iyi film ödülünü Sony Elektronik Pazarlama Müdürü Evren İnan Kul'dan, diğerini ise Marmara Üniversitesi İletişim Fakültesi Öğretim Üyesi Prof. Dr. Şükran Esen'den aldı. 
"En iyi animasyon film"de, yönetmenliğini Ayçe Kartal'ın yaptığı "Right Side" ödüle layık görüldü. Kartal, ödülünü Sony Pictures Home Entertainment Genel Müdürü Şemsettin Göktaş'tan aldı. 

Türe göre değerleme 
"En iyi belgesel film" seçilen "Dedem Diye Söylemiyorum"un yönetmeni Tayman Tekin ödülünü The Marmara Pera Oteli Genel Müdürü Ata Erensoy'dan aldı. "Filmin Henüz Adı Yok" ise "en iyi kurmaca" dalında ödül aldı. Yönetmen Cenk Özakıncı'ya ödülünü Sony Müzik Pazarlama Müdürü Selim Serezli verdi. Yarışmada filmler kendi türleri içinde değerlendirildi. 



</TEXT>
</DOC>
