<DOC>
<DOCNO> 353569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/spor/spo08.html </URL>
<DATE> 2005/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çifte kavrulmuş 
</HEADLINE>
<TEXT>


Orduspor, tekrar edilen Eskişehirspor maçında farklı galip gelerek şampiyonluğunu ikinci kez kutladı. Mor-Beyazlı taraftarlar sabaha kadar uyumadı, "En büyük Orduspor" tezahüratı tüm caddeleri inletti 

EROL KÜÇÜKOĞLU ORDU 


Ordusporlu gururlu, Ordusporlu onurlu... Eskişehirspor maçının tekrar kararıyla moralleri bozulan, buna rağmen daha da hırslanan Mor - Beyazlılar, hak ettiği İkinci Lig A Kategorisi'ne yükselmenin mutluluğunu sabaha kadar eğlenerek kutladı. 
Aslında bu Orduspor için ilk değildi. Karadeniz ekibi, ligin sonunda kazandıkları Zonguldakspor karşılaşmasının ardından şampiyonluğunu kutlamıştı. Ancak Tahkim Kurulu, Eskişehirspor maçının tekrar edilmesini istedi. Zafere inanan Mor - Beyazlılar için fark etmedi... Bunu da kazanıp, işi bitirdiler. Samsun'da oynanan maç sonrası Ordu'ya konvoylar halinde dönen şampiyon takımın futbolcuları, havai fişek ve sevgi gösterileriyle karşılandı, omuzlara alındı. 
Şampiyonluk şarkılarının söylendiği Belediye Meydanı'ndaki kutlamalar sırasında halaylar çekildi. Kemençenin çalınmasıyla da binlerce kişi horon tepti. Futbolcular ve teknik heyet, Belediye Binası Balkonu'nda halkı selamlarken, taraftarlar da "En büyük Orduspor" tezahüratlarıyla ortalığı inletti. Mor - Beyaz renklerle süslenen kentte, taraftarlar sabaha kadar şehir içinde araçlarla tur attı. 

'Sadece zaman kaybettik' 

İSMAİL ÖZTÜRK 

Şampiyon olmuş bir takımın zamansız bir unvan maçına çıktığını vurgulayan Teknik Direktör Yücel İldiz, "Şampiyonluğu kutladık, primler verildi ve çocukları dağıttık. Amerika'ya, oğlumu görmeye gidecektim. Serkan başından ameliyat olmuş, Cüneyt evlenmiş, Şenol da Almanya'ya gitmişti. Diğer çocuklar tatildeydi. Apar topar toplanıp çalışmaya başladık. Ama bu futbolcuları inanılmaz derecede hırslandırdı. Bütün Türkiye gördü. Kimse artık bu konularla ilgili konuşamayacak. Ucuz kahramanlık yapmak isteyenlere, futbol anlamayan insanlara çok güzel cevap verdik" dedi. 
"Fazla sevinmedik. Çünkü zaten şampiyonduk" diyen Yücel İldiz şöyle devam etti 
"Bu maç nedeniyle zaman kaybettik. Şimdi transfere bakacağız." 

Ünye'de ortalık fena karıştı 

Eskişehirspor galibiyetinin zafer sarhoşluğuyla Samsun'dan Ordu'ya yola çıkan Mor - Beyazlılar, Ünye ilçesinde gerginlikle karşılaştı. Aynı il sınırları içinde yer almalarına rağmen futbolda büyük bir rekabet yaşayan iki ekibin taraftarları arasında arbede yaşandı. 
Şampiyonluğunu kutlayarak Ordu'ya gitmeye çalışan taraftarlarla Ünyesporlular arasında kavga çıktı. Atılan taş ve bira şişelerinden 10 kişi hafif yaralandı. 
Kargaşa nedeniyle trafik iki saat kapanırken, olaylar emniyet güçlerinin müdahalesiyle daha fazla büyümeden önlendi. Kavgalar, şampiyonluk coşkusunu yaşayan Mor - Beyazlılar'ı üzerken, zafer gecesine gölge düşürdü. 
Ligi altıncı sırada tamamlayan Ünyespor, Ordu'daki karşılaşmada 1-1 berabere kalmış, sahasında ise rakibine 2-0 ile boyun eğmişti. 

'Masa başında olmuyor' 

Başkan Şükrü Bodur, "Futbol sahada oynanıyor" diye konuştu, şampiyonluklarını bir kez daha tescil ettiklerine dikkat çekti 

Tahkim Kurulu'nun "tekrar" kararının ardından, protesto olarak takımı sahaya çıkarmamayı bile düşünen Orduspor Başkanı Şükrü Bodur, Eskişehir galibiyetiyle şampiyonluklarını bir kez daha tescil ettiklerini söyledi. 
Zor bir karşılaşma geçirdiklerini ifade eden Bodur, "Belki de 10-0 kazanılacak maçtan dört farkla ayrıldık. Ama bu işlerin masa başında olmayacağını gösterdik. Her şeye rağmen futbol sahada oynanıyor. 91. dakikada belli oluyor. İnşallah artık böyle olaylar yaşanmaz" diye konuştu. 
Futbol Federasyonu Başkanvekili Şekip Mosturoğlu'nun bile "Orduspor'un hakkı yendi" diye resmen açıklama yaptığını hatırlatan Mor - Beyazlılar'ın patronu, "Futbolculara ve teknik heyete şükran borçluyuz" yorumunu yaptı. 


</TEXT>
</DOC>
