<DOC>
<DOCNO> 370278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonsiy04.html </URL>
<DATE> 2005/08/16/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
AKP'nin gururu Asgari ücretliye 10 tavuk 
</HEADLINE>
<TEXT>

     AKP, kuruluşunun 4’ncü yılını çeşitli etkinliklerle kutlarken, iktidarları döneminde asgari ücretlinin daha iyi ücret aldığını göstermek için ilginç yöntemler geliştirdi. AKP konuyla ilgili olarak, bir asgari ücretlinin maaşıyla 2004 yılında 99 tavuk aldığını, 2005’te ise bunun 10 adet daha artarak 109’a çıktığını saptadı. 
     AKP, yayın organı olan Türkiye Bülteni’nde, haziran ayı ürün fiyatları baz alınarak ve enflasyonun sokağa nasıl yansıdığıyla ilgili olarak ürün bazında yıllar itibariyle karşılaştırma yapan bir araştırma yayımladı. 
     Bülten’de, ürünlerin 5 Nisan kararlarının alındığı kriz dönemi olarak bilinen 1994’ten bu yana fiyat düzeyleri verilerek karşılaştırıldı. Araştırmada, YTL’nin aşırı değerli olması nedeniyle reel ücret ya da alım gücü belirlemesinde gerçek durumu yansıtmaktan uzak olmasına karşın dolar bazında karşılaştırma yapılması dikkat çekti. 
     Araştırmada, 2002 yılında 156 dolar olan net aylık asgari ücret, 2003’te 204 dolar ve 2004’te ise 303.4 dolar olduğu anımsatıldı. 
     Araştırmaya göre, AKP iktidarı dönemi içinde bir asgari ücretli eline geçen aylığıyla 2004 yılında 99 tavuk alabilirken 2005’te bu sayı 109 tavuğa yükseldi. Yine asgari ücretli bir ayda eline geçen paranın tümüyle 2003’te 185, 2004’te 254 ve 2005’te ise 289 ekmek satın alabiliyor. Buna 
     göre, asgari ücretli 2005 yılı haziran ayında, geçen yılın aynı dönemine göre 35 ekmek daha fazla alabildi. 
     
     DİE KARŞI ÇIKMIŞTI 
     Devlet İstatistik Enstitüsü, 8 Temmuz 2005’te yaptığı Tüketici Fiyat Endeksi’yle ilgili açıklamasında ise şöyle denilmişti 
     "Öncelikle belirtmek gerekir ki enflasyonda düşüş, mal ve hizmetlerin fiyatlarının düşmesi değil, fiyatların artış hızlarının düşmesi anlamına gelmektedir. Ülke ekonomisinde bir ay içinde, bazı malların fiyatları yükselir, bazılarının düşer, bazılarının da değişmez. Bireylerin birkaç malın fiyatına bakarak, ülke genelinde ortalama fiyatların nasıl seyrettiği konusunda sağlıklı bilgi sahibi olmaları mümkün olmadığı için, genel fiyat hareketlerini ölçmek üzere endeksler oluşturulur." 
     
</TEXT>
</DOC>
