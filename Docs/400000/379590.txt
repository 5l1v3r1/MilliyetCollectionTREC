<DOC>
<DOCNO> 379590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sondun08.html </URL>
<DATE> 2005/09/19/ </DATE>
<TIME> 04.20 </TIME>
<AUTHOR>  </AUTHOR>
<HEADLINE>
ABD'deki Türk toplumundan Katrina felaketzedelerine anlamlı yardım 
</HEADLINE>
<TEXT>

     Bülent Keneş 

New York’ta ABD’nin güney sahillerindeki üç eyaleti vuran Katrina felaketinin mağdurları yararına düzenlenen yardım konserinde yarım milyon 500 bin dolarla ABD’de yaşayan Türk toplumu en fazla bağışta bulunan katılımcı oldu. 
     "Higher Ground Kasırga Yardım Fonu" tarafından düzenlenen yardım konserine başta BM Genel Sekreteri Kofi Annan olmak üzere ABD’nin iş, sanat, siyaset ve medya çevrelerinden pek çok önde gelen ismi katıldı. 
     Yaklaşık bin kişinin katıldığı gecenin biletleri 10 bin dolardan satıldı. 
     Sunuculuğunu Laurence Fishburne’ün yaptığı gecede, 500 bin dolarla en yüksek bağışı veren Türk toplumu adına sahneye davet edilen Türkiye’nin New York Başkonsolosu Ömer Önhon kısa bir konuşma yaptı. 
     1999 yılında Türkiye’deki depremde 20 bine yakın insanın öldüğünü hatırlatan Önhon, dolayısıyla Türk toplumunun doğal afetin ve acılarının ne olduğunu çok iyi bildiğini ifade etti. 
     Türk halkının Amerikan halkının acısını paylaştığını kaydeden Başkonsolos Önhon, felaketin sebep olduğu acıların hafifletilmesine ve yaraların sarılmasına yardımcı olacağı ümidiyle ABD’deki Türk toplumu adına Türkiye’nin 500 bin dolarlık katkıda bulunduğunu açıkladı. Önhon, gecede yapılan en büyük bağışın yanı sıra Türkiye’nin ve Türk Kızılay’ının da ABD’ye ve ABD Kızılhaç’ına 3 milyon dolarlık bir yardımda bulunduğunu hatırlattı. Gecenin en büyük bağışını veren Türk toplumu, salondaki seçkin misafirler tarafından uzun süre alkışlandı. 
     Gecede 200 bin dolar bağışta bulunarak ikinci en büyük bağışçı bir Vakfın eş-başkanları Harry Belafonte ve Danny Glover da sahneye çıkarken, üçüncü olarak da Robert De Niro sahneye davet edildi. 
     Geceye katılan dünyaca ünlü sinema ve müzik sanatçıları arasında Robert De Niro, Robin Williams, Bill Cosby, Elvis Castello, Herbie Hancock, Norah Jones, Wynton Marsalis, Merryl Streep, Danny Glover, Nicole Taylor, Eric Reed, Dianne Reeves, Brandon Ross ve Paul Simon da yer aldı. 
     New York’un ünlü kültür-sanat merkezlerinden "Home of Jazz At Lincoln Center"da düzenlenen gecede verilen konser ve bu kapsamda yapılan bağışlar, başta PBS olmak üzere birçok Amerikan televizyonu tarafından naklen yayınlandı. 
     
</TEXT>
</DOC>
