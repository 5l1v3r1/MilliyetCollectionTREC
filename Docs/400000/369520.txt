<DOC>
<DOCNO> 369520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sonsiy01.html </URL>
<DATE> 2005/08/13/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Memur sendikaları Pazartesi toplu görüşme masasına oturacak... 
</HEADLINE>
<TEXT>

     Memur sendikaları, 15 Ağustos Pazartesi günü toplu görüşme masasına oturacak. 
     4688 Sayılı Kamu Çalışanları Sendikaları Yasası uyarınca, 11 işkolunda yetkili memur sendikaları ve yetkili konfederasyon ile hükümet arasında yürütülecek görüşmelerin ilk turu, Pazartesi günü saat 14.00'de Başbakanlık Merkez Bina'da yapılacak. 
     Toplu görüşmelere kamu çalışanları adına Türkiye Kamu-Sen'e bağlı Türk Büro-Sen, Türk Enerji-Sen, Türk Sağlık-Sen, Türk Tarım Orman-Sen, Türk Ulaşım-Sen, Türk Haber-Sen, Türk İmar-Sen KESK'e bağlı Eğitim-Sen, Tüm Bel-Sen ve Kültür-Sen ile Memur-Sen'e bağlı Diyanet-Sen katılacak. 
     Toplu görüşme masasında, en fazla yetkili sendikaya sahip olması dolayısıyla Türkiye Kamu-Sen başkanlığında yürütülecek toplu görüşmelerde, KESK ve Memur-Sen konfederasyonlarının temsilcileri de hazır bulunacak. 
     Toplu görüşmeleri hükümet adına, Kamu İşveren Kurulu yürütecek. 
     Görüşmelere, kamu çalışanları ve Kamu İşveren Kurulu, eşit sayıda temsilci ile katılacak. 
     Toplu görüşmeler, kamu görevlileri için uygulanacak katsayı ve göstergeler, aylık ve ücretler, her türlü zam ve tazminatlar, fazla çalışma ücretleri, harcırah, ikramiye, lojman tazminatı, doğum, ölüm ve aile yardımı ödenekleri, tedavi yardımı ve cenaze giderleri, yiyecek ve giyecek yardımları ile bu mahiyetteki diğer etkinlik ve verimlilik artırıcı yardımları kapsayacak. 
     
     ZAMDA ANLAŞILAMIYOR 
     Yasaya göre, görüşmelerin 15 gün içinde sonuçlanması gerekiyor. Görüşmelerde anlaşma sağlandığı takdirde, taraflar arasında mutabakat metni imzalanarak, Bakanlar Kurulu'na sunulacak. 
     Anlaşmazlık durumunda ise Yüksek Hakem Kurulu Başkanı ve 4 öğretim görevlisinden oluşan Uzlaştırma Kurulu devreye girecek. Kurulun 5 gün içerisinde vereceği karara tarafların katılmaları halinde, sonuç mutabakat metni olarak Bakanlar Kurulu'na sunulacak. Tarafların kurulun kararına katılmaması durumunda, anlaşma ve anlaşmazlık konularının tümü, Bakanlar Kurulu'na gönderilecek. 
     Geçen 3 yılda maaş artışı konusunda taraflar uzlaşmaya varamamış, artış oranları Bakanlar Kurulu tarafından belirlemişti. 
     
     TALEPLER 
     Konfederasyonlar, işçi konfederasyonları, siyasi partiler ve sivil toplum örgütlerine yaptıkları ziyaretlerle kamuoyu desteği sağlamaya çalışırken, taleplerini de netleştirdi. 
     Türkiye Kamu-Sen, memur maaşlarının yoksulluk sınırı olarak açıkladığı 880 YTL'ye çekilmesini istiyor. KESK ise en düşük memur maaşının ''temel ücret'' olarak sunduğu 950 YTL'ye çıkarılmasını talep ediyor. Memur-Sen de en düşük memur maaşının 950 YTL olması görüşünde. 
     Konfederasyonlar, toplu görüşme masasında ayrıca, kamu çalışanlarına grevli toplusözleşme hakkının bir an önce tanınmasını ve kamuda farklı kurumlarda aynı statüde çalışanların maaşlarındaki farklılıkların giderilmesini gündeme getirecek. 
     Memur sendikaları konfederasyonları kamuda ''eşit işe eşit ücret'' ilkesinin yaşama geçirilmesini talep ederken, Türkiye Kamu-Sen, bu amaçla düşük ücret alan kamu çalışanları için ''denge tazminatı'' isteyecek. 
     Konfederasyonlar görüşmede ayrıca, çalışma koşullarının iyileştirilmesi, sendikal faaliyetlerin önündeki engellerin kaldırılması, Kamu Personel Rejimi Yasa Tasarısı'nın bir an önce açıklanması yönündeki isteklerini, hükümet temsilcilerine iletecekler. 
     Konfederasyonlar, görüşmeler boyunca yapacakları eylemlerle de pazarlık güçlerini artırmaya çalışacak. 
     Öte yandan, taleplerini ortaklaştırmak için 3 Ağustos'tan bu yana çeşitli kereler bir araya gelen konfederasyon temsilcilerinin çalışmalarının olumlu sonuç vermesi ve temel taleplerde Kamu İşveren Kurulu karşısına ortak bir metinle çıkılması bekleniyor. 
     
</TEXT>
</DOC>
