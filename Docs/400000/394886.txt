<DOC>
<DOCNO> 394886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur22.html </URL>
<DATE> 2005/11/14/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
YYÜ'de Arpalı için tören düzenlendi 
</HEADLINE>
<TEXT>

     Yüzüncü Yıl Üniversitesi YYÜ Genel Sekreter Yardımcısı Enver Arpalı için YYÜ Yerleşkesi’ndeki Rektörlük binası önünde tören düzenlendi. 
     Tutuklu bulunduğu Van M Tipi Cezaevi’nde intihar eden YYÜ Genel Sekreter Yardımcısı Enver Arpalı için YYÜ Yerleşkesi’nde düzenlenen törene, YYÜ Rektörvekili Prof. Dr. Ali Fuat Doğu, YYÜ Rektör Yardımcısı Prof. Dr. Ayşe Yüksel, Rektör Yücel Aşkın’ın eşi Oya Aşkın, Tıp Fakültesi Genel Sekreteri ve Milli Eğitim Bakanı Hüseyin Çelik’in ağabeyi Ramazan Çelik ile fakülte dekanları ve 200’e yakın öğretim elemanı katıldı. 
     Törende konuşan YYÜ Rektörvekili Prof. Dr. Ali Fuat Doğu, dün meydana gelen elim olay sonucu üniversitede uzun yıllar hizmet etmiş Arpalı’yı kaybettiklerini anımsatarak, "Acımız, üzüntümüz bu açıdan tarif edilemez" dedi. 
     Arpalı’nın özgeçmişi hakkında bilgi veren Doğu, şunları söyledi 
     "20 yıldır üniversitemizin gelişmesinde çeşitli hizmetlerde bulunan Enver Arpalı’yı maalesef kaybettik. Büyük acı içindeyiz. 
     Kendisi onurlu, gururlu, dürüst bir arkadaşımızdı. Onu hep bu güzel vasıflarıyla hatırlayacağız. Bu vesileyle merhuma Tanrıdan rahmet, kederli ailesine başsağlığı diliyoruz. Hepimizin başı sağolun." Arpalı’nın cenazesi İskele Cami’nde kılınacak ikindi namazının ardında, İskele Mezarlığı’nda toprağa verilecek. 
     
</TEXT>
</DOC>
