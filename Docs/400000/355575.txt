<DOC>
<DOCNO> 355575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/yasam/axyas01.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li milletvekilinin villasına özel asfalt 
</HEADLINE>
<TEXT>


Birkaç yıldır ilgi bekleyen Bolu'nun Sarıcalar köyü yolu, AKP'li Milletvekili Mehmet Güner'in villasının bitmesine birkaç ay kala AKP'li belediye tarafından asfaltlandı 

ERSİN ERCAN-TANER BAYAR DHA 

AKP'li Milletvekili Mehmet Güner, Bolu'nun Sarıcalar köyünde, Kaya ailesinin evinin yanındaki arsaya 4 yıl önce villa yaptırmaya başladı. İddiaya göre Kaya ailesi, birkaç yıl önce köyün ana yoluna bağlanan ara yolun asfaltlanması için belediyeye başvurdu, ancak asfalt yapılmadı. Bu arada Güner'in villasının inşaatı tamamlandı ve iç donanımıyla çevre düzenleme işine geçildi. 

45 ton asfalt kullanıldı 
Villanın önü ve köy yoluna bağlı olan yaklaşık 50 metrelik ara yol da önceki gün Bolu Belediye Başkanlığı'na bağlı Asfaltlama Şantiyesi ekiplerince asfaltlandı. Ekipler önce, daha önce mucur dökülerek düzeltilen villanın önünü, daha sonra da ara yolu 45 ton asfalt kullanarak asfaltladı. 

'Vatandaşı ayırmıyoruz' 
"Milletvekilinin evinin önünün asfaltlanmaması gibi bir durum mu var " diye soran Belediye Başkanı Alaaddin Yılmaz ise, "Biz asfaltladığımız alanları, 'Bu kimin evi ' diye bakmadan asfaltlıyoruz. Bu, belediye olarak görevimiz. Herkesin evinin önünü asfaltlarız. Biz vatandaşlarımızı, 'milletvekili ya da milletvekili değil' diye ayırmıyoruz" diye konuştu. 

3-5 ay içinde taşınacak 
AKP'li Güner de villanın inşaatına 4 yıl önce başlandığını ve 2 yıl önce dönemin CHP'li Belediye Başkanı Yüksel Ceylan zamanında belediyeye başvurarak ara yolu açtırdığını söyledi. Güner, "Altyapısı için gerekli tüm işlemleri yaptırdım. İç donanımı yapılıyor. 3-5 ay içinde oraya taşınmayı düşünüyorum. Altyapı hizmeti sunmak belediyenin görevi. 2 yıl önce açılan yolu belediye şimdi asfaltladı" diye konuştu. 

'Komşu açısından şanslı çıktık' 

Güner'in komşusu Nuray Kaya 50 da yolun asfaltlanması için birkaç yıl önce belediyeye başvurduklarını belirterek şunları söyledi "O zaman yol sadece düzeltildi. Ama asfalt yapılmadı. Milletvekilinin buraya ev yaptırması sonucu biraz şanslıyız." Adını söylemek istemeyen bir başka komşusu da, Güner'in evine yapılan asfalta sevindiklerini dile getirerek, "Şanslıyız. Milletvekili buraya ev yaptırmasaydı asfalt yapılmazdı. Madem asfalt yaptılar, bir de çocuklarımız için park yapsınlar" isteğinde bulundu. 


</TEXT>
</DOC>
