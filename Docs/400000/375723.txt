<DOC>
<DOCNO> 375723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/soneko07.html </URL>
<DATE> 2005/09/05/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
İran Televizyonu Turkcell İrancell için imzayı attı 
</HEADLINE>
<TEXT>

     İran devlet televizyonu, Turkcell'in İran'ın ikinci GSM lisansını almaya hak kazanan İrancell konsorsiyumundaki payının yüzde 49 olmasını kabul eden sözleşmeyi dün imzaladığını bildirdi. 
     İranlı yetkililerin verdiği bilgiye göre 2 milyar dolar değerinde olan GSM lisansını İrancell'in almaya hak kazanmasının ardından, güvenlik gerekçelerini öne süren İranlı muhafazakar milletvekillerinin girişimiyle, Turkcell'in konsorsiyumdaki payının yüzde 70'ten yüzde 49'a düşürülmesi yönünde bir yasa çıkartılmıştı. İran Turkcell'e bunu kabul ettiğini belirten sözleşmeyi imzalaması için düne kadar süre vermişti. 
     İran televizyonu dün geç saatlerde verdiği haberinde, "İrancell konsorsiyumundaki yerli ve yabancı ortaklar, birkaç dakika önce imzayı attılar" dedi. 
     Turkcell'in bu durumu kabul etmemesi halinde lisans hakkı, ihalede ikinci gelen Güney Afrikalı MTN şirketine verilecekti. 
     Nüfusu yaklaşık 67 milyon olan İran'da şu anda 5.6 milyon cep telefonu kullanıcısı bulunuyor. Bu nedenle, nüfusunun üçte ikisi 30 yaşın altında bulunan İran, en büyük büyüme potansiyeli görülen pazarlardan biri olma özelliğine sahip. 
     İran televizyonu haberinde ayrıca, İrancell'in faaliyetlerine mart ayında başlamasının beklendiğini bildirdi. 

REUTERS 

     
</TEXT>
</DOC>
