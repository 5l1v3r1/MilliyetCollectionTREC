<DOC>
<DOCNO> 373946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonyas10.html </URL>
<DATE> 2005/08/29/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Yerli turistin seyahat alışkanlıkları değişiyor... 
</HEADLINE>
<TEXT>

     Türkiye Seyahat Acentaları Birliği’nin TÜRSAB İç Turlar Pazarı Anketi’ne göre, yerli turistlerin 2002 yılında yüzde 61.9 olan deniz, güneş ve kum turizmi payı, 2004 yılında yüzde 39’a geriledi. 
     TÜRSAB AR-GE Departmanı, 28 seyahat acentesinin 2004 yılında hizmet verdiği yerli turistin profili ve seyahat alışkanlıkları ile önceki yıllardaki alışkanlıklarını içeren "TÜRSAB İç Turlar Pazarı-2004" adlı anketin sonuçlarını karşılaştırdı. 
     AA muhabirinin karşılaştırmalı anketten derlediği bilgiye göre, seyahat acentelerinin yerli müşteri sayısı, geçen yıl yüzde 27 oranında arttı. Karşılaştırmalı anket, iş ve günübirlik turlar segmentlerinde çok ciddi bir büyüme olduğunu ve orta gelirli kesimin tekrar seyahat etmeye başladığını gösterdi. 
     Anket ayrıca, seyahat acentelerinin müşterileri arasında Akdeniz ve Ege dışındaki bölgelerin payının yükseldiğini ve yerli turistlerin taksitli ödemelere ilgisinin gittikçe arttığını ortaya koydu. 
     İç turlar pazarında aktif olup TÜRSAB anketine katılan 28 seyahat acentası 2003 yılında 117 bin 93 müşteriye hizmet verirken, 2004 yılında bu rakam 148 bin 678’e yükseldi. 
     
     YERLİ TURİSTTEKİ DEĞİŞİM 
     Anket sonuçlarına göre, seyahat acentelerinden hizmet alan yerli turistler, 2004 yılında seyahatlerinde en çok yüzde 40 oranında Akdeniz’i, yüzde 25 oranında da Ege’yi tercih etti. Ancak bu anketin sonuçları, 2002 yılında yapılan diğer anketin sonuçları ile karşılaştırıldığında, yerli turistin Akdeniz ve Ege’yi toplam yüzde 78 olan tercih oranının, yüzde 65’e düştüğü görüldü. 
     Yerli turistlerin Marmara Bölgesi’ni tercih oranı yüzde 6.3’ten yüzde 12.1’e, İç Anadolu’yu tercih oranı yüzde 8’den yüzde 9’a, Doğu ve Güneydoğu Anadolu’yu tercih oranı ise yüzde 1.5’tan yüzde 3’e yükseldi. Karadeniz’in payı ise, 2002’de yüzde 7.7 iken, 2004 yılında yüzde 6.6’ya geriledi. 
     
     GÜNEŞ, DENİZ VE KUMUN PAYI DÜŞÜYOR 
     Gecelemeli turlar bazındaki anket sonuçlarının değerlendirilmesinde, yerli turistin güneş, deniz ve kum tatillerinin payı 2000 yılında yüzde 62.3, 2002 yılında yüzde 61.9 iken, bu pay 2004 anketinde yüzde 39’a düştü. 
     Anket verilerine göre, yerli turistin kültür turlarının payı 2002 yılında yüzde 12 iken, 2004 anketinde bu oran yüzde 23’e yükseldi. 
     Termal sağlık turlarının payı ise, 2002 yılında yüzde 3.7 iken, 2004 yılında yüzde 7’ye çıktı. Hafta sonu doğa ve şehir turlarının 
     payları da yüzde 2’den yüzde 6’ya yükseldi. 
     
     ÜCRETLİ KESİM AZALDI 
     Gecelemeli ve günü birlik turlar bazında yapılan değerlendirmeye göre, seyahat acentelerinin yerli müşteri profiline bakıldığında, ücretli kesimin oranı gittikçe düştü. 2000 yılında yapılan anket sonuçlarına göre yerli turistler arasında ücretli kesimin oranı yüzde 41 iken, 2004 yılı anketinde bu oran yüzde 30’a geriledi. 
     Buna karşın, serbest meslek mensuplarının payı yüzde 22’den yüzde 33’e, emeklilerin oranı yüzde 11’den yüzde 31’e yükseldi. 
     
     3-4 YILDIZLI TESİSLERE İLGİ ARTTI 
     Seyahat acentelerinin iç turlar pazarında tesis tipleri tercihlerine göre 2000, 2002 ve 2004 anketlerinin karşılaştırmaları da ilginç sonuçlar ortaya çıkardı. 
     Anket sonuçlarına göre, 5 yıldızlı tesisleri tercih eden yerli turistlerin oranı 2000 yılında yüzde 40 ve 2002 yılında yüzde 73 iken, 2004 yılında bu oran yüzde 30’a düştü. 
     Buna karşın, 2000 yılında yüzde 54.5 olan 3-4 yıldızlı tesisleri tercih edenlerin payı, 2002 yılında yüzde 19.2’ye düştü. 2004 yılında yerli turistlerin bu tercihi tekrar yükselerek yüzde 41.2’ye çıktı. Bu veriler, orta gelirli kesimin tekrar seyahat etmeye başladığının bir göstergesi olarak değerlendirildi. 
     
     OTOBÜSÜN PAYI ARTTI 
     Yerli turistlerin seyahatlerinde kullandıkları araçların paylarına bakıldığında ise, 2002 anketinde yüzde 52 olan en gözde ulaştırma şekli "kendi aracı ile seyahat" iken, 2004 yılı anketinde bu oran yüzde 26’ya düştü. Otobüsün payı ise aynı dönemlerde yüzde 35’ten yüzde 58’e yükseldi. 
     Bu seyahatlerde uçak tercihinin oranı ise 2002 yılında yüzde 13 iken, 2004 yılında yüzde 15’e yükseldi. 
     
     TAKSİTLE TATİL TERCİHİ ARTTI 
     Seyahate çıkılan döneme göre yapılan karşılaştırma, yerli turistin seyahatlerinde yaz aylarını tercih ettiğini gösterdi. 2002 yılında Haziran-Eylül dönemini tercih edenlerin payı yüzde 67 iken, 2004 yılında bu oran yüzde 75’e çıktı. Buna karşın Kasım-Mart döneminin payı yüzde 14’ten yüzde 12’ye geriledi. 
     Anket sonuçları ayrıca yerli turistlerin satın aldıkları seyahatlerin bedelini öderken taksitli ödemeye gittikçe daha çok başvurduğunu ortaya çıkardı. 2002 yılında kredi kartı ve taksit kartları ile taksitli ödemeyi tercih edenlerin oranı yüzde 61 iken, bu oran 2004 yılında yüzde 71’e yükseldi. 
     
     REZERVASYON SÜRESİ UZADI 
     Gecelemeli paket turlar ve iş seyahatleri bazındaki anket verileri değerlendirildiğinde, 2002 yılında seyahatten önceki son hafta içinde rezervasyon yaptıranların oranı yüzde 41 iken, 2004 anketinde bu oran yüzde 22’ye geriledi. 
     Rezervasyonunu seyahate çıkmadan 1 ay önce yaptıranların oranı 2002 yılında yüzde 1 iken, 2004 yılında bu oran yüzde 67’ye çıktı. 
     
</TEXT>
</DOC>
