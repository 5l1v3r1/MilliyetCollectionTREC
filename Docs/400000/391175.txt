<DOC>
<DOCNO> 391175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sontur16.html </URL>
<DATE> 2005/10/31/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Rektör Aşkın'ın tutuklanmasına yarı çıplak protesto 
</HEADLINE>
<TEXT>

     Bergama Çevre Hareketi Sözcüsü Oktay Konyar, Yüzüncü Yıl Üniversitesi Rektörü Prof. Dr. Yücel Aşkın’ın tutuklanması olayını, Van adliye binası önünde yarı çıplak soyunarak protesto etti. 
     Adliye girişinde yarı çıplak soyunduktan sonra basın açıklaması yapan Oktay Konyar, Van YYÜ rektörüne yapılan hukuksuz davranışı ve antidemokratik uygulamayı tepkiyle karşıladıklarını söyledi. 
     Konyar, "Türkiye yurttaşları olarak anayasal hakkımızı buraya kullanmak üzere geldik. Görevleri ne olursa olsun bu Ceza Muhakemesi Usulu Kanunu birgün herkese lazım olacak. Bu düşüncesiyle onu buraya bırakıyorum ve yetkililerin okumasını talep ediyorum" dedi. 
     Konyar, adliye binasının merdivenlerine bıraktığı Türk Ceza Kanunu kitabının yanına 4 adet mum da ekleyerek, "Burası çok karanlık oldu. 
     Aydınlanması için bu mumları veriyorum. Anlamlıdır, size de bir gün lazım olabilir. Çünkü bu ülke aydınlık bir ülkedir" diye konuştu. 
     Eyleminin ardından giyinen Konyar, adliyedeki görevli polisler tarafından ifadesi alınmak üzere polis merkezine götürüldü. 
     
</TEXT>
</DOC>
