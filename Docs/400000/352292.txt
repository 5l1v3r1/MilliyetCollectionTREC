<DOC>
<DOCNO> 352292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonspo29.html </URL>
<DATE> 2005/06/15/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Türkiye, FIFA'da 14. sıradaki yerini korudu... 
</HEADLINE>
<TEXT>

     Futbolda FIFA milli takımlar dünya klasmanı haziran ayı sıralaması açıklandı. 
     FIFA'dan yapılan açıklamaya göre Türk Milli Takımı, bu ay da mayıs ayındaki gibi 14. sıradaki yerini korudu. Geçen ay açıklanan FIFA Milli Takımlar dünya klasmanında 712 puanla 14. sırada bulunan Türkiye, bu ay 7 puan daha alarak 719 puanla klasmandaki yerini korumayı bildi. 
     Klasmanda, son Dünya Şampiyonu Brezilya, 829 puanla yine ilk sırada yer alırken, Dünya Kupası Avrupa elemelerinde Türkiye'nin grubundaki rakiplerinden Yunanistan, klasmanda 720 puanla 12. sıradan 13. sıraya geriledi. 
     Eleme grubunun lideri Ukrayna, son aylarda yakaladığı başarılı grafiği bozmayarak bu ay da yükselişini sürdürdü ve 4 basamak birden atladı. Ukrayna, 640 puanla 39. sıradan 35. sıraya yükseldi. 
     2 aydır üstüste düşüş yaşayan Danimarka ise bu ay 3 basamak birden yükseldi ve 713 puanla 19. sıradan 16. sıraya çıktı. 
     Gruptaki diğer rakiplerden Arnavutluk, 503 puanla 93. sıradan 86.lığa, Kazakistan da 302 puanla 149. sıradan 148. sıraya çıkarken, Gürcistan ise 467 puanla 100. sıradan 102.liğe düştü. 
     UEFA klasmanında geçen ay 10. sırada bulunan Türkiye, bu sıralamada da yerini korudu. UEFA klasmanında birinciliği Çek Cumhuriyeti aldı. 
     FIFA klasmanında Brezilya'nın ardından, 790 puanla Çek Cumhuriyeti ikinci, 785 puanla Arjantin üçüncü sırada yer aldı. Hollanda, 783 puanla 5. sıradan 4. sıraya yükseldi. Yerini Hollanda'ya kaptıran Fransa ise bu ay 765 puanla 5. sıraya indi. 
     205 ülkenin yer aldığı klasmanda Amerikan Samoası, yine 18 puanda kalarak listenin son sırasındaki yerini değiştirmeyi başaramadı. 
     
     İTALYAN FUTBOLU DÜNYA KLASMANINDA İLK KEZ 10'A GİREMEDİ 

     İtalyan futbolu, FIFA'nın haziran ayı dünya klasmanında ilk 10 arasına giremedi. 
     Uluslararası Futbol Federasyonu Birliği'nin FIFA 2005 yılı haziran ayına ilişkin yaptığı sıralama İtalya'nın ilk kez, ilk 10 takım arasında yer alamaması dikkat çekti. 
     Amerika Birleşik Devletleri'nin ilk 10'a girmeyi başardığı sıralamada, geçtiğimiz ay 10'uncu sıraya sahip olmuş İtalya ise bu ay 725 puanla 11'inci sırada düştü. 

     
</TEXT>
</DOC>
