<DOC>
<DOCNO> 391790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sontur19.html </URL>
<DATE> 2005/11/02/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Bayramda 'yağışsız' gün yok 
</HEADLINE>
<TEXT>

     Soğuk ve yağışlı havanın bayram süresince etkisini sürdüreceği, Güney Ege, Akdeniz kıyıları, İç Anadolu’nun güney ve doğusu, Orta Karadeniz ile Doğu ve Güneydoğu Anadolu’nun batısında yağış beklendiği bildirildi. 
     Devlet Meteoroloji İşleri Genel Müdürlüğü’nden yapılan "etkili yağış uyarısı"na göre, soğuk ve yağışlı hava yurdun büyük bir bölümünü etkisi altına alacak. 
     Yağışlar, bayramın birinci günü Güney Ege ile Akdeniz kıyılarında, ikinci günü Doğu Akdeniz, İç Anadolu’nun güney ve doğusu, Orta Karadeniz ile Doğu ve Güneydoğu Anadolu’nun batısında etkili olacak. 
     Bayramın üçüncü günü ise Marmara’nın doğusu, Batı ve Orta Karadeniz kıyıları, Doğu Karadeniz ile Doğu Anadolu bölgesinin batısında etkili yağış bekleniyor. 
     Açıklamada, bayram süresince beklenen etkili yağışların oluşturacağı olumsuz şartlarına karşı ilgililerin ve vatandaşların tedbirli olmaları istendi. 
     
</TEXT>
</DOC>
