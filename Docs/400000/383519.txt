<DOC>
<DOCNO> 383519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sondun17.html </URL>
<DATE> 2005/10/03/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Tarihi AB zirvesi New York Times'ta Son dakika anlaşması gelebilir 
</HEADLINE>
<TEXT>

     Amerikan New York Times gazetesi, AB üyelerinin hafta sonu boyunca Türkiye ile üyelik müzakerelerini başlatma konusunda krizi aşamadığına işaret ederek, ''Bir son dakika anlaşması, sürecin devam etmesini sağlayabilir, ancak atılacak her adım sonuncusundan daha zor görünüyor'' yorumunda bulundu. 
     ''Editoryal Gözlem'' adı altında gazeteye makale yazan Nicholas Kulish, ''geçen yıl bir grup gazeteciyle birlikte Türkiye'de seyahat ederken, hükümet yetkilileri ve insan hakları gruplarından sürekli olarak, 'üyelik sürecinin üyelikten daha önemli olduğunu' duyduğunu, bu sözün ne anlama geldiğini ancak Ukrayna ile Romanya'yı ziyaret edince anladığını'' kaydetti. 
     ''Bu görüştekilerin, reformların devam etmesi için AB ile müzakerelerin sürdürülmesi gerektiğini, aksi halde bu reformların duracağını ifade etmek istediklerini'' belirten Kulish, ''her ikisi de eskiden komünist olan Ukrayna ile Avrupa Birliği üye adayı Romanya arasındaki uçuruma'' dikkati çekti. Kulish, ''Ukrayna başta rüşvet ve yolsuzluk olmak üzere hala pek çok sorunla boğuşurken, sadece AB üyelik sürecinin bile Romanya'nın gelişmesinde önemli bir rol oynadığına'' işaret etti. 
     ''AB'nin davetli listesinde bulunan ülkelerin, bu listenin dışında olanlardan daha istikrarlı göründüğünü'' ifade eden Kulish, ''Tartışmalar daima birliğe girme konusuna odaklansa da, daha büyük gelişme, davet sayesinde meydana geliyor. Bu, sinirli yatırımcılar için bir onay mührüne ve reformcular için siyasi bir örtüye benziyor'' yorumunda bulundu. 
     ''AB'nin en büyük üyesi olan Almanya'nın kaderinin, bu ülkede bulunan göçmen işçiler yüzünden Türkiye'ninkine bağlı olduğunu'' savunan Kulish, ''Ancak Avrupa'nın tamamının da güneydoğusunda istikrarlı bir komşuya ihtiyacı var. Bunun alternatifi ise Yunanistan ve Kıbrıs'la sorunların alevlenmesi, başta Kürtlerin yaşadığı bölgeler olmak üzere, insan hakları konusundaki etkinin kaybedilmesi ve hatta Irak'ın çevresinde daha büyük bir karmaşa olmasıdır'' diye yazdı. 
     ''AB üyeleri hafta sonu boyunca Türkiye ile üyelik müzakerelerini başlatma konusunda krizi aşamadı. Bir son dakika anlaşması, sürecin devam etmesini sağlayabilir, ancak atılacak her adım sonuncusundan daha zor görünüyor'' yorumunda bulunan Kulish, ''Çok uzak bir üyelik vaadi bile olmaksızın Türkiye'nin neye benzeyeceğini anlamak için, belki de Avrupalı yetkililer Ukrayna'da bir tur atmalı. Benim tavsiyem Bu turunuzda beraberinizde Marlborolar ve küçük rakamlı paralar getirmeniz. Çünkü rüşvetçi polislerden para üstü alamazsınız'' ifadesini kullandı. 
     
     'KARAR, AB İÇİN BİR TEST OLACAK' 
     Öte yandan New York Times'ta çıkan bir haberde, ''Pazartesi günü üyelik müzakereleri başlarsa, bu AB için önemli bir an ve Türkiye'nin Avrupa ekonomik ittifakıyla birleşmeye yönelik 42 yıllık çabasında çok önemli bir adım olacaktır'' denildi. 
     Haberde, ''müzakerelere başlama kararının alınıp alınamamasının, geçen yaz Avrupa anayasası konusunda yapılan referandumlar ve Avrupa bütçesine yapılacak katkılar konusundaki başarısızlıklardan sonra, Avrupa işbirliği için de bir test niteliğinde olacağı'' kaydedildi. 
     ''Bu konudaki bir başarısızlık birliği bir kez daha kargaşaya ve ayrılığa düşürür'' denilen haberde, ''Brüksel'deki pek çok yetkilinin de Türkiye ile müzakerelerin başlamasının birliğe yeni ve önemli bir ivme kazandıracağına inandığı'' ifade edildi. Haberde, 17 Aralık'ta da 25 ülkenin Türkiye ile müzakerelere 3 Ekim'de başlama konusunda ancak son dakika diplomasisiyle anlaştığı hatırlatıldı. 
     
</TEXT>
</DOC>
