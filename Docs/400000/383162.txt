<DOC>
<DOCNO> 383162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sonspo22.html </URL>
<DATE> 2005/10/01/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Trabzonspor'da gergin toplantı... 
</HEADLINE>
<TEXT>

     Trabzonsporlu taraftarlar, 1967 Trabzonsporlular Derneği'nin yeni merkezinin açılış törenine katılan kulüp başkanı Atay Aktuğ'u istifaya davet ettiler. 
     Güngören'deki açılış törenine katılan Aktuğ, salona gelen taraftarlardan tepki görerek, ''Mağlubiyetten sonra istifa edecek misiniz İstifa da bir erdemdir'' denilmesi üzerine, ''Biz yönetim kurulu olarak saha sonuçları sonunda iyi gidersek devam, yenilirsek istifa ederiz diye hiç kimseye söz vermedik. Yönetimin değişmesi de hiçbir şeyi değiştirmez'' diye konuştu. 
     Aktuğ, bu sezon taraftarların taleplerine karşılık veremediklerini, ancak başlarını dik tutmaları gerektiğini vurguladı. 
     Bir taraftarın ''Ne zaman şampiyon olacağız '' demesi üzerine Başkan Aktuğ, şunları söyledi 
     ''Bunu bana ne soruyorsun Son iki senedir hepimiz bu gayretteyiz. Son iki senedir belki şampiyonluk gelmedi ama şampiyonluğa yakın sonuçlar geldi. Bu sene iyi gitmedi. Bunu toparlamamız gerekir ama takımda değişiklik yapmamız mümkün değil. Teknik kadromuz istifa etti. Bu yönetim kulübe zarar veriyorsa bunu anladığı zaman gider. Ancak yönetimler seçimle gelir, seçimle gider. Eğer yöneticiler arasında bir çelişki varsa, hedefte bir sapma varsa, kulüp mali bir bunalım içindeyse, yöneticiler istifa eder başka yöneticiler gelir diye bir şey yok. Yönetim niye istifa etsin İstifa edebilir ama yönetimin istifası Trabzonspor'a çok yarar getirmez.'' Daha önce de böyle olaylar yaşandığını belirten Aktuğ, Trabzonspor'un 2 sene önce kaostan yeni bir yönetim oluşturarak çıktığını hatırlattı. Gençlerin çok sabırlı olmadığını ve Ne zaman şampiyon olacağız diye sorduklarını anlatan Aktuğ, şöyle konuştu 
     ''Yöneticiler futbolcu değildir, teknik adam değildir. Yöneticilerin görevi kulübü iyi yönetmektir. Oradaki profesyonel olan kişilerin emeklerini zamanında ödeyebilmek ve kulübü temsil etmektir. Bu yönetim bunu yaptığını düşünüyor. Ama maç sonuçlarına bağlı olarak Galatasaray'a yenilirsek gideriz demek camianın bütünlüğünü bozacak şeylerdir. Galatasaray yenilgisini bekler gibi bir düşünce var. Bunlar camia için yanlış şeylerdir. İnşallah Galatasaray'a karşı böyle bir sonuç alınmaz. Alınsa bile bu yönetim devam edecektir.'' 
     
     ''YENİLGİYİ BEKLEYENLER VAR'' İMASI 
     Başkan Aktuğ, konuşması sırasında bazı kişilerin Trabzonspor'un Galatasaray'a yenilmesini beklediklerini ima etti. Aktuğ, şunları söyledi 
     ''Başarı gelecekse bir bütünlükle gelir. Trabzonspor'un bütün sıkıntısı bu bütünlüğün sağlanamamasıdır. Bu bütünlüğün nasıl sağlandığını, borçlu durumdan borçsuz duruma nasıl çıktığını ve bunlara rağmen iki kere lig ikinciliği bir Türkiye Kupası aldığını görün. 
     Trabzonspor'a nasıl 90 dakika destek vermek zorundasınız, teknik heyetine ve yöneticilerine de fırsat verin. Zaten seçim ne zaman ise genel kurul yaparız. Yönetici olarak bazı şeyleri başaramazsak, zaten merak etmeyin ben sizden daha iyi tecrübeliyim, deneyimliyim bırakırım.'' 
     
     ''GALATASARAY ÖLÜM KALIM MAÇI DEĞİL'' 
     Galatasaray maçını ölüm kalım maçı olarak görmediklerini ve futbolda yenmenin de yenilmenin de olduğunu ifade eden Aktuğ, ''Biz Galatasaray'a kendi sahamızda yenildik, burada yendik. Yenilginin Trabzonspor camiasını sarsmayacağını düşünüyorum. Çünkü biz bir tek maçlık sonuçla ne umduğumuz hedefe ulaşırız, ne de geri kalırız. Yarın Trabzonspor bütün eksiğine rağmen Trabzonspor gibi oynayacaktır. Başarılı olacağımıza inanıyorum'' ifadelerini kullandı. 
     
     ADİL SİNEM'İN VERİLMESİNE TEPKİ 
     Atay Aktuğ, geçen sezon oynadıkları Fenerbahçe maçının yan hakemi Adil Sinem'e yarın yapılacak Galatasaray maçında da görev verilmesine tepki gösterdi. 
     Başkan Aktuğ, geçen sezon gerekli başvuruları yaptıklarını ve Trabzon'da 20 bin kişinin bu konu için yürüdüğünü söyledi. 
     Aktuğ, şunları kaydetti 
     ''Gözlemciler raporlarında yardımcı hakemlerin çok iyi not almadığını söylediler. Biz de bu hakem triosunun önümüzdeki yıllarda maçlarımıza verilmemesini talep ettik. Ama MHK Başkanı sayın Ufuk Özerten veya hakem atayan kişiler, bu şahsı maçın yardımcı hakemliğine atamışlar. Buradan Trabzonspor ne derse desin, biz bildiğimizi yaparız ı anlıyoruz. Ama ben daha önce Cem Papila için Sakın bizim maçlara atamayın, sorumluğunu alamayız demiştim. Burada bazı gazeteciler beni faşistlikle suçladılar. Bu kadar haklı tepki göstermiş bir camianın, Galatasaray gibi çok önemli bir maçına bu hakemin atanması için ya unutulmuştur ya da kasıtlıdır diyoruz. İnşallah bir şey olmaz. Maçımızı oynayacağız.'' Bu hakemin taraftarlar tarafından mahkemeye verildiğinin hatırlatılması üzerine Aktuğ, ''Bu söyleniyor. Yarın maçımız var. Ben bütün Trabzonsporlu taraftarları bu konuda sağduyuya davet ediyorum. Hakem görevini yapacaktır. Atanmıştır, bundan sonra konuşmamak gerekir. Yarın çok dikkatli izleyeceğiz, inşallah hakem kadrosu çok iyi bir yönetim gösterir'' diye konuştu. 
     
     TRABZONSPOR TARAFTARI MAÇTA OLACAK 
     Aktuğ, Trabzonsporlu taraftarların yarınki karşılaşmada tribündeki yerini alacağını söyledi. 
     Galatasaray maçıyla ilgili yanlış anlaşılma olduğunu anlatan Aktuğ, ''İstanbul takımları arasındaki seyirci götürmeme olayı, Trabzonspor maçında yok. Bugün saat 11.00'den itibaren Galatasaray'ın biletlerini satan Biletix firması Trabzonsporlu taraftarlar için biletleri satışa koydu. Bu konuda Ergun Gürsoy ile Fatih Gökşen'e teşekkür ediyoruz. Yeni yapılan eski açık tribünde 1300 kişilik yer ayrıldı. Herkes biletini alabilir'' dedi. 
     
     YENİ TEKNİK DİREKTÖR KONUSU 
     Şenol Güneş'ten sonra teknik adam tercihi yapmalarının çok zor olduğunu belirten Başkan Aktuğ, İstanbul'a gelen Boşnak asıllı Fransa vatandaşı Vahid Halilhodziç için olumlu bilgiler aldıklarını söyledi. 
     Halilhodziç'in kendi futbolculuk döneminde çok önemli bir oyuncu olduğunu kaydeden Atay Aktuğ, şöyle dedi 
     ''Teknik direktörlük yaşamını inceledik. Fransa'da en son 2004-2005 sezonuna kadar Paris Saint Germain takımını çalıştırmış. Şubatta da ayrılmış. Hocanın gayet düzgün olduğu, disiplinli olduğu kendi oyun düzeninden taviz vermediği, saha kenarında da heyecanlı olduğu söyleniyor. Trabzon'un karakterine uygun bir hoca olduğu görüşündeyiz. Anlaşmamız tamamen bitmiş değil. İstanbul'da da kendisiyle görüşeceğiz. Kesin sözleşme imzaladıktan sonra konuşmak daha doğru olur.'' Başkan Atay Aktuğ, daha sonra dernek üyeleri ve Trabzonsporlu taraftarlarla basına kapalı olarak görüştü. 
     Diğer yandan, açılışa Trabzonsporlu futbolcular Yattara ve Celalettin de katıldı. 
     
</TEXT>
</DOC>
