<DOC>
<DOCNO> 360815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sontur25.html </URL>
<DATE> 2005/07/13/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
İstanbul saldırılarının failleri Kuş ve Akdaş, Şubat'ta yakalanmış 
</HEADLINE>
<TEXT>

     İstanbul’da 15-20 Kasım 2003 tarihlerinde meydana gelen saldırıların faili olduğu bildirilen Burhan Kuş ve Sadettin Akdaş, bu yılın Şubat ayında yakalandı. 
     Türkiye, Mayıs ayında Kuş ve Akdaş’ın iade edilmesine ilişkin dosyayı hazırlayarak Irak’a gönderdi. İade dosyası Haziran ayında Irak Yüksek Mahkemesi’ne ulaştı. 
     AA muhabirinin Adalet Bakanlığı yetkililerinden aldığı bilgiye göre, bu yılın Şubat ayında Arap isimleri kullanan 6-7 kişi Irak’ta yakalandı. Yapılan çalışmaların ardından yakalananlardan 2’sinin Türk vatandaşları Burhan Kuş ve Sadettin Akdaş olduğu tespit edildi. 
     
     İADE DOSYASI MAYIS'TA GÖNDERİLDİ 

     Adalet Bakanlığı, ilgili savcılık ve mahkemelerden İstanbul’da 15-20 Kasım 2003 tarihlerinde meydana gelen saldırıların faili bu kişilerle ilgili gerekli bilgi ve evrakları topladıktan sonra Dışişleri Bakanlığı kanalıyla iade istemli dosyayı Mayıs ayında Irak’a gönderdi. Kuş ve Akdaş’ın iade talepli dosyası Haziran ayının 15’inde Irak Yüksek Mahkemesi’ne teslim edildi. Yetkililer, bundan sonra mahkemenin vereceği kararın beklendiğini ifade ettiler. Irak Yüksek Mahkemesi’nin öncelikle bu kişilerin Irak’ta herhangi bir suç işleyip işlemedikleri, işledilerse bu suçlardan Irak’ta yargılama yapılıp yapılmayacağına karar verecek. Bu kişiler Irak’ta herhangi bir suçtan yargılanmazsa mahkeme Türkiye’nin iade talebini değerlendirecek. Yetkililer, Burhan Kuş ve Sadettin Akdaş’ın "koalisyon güçlerine ait bir cezaevinde" bulunduğunun bildirildiğini, ayrıca diğer yakalanan şüphelilerle ilgili araştırmanın da devam ettiğini söylediler. Akdaş ve Kuş'un daha önce işkence skandallarıyla gündeme gelen Ebu Gıreyb Hapishanesi'nde oldukları sanılıyor. 
     
     PERDE ARKASINDA ABD... 

     Ankara'nın, sorgulamanın ardından atacağı ikinci adımda, yargılanmalarını sağlamak üzere iki sanığın Türkiye'ye iade edilmelerinin isteneceği tahmin ediliyor. Ancak Türk hükümetinin bu konudaki talepleri doğrudan Bağdat'taki Irak hükümetine yapması bekleniyor. 
     Bu taleplerin sonuçlanmasında, perde arkasında belirleyici rolü ABD yönetiminin oynayacağı anlaşılıyor. 
     ABD'nin, El Kaide bağlantılı iki Türk'ü iade edip etmeyeceği, Ankara-Washington ilişkilerinde şimdiden önemli bir gündem maddesi haline geldi. 
     Türkiye'de öldürüp Irak'ta öldüler 
     İstanbul'daki saldırılarda 58 kişi yaşamını yitirdi. 4 teröristin de öldüğü saldırıların ardından El Kaide'nin Türkiye bölümünün önde gelen isimleri Habib Akdaş, Azad Ekinci, Gürcan Baç, Abdülkadir Karakuş, Sadettin Akdaş ve Burhan Kuş'un Irak'a kaçtıkları belirlendi. 
     Habib Akdaş, Felluce'de geçen eylülde öldürüldü, Azad Ekinci de Felluce'de polis karakoluna düzenlediği intihar saldırısında öldü. Gürcan Baç'ın ise, 3-4 ay önce Bağdat'ta ABD'lilerin bulunduğu bir kontrol noktasına bomba yüklü araçla saldırdığı ve parçalandığı ortaya çıktı. El Kaide üyelerinin de Baç'ın ailesini telefonla arayarak, "Müjdeler olsun, Gürcan Baç kardeşimiz şehit oldu" diyerek, ölüm haberini bildirdikleri tespit edildi. Ölüm haberlerinin ardından Akdaş, Ekinci ve Baç'ın ailelerinin İstanbul'da gıyabi cenaze namazı kıldıkları saptandı. 

     
</TEXT>
</DOC>
