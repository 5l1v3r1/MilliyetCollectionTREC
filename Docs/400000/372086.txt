<DOC>
<DOCNO> 372086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/yazar/yilmaz.html </URL>
<DATE> 2005/08/23/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Çiller 44 bedenin altına nasıl inecek 
</HEADLINE>
<TEXT>


Aydınlar buluşması ve ardından Başbakan Tayyip Erdoğan'ın "Diyarbakır açılımı", Türkiye'nin gündemine Formula 1 hızıyla girdi... 
Pazar günü gazetemizde okuduğunuz söyleşiyle, 1990'lı yıllara dönemin başbakanlarından Tansu Çiller ile gittim... 
Erdoğan'ın "Kürt sorununun çözümü için daha çok demokrasi" vaat eden yaklaşımını, Çiller, "Herkes için daha çok demokrasi" olarak düzeltirken, "Sayın Başbakan'ın Diyarbakır çıkışı bir başlangıçtır, kimse yılmamalı, yıldırılmamalı" sözleriyle de destek veriyordu. 
İkili tutum, DYP çevrelerinde yankılandı. 

Taban hazır değil 
DYP tabanında "milliyetçi akımlar" güçleniyor. DYP Genel Başkanı Mehmet Ağar, bir miting dönüşü "Milliyetçiliği körüklesem oyum yüzde 50'lere çıkar ama bunu yapmam" yorumunu yapıyordu. 
Ağar, Diyarbakır'a gitti, Kürtçe selamlar aldı, verdi halkla kucaklaştı. Ağar'ın geçtiğimiz hafta Aktüel dergisinde çıkan "Abdullah Öcalan barış misyonu yüklenmeli" sözleri, DYP tabanında tepki topladı. 
Hem Ağar'ın, hem de Çiller'in "daha çok demokrasi" söylemini, DYP tabanının almaya hazır olmadığını gözlemliyorum. 

Özer Çiller'in mesajı 
DYP'liler, Çiller'in gazetemizde çıkan sözleriyle ilgili yorumlarını aktarırken, "kilo meselesine" takılıyorlar. Bu nokta benim söyleşi sırasında "hal hatır" sınırları içinde gördüğüm bir alandı. Ne var ki, aynı gün Akşam gazetesinde yer alan eşi Özel Çiller'in Tansu Hanım ile ilgili, "Kilolu bir insan, bedenine dürüst değil. Bedenine dürüst değilsen, aklına, ruhuna dürüst olamazsın" sözleri, farklı yankılandı. 
Özer Çiller'in eşine bu kadar "yüklenmesinin" arka planını görmeye çalışıyorlar... 
"Özer Bey eşinin başbakanlığı ve bakanlığı döneminde devlet işlerine çok yakındı ve bu nedenle yıprandılar. Sağlık gibi toplumun her kesimini ilgilendiren mesajlar vererek, artık politika sahnesinde bir rol almayacağını vurguluyor" diyenler azınlıkta değil. 
Yazdığı "Pencere" kitabında, "sağlıklı yaşam" formüllerini veren Özer Çiller, yabancı bir firmanın da mümessilliğini alarak açacağı kliniğin yasal sürecinin bitmesini bekliyor. Öte yanda da aylık bir sağlık dergisi çıkarmak için son hazırlıkları bitirdi. 

Abur cubur yemem 
Satır arası okuyucuları, Tansu Çiller'in söyleşide "Sonbahardan rejime başlayacağım" cümlesine takılıyorlar, "Çiller, DYP'nin ekim kongresine hazırlanıyor" yorumu yapıyorlar. Konuşmanın havası... 
Yeniköy'deki yalıya girdim, seçimlerden sonra ilk kez karşılaşıyorduk. 
Tansu Hanım'a "Özer Bey sağlıklı yaşam kitapları yazıyor, siz kilo alıyorsunuz..." türü bir giriş yaptım. O da başbakan olduğu sırada 34 beden giydiğini, giderek 36-38-40 ve bugünkü bedeni 44'e çıktığını anlattı. 40 bedene çıktığı andaki şoku anlatan Çiller, "Ben çok kararlıyımdır, bu kış kilolarımı vereceğim ama eskisi o kadar da ince olmayacağım" diyor. 
Yemek takıntıları olup olmadığını sorduğumda, "Abur cubur yemem, yemek yemeyi severim" diyerek de espri yapıyor. 
Çiller yeniden DYP'nin başına geçmeye talip olur mu İzlenimimi zaten söyleşide de belirtmiştim. "Ciddi bir ihtiyaç halinde, talep olursa, kaçmaz." 
Çiller'in eleştirileri ve önerilerine bakıldığı zaman yukarıdan baktığı göze çarpıyor. Doğrudan kimseyi hedef alan sözler ve anlamlar çıkmamasına özen gösteriyor. Bu yaklaşım cumhurbaşkanlığı seçimlerine de yorulabilir. 



</TEXT>
</DOC>
