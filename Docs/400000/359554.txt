<DOC>
<DOCNO> 359554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/spor/spo07.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Doping kurbanları 
</HEADLINE>
<TEXT>


Futbol Federasyonu'nun geçtiğimiz sezon yaptığı kontrollerde kulüp bazında en fazla numune Fenerbahçe'den, bireysel olarak Beşiktaşlı Ahmed Hassan'dan alındı 

AYŞE YEŞİN 


Doping piyangosu geçen sezon Fenerbahçe ile Ahmed Hassan'a vurdu Futbol Federasyonu tarafından 2004 - 2005 sezonunda yapılan doping kontrollerinde kulüp bazında en fazla numunenin Sarı - Lacivertli futbolculardan, bireysel olarak ise Beşiktaşlı Ahmed Hassan'dan alındığı ortaya çıktı. 
Ligde 3'ü Türkiye Kupası olmak üzere toplam 48 maçı mercek altına alan federasyon, şampiyon Fenerbahçe'nin 9, Galatasaray ve Beşiktaş'ın 8'er, Trabzonspor'un da 4 karşılaşmasında doping kontrolü yaptırdı. Sarı - Lacivertlilerde Mehmet Yozgatlı, Servet, Önder ve Selçuk'a 2'şer kez piyango vururken, Nobre, Luciano, Ümit, Serkan, Aurelio, Serhat, Deniz, Anelka, Tuncay ve Alex kontrole alınan diğer futbolcular oldu. 
Süper Lig'de en fazla doping kontrolüne giren futbolcu ise Beşiktaşlı Ahmed Hassan oldu. Mısırlı futbolcudan 3 kez numune alınırken, Siyah - Beyazlılar'da Çağdaş 2 kez, Fatih Sonkaya, Mustafa Doğan, Okan, İbrahim Üzülmez, İbrahim Toraman, Tayfun, Tayfur, Sergen, Tümer, İbrahim Akın ve Koray incelemeye giren diğer oyunculardı. 
Galatasaray'da da sezon boyunca Tomas ve Ribery 2'şer kez, Necati, Arif, Ümit Karan, Cihan, Volkan, Mondragon, Ayhan, Orhan Ak, Hakan Şükür, Sabri, Ergün ve Hasan Kabze kontrolden geçen futbolcular oldu. Dört maçı incelemeye alınan Trabzonspor'da Adem Koçak 2 kez, Fatih Tekke, Gökdeniz, Hasan Üçüncü, Yattara, Celalettin ve Tayfun numune veren isimlerdi. 
Ligde Ankaraspor'un 7, Diyarbakırspor ve Denizlispor'un 6'şar, Ankaragücü, Gaziantepspor, İstanbulspor ve Ç. Rizespor'un 5'er, A. Sebatspor, Konyaspor, Gençlerbirliği, Kayserispor, Sakaryaspor ve Malatyaspor'un 4'er, Samsunspor'un da 3 maçında doping kontrolü yapıldı. Federasyon ayrıca 2. Lig A grubundaki 16, B grubundaki 29 ve 3. ligdeki 22 müsabakada inceleme yaptırdı. 


</TEXT>
</DOC>
