<DOC>
<DOCNO> 371697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sontur08.html </URL>
<DATE> 2005/08/21/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Su sıkıntısı kapıda... 
</HEADLINE>
<TEXT>

     Türkiye’nin, kişi başına kullanılabilir su miktarında 25 yıl sonra "sıkıntı çeken ülke" konumuna geleceği bildirildi. 
     Dünya Doğal Hayatı Koruma Vakfı WWF Türkiye Genel Müdürü Filiz Demirayak, AA muhabirine yaptığı açıklamada, Türkiye’nin sanıldığı gibi su zengini bir ülke olmadığını söyledi. 
     Kişi başına düşen kullanılabilir su miktarının, Batı Avrupa ülkelerinde 5 bin, Irak’ta 2 bin 20, Asya ülkelerinde 3 bin, Afrika’da 7 bin, ABD’de ise 18 bin metreküp olduğunu belirten Demirayak, bir ülkenin su zengini sayılabilmesi için kişi başına düşen yıllık su miktarının en az 10 bin metreküp olması gerektiğini ifade etti. 
     Türkiye’de kişi başına düşen kullanılabilir su miktarının ise 1 bin 430 metreküp olduğunu kaydeden Demirayak, "2030 yılında nüfusu 80 milyona ulaşacak Türkiye, kişi başına düşen 1100 metreküp su miktarıyla su sıkıntısı çeken bir ülke durumuna girecektir" dedi. 
     Birleşmiş Milletler’in açıkladığı verilere göre, dünya nüfusunun üçte birinin yaşamak için gerekli suya ulaşmada büyük sıkıntı çektiğine dikkat çeken Demirayak, Türkiye’nin 2050 ya da 2100 yılına gelindiğinde çok ciddi bir su kriziyle mücadele etmek zorunda kalacağını ifade etti. 
     Demirayak, Türkiye’nin su kaynaklarının etkin ve sürdürülebilir kullanımında acil önlemler alınmaması durumunda, önümüzdeki yıllarda kuraklık ve çölleşme tehlikesiyle karşılaşılmasının da kaçınılmaz olduğunu ifade etti. 
     
     KAYBEDİLEN SULAK ALANLAR 

     Türkiye’de son 40 yılda 1 milyon 300 bin hektar sulak alanın geri dönüşü olmayacak şekilde kaybedildiğini anlatan Demirayak, "Sulak alanların tarım, sanayi ve yerleşim alanlarına dönüştürülmesi, su kaynaklarının tarıma bağlı olarak aşırı kullanımı, kaçak avcılık, balıkçılık, evsel ve endüstriyel atıkların sulak alanlara boşaltılması sulak alanların yok olmasına neden olmaktadır" diye konuştu. 
     
</TEXT>
</DOC>
