<DOC>
<DOCNO> 372054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/spor/spo30.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Ve Sharapova zirvede... 

RUSLAR'IN güzel tenisçisi Maria Sharapova için bir rüya gerçek oldu. Genç raket dünya klasmanında 1 numaraya yerleşti ve bu unvanı elde eden ilk Rus bayan olarak adını tarihe yazdırdı. Daha önce sakatlığı nedeniyle Los Angeles turnuvasından çekilen ve bu sevincini bir hafta ertelemek zorunda kalan başarılı oyuncu, "Bunu hak ettim ve şimdi çok mutluyum" dedi. 

Sambacı Denilson Bordeaux'yu seçti 

VESTEL Manisaspor'un geçen hafta, "anlaştık" açıklamasını yaptığı Brezilyalı ünlü yıldız Denilson, Fransa'nın Bordeaux Kulübü ile el sıkıştı. İspanya'nın Real Betis ekibinde forma şansı bulamayan sambacının, 1-2 gün içinde sözleşme imzalaması bekleniyor. Denilson'un, Vestel'in teklif ettiği rakamın çok altında bir bedele Bordeaux'a transfer olacağı belirtildi. 

Metin Tokat sınıfta kaldı 

SÜPER Lig'de 3. hafta maçlarını yöneten hakemlerin notları açıklandı. En düşük not 6.3'le Ç. Rize - Fenerbahçe karşılaşmasını yöneten Metin Tokat'a verildi. En yüksek notu ise Gençlerbirliği - Beşiktaş maçında düdük çalan Serdar Tatlı 8.4'le aldı. Samsun - Sivas Yılnur Önen 7.9 , Trabzon - Ankaragücü Metin Aydoğan 7.7 , Denizli - Kayseri Mustafa Çulcu 8.2 , Diyarbakır - Ankaraspor Cem Deda 7.8 , Erciyespor - Konya Bülent Yıldırım 7.2 , V.Manisa - Gaziantep Aytekin Durmaz 7.5 , Galatasaray - Malatya Zafer Önder İpek 8.2 

Kayserispor'a Slovak forvet 

SARI - Kırmızı takım, Slovak golcü Rodic ile anlaşmaya vardı. Basın Sözcüsü Emre Ayan, İngiltere Premier Ligi takımlarından Portmouth'da forma giyen 25 yaşındaki genç forvetle her konuda el sıkıştıklarını açıkladı. Deplasmandaki Denizlispor galibiyetiyle moral bulduklarını vurgulayan Ayan, stoper arayışlarının ise sürdüğünü vurguladı. 

Samsunspor'da rota transfer 

KARADENİZ ekibi, kadrosunu güçlendirmek için çalışmalarını sürdürüyor. Kırmızı - Beyazlı yönetimin, Romanya ve Brezilya'da izletilen futbolcular hakkında teknik heyetin vereceği rapora göre transfer için harekete geçeceği belirtildi. Sivasspor yenilgisi ardından toplanan yöneticilerin, Brezilya ve Romanya'ya giden teknik heyetin raporunu bekledikleri ifade edildi. 

Erciyes mutlu 

KENDİ sahasında Konyaspor'la golsüz berabere kalan Erciyesspor'da 2 puanlık kayıp üzüntü yaratmadı. Teknik Direktör Mustafa Uğur, "Konyaspor'dan daha net pozisyonlar bulduk. Son vuruşlarda etkili olsak sahadan 3 puanla ayrılırdık. Futbolumuzu biraz daha geliştirmemiz lazım. Bunu yaparsak istediğimiz sonuçları alırız" dedi. 

Gaziantep start aldı 

KIRMIZI - Siyahlı takım, evinde lider Galatasaray'la oynayacağı maçın hazırlıklarına ara vermeden başladı. Manisa'ya karşı forma giyen futbolculara, Teknik Direktör Hadzibegiç'in isteğiyle salonda masaj yapılırken, diğer oyuncular sahada çalıştı. 



</TEXT>
</DOC>
