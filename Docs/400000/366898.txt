<DOC>
<DOCNO> 366898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/spor/bbas.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rakip İsrail 
</HEADLINE>
<TEXT>



A Milli Basketbol Takımımız, 2005 Avrupa Şampiyonası hazırlıkları çerçevesinde ilk sınavını bu akşam İsrail'e karşı verecek. Ay - Yıldızlılar, yarın başlayacak özel turnuvadaki rakipleri arasında da yer alan İsrail ile saat 18.00'de Abdi İpekçi Salonu'nda karşılaşacak. Milliler, yarın start alacak ve pazar günü sona erecek turnuvada ise İsrail'in yanı sıra Polonya ve Üniversite Oyunları'na katılacak Üniversite Milli Takımımız ile oynayacak. 

Serkan Hayır diyemezdim 

Basketbolda yeni sezonda İspanya Ligi takımlarından TAU Ceramica'da forma giyecek olan Ülkerspor'un eski forveti Serkan Erdoğan, İspanya'da kendisine Türkiye'den daha çok değer verildiğini söyledi. Serkan, Ülker'den ayrılmasını ise, "Ülkerspor'da bulunan kontratımın neredeyse üç katı değerinde bir para teklif ettiler. Böyle bir fırsatı kaçırmak aptallık olurdu" diye açıkladı. Serkan, İspanyol basının kendisine çok büyük ilgi gösterdiğini de ifade ederek, "Bu da açıkçası beni mutlu etti" dedi. 

Shaq'a süper sözleşme 

NBA'de Miami Heat formasını giyen dev pivot Shaquille O'Neal, kulübüyle olan sözleşmesini beş yıllığına 100 milyon dolara uzattı. 33 yaşında ve 2.16 boyundaki tecrübeli pivot, "Yeni anlaşma beni çok memnun etti. Bu para gelecekte bütün ailemin finansal açıdan garanti altına alınması açısından çok iyi bir miktar" diye konuştu. 

Laine Selwyn Beşiktaş'ta 

Bayanlar Basketbol Ligi'nin son şampiyonu Beşiktaş, ABD'li oyun kurucu Laine Selwyn ile anlaştı. Siyah - Beyazlı kulübün bir yıllık kontrat yaptığı 1.72 boyunda ve 24 yaşındaki guard Laine Selwyn, geçtiğimiz yıl İsrail'in Ramad Hasharon takımında 4.9 asist ortalaması ile ligin "asist kraliçesi" seçilmişti. 


</TEXT>
</DOC>
