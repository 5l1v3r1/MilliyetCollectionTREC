<DOC>
<DOCNO> 366218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonyas15.html </URL>
<DATE> 2005/08/01/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Ve Spencer Tunick İstanbulluları da ’soyacak’ 
</HEADLINE>
<TEXT>

     MEHMET ÇİFTÇİ İspanya DHA 
ADINI dünyanın çeşitli kentlerinde çektiği toplu çıplak insan fotoğrafları ile duyuran ünlü sanatçı Spencer Tunick’in yeni hedefi Türk insanını soymak. 
     Binlerce insanı çırılçıplak soyarak sokaklara döken ünlü fotoğraf ustası Spencer Tunick, İspanya’nın Barcelona kentinde açtığı bir sergide yeni projeleri ile ilgili açıklamalarda bulundu ve hedefleri arasında bir gün İstanbul’da çıplak insan fotoğrafları çekmek olduğunu da söyledi. 
     Barcelona’da Corpus Ibericum KBB galerisinde kendi çalışmalarını kapsayan sergide gazetecilerin sorularını cevaplayan Tunick, bundan sonraki çalışmalarında sokaktan çok gece hayatına ve geleneksel kutlamalara ağırlık vereceğini belirterek, çalışmalarını açık alanlar dışında cafe, bar ve gece kulübü gibi kapalı alanlara kaydıracağını ifade etti. 
     
Spencer Tunic Türkiye’yi de kapsayan planını önümüzdeki günlerde kamuoyuna açıklayacağını sözlerine ekleyerek, bu yöndeki görüşmelerin devam ettiğini kaydetti. 
     New Yorklu sansasyonel fotoğrafçı Spencer Tunick ’Çıplak Dünya’ adlı çalışması için daha önce Bruges, Barcelona, Lizbon, Londra ve New York’ta çekim yaptı. Tunick son olarak, İngiltere’nin Newcastle kentinde yaklaşık 1500 kişiyi soyarak, eseri için çıplak poz verdirmişti. 

     
</TEXT>
</DOC>
