<DOC>
<DOCNO> 388564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonsiy07.html </URL>
<DATE> 2005/10/21/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Demokratik Toplum Hareketi "Bayan Eş Başkan" arıyor 
</HEADLINE>
<TEXT>

     Demokratik Toplum Hareketi DTH , 24-25 Ekim’de son toplantısını yapacak. Eş başkanlık sisteminin uygulanacağı partide iki genel başkan olacak. Genel başkanlardan birinin ismi Ahmet Türk olarak belirlendi. 
     Toplantıda, diğer genel başkanın kim olacağı belirlenecek. 
     Eş başkanın kadın olması isteniyor. 
     DTH, 24-25 Ekim tarihlerinde iki gün sürecek bir hazırlık toplantısı yapacak. Toplantının ardından 28 Ekim’de İçişleri Bakanlığı’na kuruluş dilekçesi verilecek. 
     
     500 KİŞİLİK KURUCULAR KURULU 
     DTH’nın Kurucular Kurulu kalabalık bir kadrodan oluştu. 
     Kadroda toplam 480 kişi yer alacak. 
     
     MAHKEME İZİN VERMEDİ ZANALAR KURULDA YOK 
     Oluşuma öncülük eden Leyla Zana, Orhan Doğan, Hatip Dicle ve Selim Sadak, yargılandıkları Ankara 11’inci Ağır Ceza Mahkemesi’nde yapılan önceki duruşmada, siyaset yapma durumlarının bulunup, bulunmadığını sormuştu. Mahkeme, bu talebe olumsuz yanıt verdi. Bu nedenle, DEP milletvekilleri, öncülük ettikleri bu hareketin kurular kurulunda yer alamayacaklar. 
     
     TÜRK’E EŞ BAŞKAN ARANIYOR 
     Parti, eş başkanlık sistemi ile yönetilecek. Ahmet Türk’ün başkan olması bekleniyor. Türk’ün yanında eş başkanlık görevini üstlenecek bir kişi daha 24-25 Ekim’de gerçekleştirilecek toplantıda belirlenecek. Bu kişinin bayan olmasına özen gösterilecek. 
     
     AMBLEM GÜL OLABİLİR 
     Partinin amblemi de konuşulmaya başlandı. Amblem konusunda en fazla gül sembolü öne çıkıyor. Bu öneri de toplantıda belirlenecek. 
     Sosyalist Enternasyonal’in de simgesini gül oluşturuyor. 
     Türkiye’de ise şu an Büyük Birlik Partisi BBP 
     ambleminde gül simgesine yer veriyor. Eğer DTH de gül sembolünü kullanırsa, bu durumda Türkiye’de düşünce anlamında iki zıt partinin amblemlerinde kullandığı sembol aynı olacak. 
     
     BAKIRHAN NE YAPACAK 
     DEHAP Genel Başkanı Tuncer Bakırhan’ın durumu ise partinin kurulmasına sayılı günler kalmasına rağmen kesinleşmedi. 
     Bakırhan’ın, yeni partinin Kurucular Kurulu’nda yer alması için DEHAP’tan istifa etmesi gerekiyor. Bu durumda, varlığını yine de sürdürmek isteyen DEHAP’ın da yeniden kongreye giderek, kendisine yeniden genel başkan seçmesi gerekecek. 
     Bakırhan, DEHAP’ın genel başkanlığını sürdürme kararı alırsa, yeni partide yer alamayacak. 
     Bakırhan, yeni partinin Koordinasyon Kurulu’nda yer alıyordu. Yeni partinin hazırlık sürecinde işlemleri yürüten bu kurulun, şu an işlevi sona erdi. 
     Konuyla ilgili ANKA’nın sorularını yanıtlayan Tuncer Bakırhan, "Şu an partiden istifa edip yeni oluşuma geçme gibi bir durum da var. Partide kalmama yönelik bir eğilim de var. İki eğilim de netleşmiş değil. Bu durum önümüzdeki günlerde kesinleşecek. Ona göre hareket edeceğiz. Net bir şey yok" diye konuştu. 
     
</TEXT>
</DOC>
