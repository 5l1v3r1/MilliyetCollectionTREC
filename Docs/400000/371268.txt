<DOC>
<DOCNO> 371268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sontur14.html </URL>
<DATE> 2005/08/19/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Üniversiteli genci bisiklette vurdular .. 
</HEADLINE>
<TEXT>

     Ufuk BALKİS ANTALYA, DHA 

      ANTALYA'da gece arkadaşlarıyla halı sahada futbol oynadıktan sonra bisikletle evine dönmek isteyen üniversite öğrencisi 22 yaşındaki Erkut Gedik, pompalı tüfekle öldürüldü. Polis, cinayeti aydınlatmak için çok yönlü araştırma başlattı. 
     Akdeniz Üniversitesi öğrencisi Erkut Gedik, gece arkadaşlarıyla halı sahada futbol oynadıktan sonra saat 02.30 sıralarında bisikletiyle evine doğru giderken Tonguç Caddesi'nde pompalı tüfek ateşiyle karnından vuruldu. Kimliği belirsiz kişinin açtığı ateşle vurulan Erkut Gedik, bisikletten düşüp kafasını asfalta çarptı. 
     Olayın görgü tanığı çıkmazken, civardaki vatandaşlar silah sesi duyduklarını belirtip hemen polisi aradı. Kısa sürede Tonguç Caddesi'ne gelen ekipler yol ortasında yatan bisikletli genci gördü. Erkut Gedik'in önce bisikletten düşerek yaralandığını sanan ekipler, akan kanı farkedince karnından silahla vurulduğunu anladı. Bilinci kapalı halde yerde yatan Erkut Gedik'e ilk müdahaleyi polisler yaptı ve kanı durdurmaya çalıştı. Hemen ambulans isteyen polisler bir yandan da çevreden görgü tanığı aradı. 
     Yapılan bütün araştırmalara rağmen olayı gören kimse çıkmadı. Bu arada gelen ambulansla Antalya Devlet Hastanesi'ne götürülen üniversiteli genç, yapılan müdahalelere rağmen kurtarılamadı. 
     Polis olay yerinde bulduğu patlamış fişek kapsülünü balistik inceleme yapmak üzere aldı. Erkut Gedik'in kim tarafından öldürüldüğünü belirlemek için çok yönlü araştırma yapan polis, bir yandan da görgü tanığı bulmaya çalışıyor. 
     
</TEXT>
</DOC>
