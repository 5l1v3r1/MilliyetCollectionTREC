<DOC>
<DOCNO> 397537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/yasam/ayas.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hemzemin geçit faciası 10 can aldı 
</HEADLINE>
<TEXT>


Mersin'de, hemzemin geçitteki tren, kasasında limon toplamaya giden işçileri taşıyan kamyonu ezdi. Üçü aynı aileden 10 kişi öldü 32 yaralıdan 16'sının durumu ağır 

TOLUNAY DUMAN, MUSTAFA İNSAN, CENK AYKIR, MURAT KİBRİTOĞLU, TAHSİN ÜLKER Mersin DHA 

Mersin'in Tarsus ilçesine bağlı Yenice beldesinde, kontrolsüz hemzemin geçitte yolcu treninin narenciye işçilerini taşıyan kamyona çarpması sonucu 10 kişi öldü 16'sı ağır 32 işçi yaralandı. 
Kazayla, kamyon karoserinde insan taşınması ve kontrolsüz hemzemin geçitler, bir kez daha gündeme geldi. 

Geçidin bariyeri yok 
Sık sık kazaların yaşandığı Adana-Mersin demiryolundaki son kaza, dün saat 06.30 sıralarında, Arıklı köyünde bariyeri olmayan hemzemin geçitte meydana geldi. 
Adana'dan Mersin yönüne giden Ramazan Ayar ve Ahmet Mithat Gülsoy adlı makinistlerin yönetimindeki Sakarya yolcu treni, hemzemin geçitten geçmek isteyen Mahfuz Özalp'ın kullandığı 33 D 5853 plakalı kamyona çarptı. 
Arıklı köyüne limon toplamaya giden işçilerin bulunduğu kamyon, trenin altında kalarak yaklaşık 100 metre sürüklendi. 

Soruşturma başlatıldı 
Mustafa Ayhan 35 , Şükran Tiniç 19 , Keziban Güçlü 20 , Emine Çağlak 52 , Zeynep Tuncer 21 , Yıldız Doğru 45 , Meryem Dadak 20 , Kazım Çiftçi 27 ve Cemile Çiftçi 45 olay yerinde öldü. Nazmiye Çiftçi 18 ise kaldırıldığı hastanede can verdi. 
Ayhan, Tiniç, Çiftçi, Güçlü, Çağla, Doğru, Tuncer, Dadak ve Cemile Çiftçi'nin cenazeleri toprağa verildi. 
Kazada yaralanan 32 kişiden 16'sının durumunun ağır olduğu açıklandı. Makinistler gözaltına alındı. Olayla ilgili soruşturma başlatılırken, kazada yaralanan işçilerden Fadime Tuncer 17 , işe geç kaldıkları için şoförün her zamankinden daha hızlı gittiğini söyledi. 

'Bu iş TCDD'nin görevi değil' 

İnternet sitesinde kazayla ilgili başsağlığı mesajı yayımlayan TCDD'nin 6. Bölge Müdürü Hasan Tahsin Köprülü, demiryolu güzerg hındaki hemzemin geçitlerin kontrollü hale getirilmesi görevinin TCDD'ye ait olmadığını belirterek şöyle konuştu "Mersin-Adana arasındaki 67 kilometrelik tren yolunda 50 hemzemin geçit var. Yasaya göre hemzemin geçişleri, demiryolu yakınında karayolu var ise karayolları, köy sınırı ise özel idareler, belediye hudutlarında ise belediye yapmak zorunda ancak yapmıyorlar. " 


</TEXT>
</DOC>
