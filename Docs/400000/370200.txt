<DOC>
<DOCNO> 370200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sondun02.html </URL>
<DATE> 2005/08/16/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Irak Anayasası'na 1 hafta erteleme, ABD ne dedi 
</HEADLINE>
<TEXT>

     Irak parlamentosu, anayasa taslağının meclise sunulmasının bir hafta ertelenmesini kabul etti. 
     Taslağın sunulmasıyla ilgili sürenin sona ermesine 20 dakika kala, milletvekilleri, meclis başkanının taslağın sunulmasının 22 ağustosa ertelenmesi önerisini üçte iki çoğunlukla kabul ettiler. 
     Irak Meclis Başkanı Haşim el Hasani, oylama öncesinde yaptığı konuşmada, Iraklı yetkililerin anayasa taslağı üzerinde anlaşmaya varamadıklarını söyledi. 
     El Hasani, bazı meselelerde anlaşmaya varıldığını, bazılarınınsa hala askıda olduğunu belirterek, "Tüm çabalara rağmen, herkesi memnun edecek bir anlaşmaya varamadık" dedi. 
     Iraklı Kürt bakan Berham Salih de, El Arabiya televizyonuna yaptığı açıklamada, "Üzüntüyle belirtiyorum ki hepimizin üzerinde mutabakata varacağı bir taslak yapamadık" diye konuştu. 
     Devlet Başkanı Talabani ise "Bu erteleme, Irak halkının güvenini sarsmayacak" dedi. 
     
     ABD'YE GÖRE YİNE DE 'BAŞARI' 

     Irak’ta yeni anayasayı oluşturma çabalarının zamanında tamamlanamamasına karşı ABD Başkanı George W. Bush yönetimi, varılan noktayı demokrasinin başarısı olarak değerlendirdi. 
     Irak parlamentosunun yeni anayasanın hazırlanması için müzakerecilere bir haftalık bir süre daha tanımasının ardından Teksas’taki çiftliğinde dinlenen Başkan Bush, yazılı bir açıklama yayımladı. 
     Bush, açıklamasında, "Iraklıların çabaları, demokrasi için bir armağan olup, zor sorunların tartışma, müzakere ve taviz yoluyla barışçı şekilde çözümü yönünde bir örnek oluşturdu" ifadesini kullandı. 
     Bush, müzakerecilerin çözüm sağlama çabalarını "kahramanca" sözüyle nitelendirdi. 
     ABD Dışişleri Bakanı Condoleezza Rice da, Washington’da geç saatlerde düzenlediği basın toplantısında, anayasa taslağının yeni verilen sürede tamamlanacağı öngörüsünde bulundu. 
     Rice, "Irak’ta demokrasinin işlemesine tanık oluyoruz. Önemli ilerleme kaydeden Iraklılar, anayasalarının tamamlanması yönünde kayda değer ivme sağladılar" diye konuştu. 
     Dışişleri Bakanı Rice, meydana gelen bir haftalık gecikmenin, daha sonraki aylarda yapılması planlanan anayasa referandumu ve yeni seçimlerin takviminde bir ertelemeye yol açmayacağını söyledi. 
     Rice, "Eminiz ki Iraklılar, bu süreci tamamlayacak ve kalıcı bir hükümetin kurulması için yıl sonunda yapılacak seçim yönünde ilerleyecek" dedi. 
     ABD yönetimi, geçen günlerdeki açıklamalarında, Irak’ta anayasanın zamanında tamamlanmasının büyük önem taşıdığını vurguluyordu. Bunun sağlanamamasına ve meydana gelen bir haftalık gecikmeye karşın Washington yönetimi, bunu iyimser bir gelişme olarak nitelendirmeyi tercih etti. 
     ABD, anayasa sürecinin başarıyla tamamlanarak yeni ve kalıcı bir hükümetin kurulması durumunda bunun süren direnişe darbe vuracağını ve ülkeye siyasi istikrar kazandıracağını düşünüyor. 
     
</TEXT>
</DOC>
