<DOC>
<DOCNO> 382594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonsiy07.html </URL>
<DATE> 2005/09/29/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Haenel Avrupalılar Türk insanını iyi tanısalar sorunlar ortadan kalkacak 
</HEADLINE>
<TEXT>

     Fransa Senatosu AB Delegasyonu Başkanı Hubert Haenel, "Türk insanını Avrupalılar bizim gibi daha iyi tanısalar, eminim ki bazı sorunlar kendiliğinden ortadan kalkacaktır" dedi. 
     Kafkas Kültürleri Festivali’ne katılmak üzere Kars’a gelen Fransız Parlamenter Heyeti, Kars Belediye Başkanı Naif Alibeyoğlu’nu ziyaret etti. 
     Türkiye ile AB arasındaki ilişkinin Türkiye’nin her yerinde halk arasındaki en önemli konu olduğunu ifade eden Haenel, bazı Avrupalıların Türk insanını tanımadığını belirterek, şunları söyledi 
     "Türk insanını Avrupalılar bizim gibi daha iyi tanısalar, eminim ki bazı sorunlar kendiliğinden ortadan kalkacaktır. Fransızlar da Türkiye’ye geldiklerinde genellikle tarihi ve coğrafyayı keşfediyorlar. Türk insanlarının ne kadar misafirperver olduklarını görmüyorlar." Fransa’nın Türkiye’nin AB’ye girmesine şüpheyle yaklaşmadığını kaydeden Haenel, "Fakat seçimlere yaklaştığımız bu günlerde, sağ ve sol partiler arasında rekabet var. Türk dosyasını kendilerine oy kaybetmemek için malzeme olarak kullanıyorlar" dedi. 
     Türkiye’nin AB üyeliği konusunda Fransa’nın resmi raporunu hazırlayan Fransız Senatör Robert Del Picchia da AB konusunda Fransa’dan kötü izlenim alınmış olabileceğini kaydetti. 
     Picchia, sözlerini şöyle sürdürdü 
     "Bakınız burada gazeteciler var ve ben onlardan özür diliyorum. 
     Ama bu, Fransız medyasının suçudur. Yani her söyleneni ortaya koyuyorlar. O da davul sesine benziyor. Türkiye’nin AB’ye girmesini kabul etmeyenler, sorumsuz insanlardır." Fransız heyetin Türkiye’nin AB’ye girmesine olumlu bakışından memnun olduğunu ifade eden Kars Belediye Başkanı Naif Alibeyoğlu, parlamenterlere ziyaret anısına birer gümüş plaket sundu. 
     
</TEXT>
</DOC>
