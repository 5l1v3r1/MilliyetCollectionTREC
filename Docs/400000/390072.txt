<DOC>
<DOCNO> 390072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sondun06.html </URL>
<DATE> 2005/10/27/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Haaretz gazetesi Şaron, geniş çaplı operasyonları onayladı 
</HEADLINE>
<TEXT>

     İsrail’de yayınlanan Haaretz gazetesi, Başbakan Ariel Şaron’un, Filistin topraklarında geniş çaplı operasyonlara onay verdiğini duyurdu. 
     Gazetenin haberinde, Şaron’un "Hem Gazze Şeridi hem de Batı Şeria’nın kuzeyinde geniş ölçekli operasyonlar düzenlenmesi için askeri yetki verdiği" belirtilirken, bu operasyonların birkaç gün süreceği kaydedildi. 
     İsrailli yetkilileri, Haaretz’in haberine ilişkin olarak henüz bir açıklama yapmadılar. 
     Bu arada, İsrail askeri radyosu, ordunun, dünkü intihar saldırısının ardından Filistinli militanlara karşı hedef seçerek nokta vuruşu operasyonlarına yeniden başlayacağını bildirdi. 
     İsrail Savunma Bakanı Şaul Mofaz’ın, nokta vuruşu operasyonlarının yeniden başlatılması için yeşil ışık yaktığını bildiren İsrail askeri radyosu, bu operasyonlarda özellikle son intihar saldırısını üstlenen radikal İslami Cihat yöneticilerinin hedefleneceğini duyurdu. 
     Askeri radyoya göre, İsrail ordusu ayrıca Batı Şeria ve Gazze Şeridi’ne geçiş noktalarını kapayarak ablukayı artıracak. 
     İsrail uçaklarının da Gazze Şeridi üzerindeki uçuş sayısı çoğaltacağı, Gazze Şeridi’nden gelebilecek roket ateşlerinin engellenmesi için piyade birliklerinin de alarmda bekletileceği bildirildi. 
     
</TEXT>
</DOC>
