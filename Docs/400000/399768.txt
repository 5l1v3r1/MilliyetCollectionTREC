<DOC>
<DOCNO> 399768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sontur43.html </URL>
<DATE> 2005/12/01/ </DATE>
<TIME> 23.10 </TIME>
<AUTHOR>  </AUTHOR>
<HEADLINE>
Zeytinciler, sorunları için bir araya geldi 
</HEADLINE>
<TEXT>

     CHP Grup Başkanvekili Kemal Anadol başkanlığındaki Zeytinciliğin Sorunlarını İnceleme Komisyonu üyesi 15 milletvekili, Balıkesir'in Ayvalık İlçesi'nde zeytin üreticileriyle bir araya geldi. İsmet İnönü Kültür Merkezi'ndeki sohbet toplantısında zeytin üreticilerinin sorunlarını dinleyen Anadol, üreticilerin seslerini TBMM'de duyurmak istediklerini söyledi. Anadol, dün Bursa'nın Mudanya İlçesi'nde başlattıkları inceleme gezisinin 4 Aralık'ta Muğla'nın Marmaris İlçesi'nde sona ereceğini söyledi. 
     Ege İhracatçılar Birliği İkinci Başkanı Ali Nedim Güreli de zeytin üreticisinin hiçbir devlet desteği almadan yılda ortalama 13 milyon zeytin ağacı diktiğini belirtti. 
     Türkiye'nin İtalya ve İspanya'da olduğu gibi kendisine zeytinyağı konusunda bir imaj çizmesi gerektiğini kaydeden Güreli, bu konuda ciddi adımlar atılması gerektiğini söyledi. 
     Güreli, bozuk orman arazilerinin ve orman içindeki boş arazilerin zeytin ağacı ile değerlendirilebileceğini ifade etti. 
     Ayvalık Ticaret Odası Başkanı Rahmi Gençer ise üreticiye verilen desteğin az olması nedeniyle zeytin ağacına gereken bakımın yapılamadığını kaydetti. 
     Elektrik ve su projeleri ile rekoltenin artırılabileceğini belirten Gençer, bu amaçla bölgedeki Madra ve Havran barajları üzerinden yapılacak sulama projelerine gereken desteğin verilmesini istedi. 
     
</TEXT>
</DOC>
