<DOC>
<DOCNO> 371210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonsiy14.html </URL>
<DATE> 2005/08/19/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
AKP İl Başkanlığı musluğundan solucan geldi 
</HEADLINE>
<TEXT>

     AK Parti Ardahan İl Başkanlığı’ndaki musluktan, suyla birlikte solucan geldi. Belediye Başkanı Mikail Kayatürk de su şebekesinin çok eski olması nedeniyle bu tür durumların ortaya çıkabildiğini söyledi. 
     AK Parti Ardahan İl Başkanlığı’nda sekreter olarak görev yapan Sevim Akdeniz, suların kirli olması nedeniyle, her sabah musluğu açarak bir miktar suyun akmasını sağladığını söyledi. Musluğu bu sabah açtığında, suyla birlikte solucan geldiğini iddia eden Akdeniz, "Solucanı gördüğümde inanamadım ve çok korktum. Artık bu musluktaki suyu kullanamıyoruz" dedi. 
     
     "EN FAZLA 3 AY DAHA BU KONUDA SIKINTI ÇEKİLECEK" 
     Ardahan Belediye Başkanı Mikail Kayatürk, iddiayla ilgili olarak gazetecilere yaptığı açıklamada, kentteki su şebekesinin yüzde 20’sinin çok eski olduğunu, bu nedenle bu tür durumların ortaya 
     çıkabildiğini ifade etti. 
     Ardahan’ın en önemli sorunlarından birinin içme suyu olduğunu ve bu sorunu çözebilmek için gayret gösterdiklerini kaydeden Kayatürk, şunları söyledi 
     "Maalesef, şebekemizin çok eski olması nedeniyle bu tür durumlar ortaya çıkabiliyor. Şebekenin çok eski olması da geçmiş yıllardaki ilgisizlikten kaynaklanıyor. Vatandaşlarımızdan biraz daha sabırlı olmalarını istiyorum. En fazla 3 ay daha bu konuda sıkıntı çekilecek. 
     Bu süre zarfında altyapı çalışmalarını tam olarak bitiremesek bile en azından sağlığı tehdit edecek bu tür durumlar ortadan kalkmış olacak." 
     
</TEXT>
</DOC>
