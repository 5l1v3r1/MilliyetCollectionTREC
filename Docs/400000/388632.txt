<DOC>
<DOCNO> 388632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sontur18.html </URL>
<DATE> 2005/10/21/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Deniz Gökçe'ye 'eş dövmek'ten ceza 
</HEADLINE>
<TEXT>

     Ekonomist-Yazar Deniz Gökçe, eşi Gülü Leman Gökçe’ye kafa attığı gerekçesiyle 844 YTL para cezasına çarptırıldı. Ertelenen bu ceza, Deniz Gökçe’nin 2 yıl içinde aynı suçu işlemesi halinde yürürlüğe konulacak. 
     NTV’de Eko-Diyalog programını hazırlayan Deniz Gökçe, geçen Aralık ayında kötü giden evliliklerini konuşmak için Erenköy’deki evlerinde, eşi Gülü Leman Gökçe ile bir araya geldi. Gökçe çifti, arkadaşlarının yanında sert şekilde tartıştılar. 
     Güllü Leman Gökçe, tartışmanın ardından Deniz Gökçe’nin kendisine, arkadaşlarının gözleri önünde kulaklarından tutarak kafa attığı iddiasıyla dava açtı. Gülü Leman Gökçe, Amerikan Hastanesi’nden aldığı 5 günlük iş göremez raporunu delil olarak mahkemeye sundu. Deniz Gökçe ise eşini dövmediğini, tartışma sırasında sinirlenip Gülü Leman Gökçe’yi ittiği sırada kafasını bir yere vurmuş olabileceğini söyleyerek kendisini savunmuştu. 
     Kadıköy 3’üncü Sulh Ceza Mahkemesi’nde, 9 aydır görülen davanın karar duruşmasına taraf avukatları katılırken Deniz Gökçe ve Gülü Leman Gökçe gelmedi. Aile efradına kötü muameleden’ hakkında 6 aydan 2 yıla kadar hapis istemiyle açılan davada mahkeme Deniz Gökçe’yi 844 YTL para cezasına çarptırdı. Ancak verilen para cezası sanığın 2 yıl içinde aynı suçu işlemesi durumunda ödeme şartı konularak ertelendi. 
     
</TEXT>
</DOC>
