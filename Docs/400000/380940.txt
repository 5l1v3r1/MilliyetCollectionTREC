<DOC>
<DOCNO> 380940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonspo34.html </URL>
<DATE> 2005/09/23/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Trabzonspor 0 - Vestel Manisaspor 2 
</HEADLINE>
<TEXT>

     Turkcell Süper Ligi’nde Trabzonspor ile Vestel Manisaspor arasında oynanan maç, Vestel Manisaspor’un 2-0 üstünlüğüyle tamamlandı. 
     Geçen haftayı Sivasspor karşısında yenilgiyle kapatarak, hafta içinde çalkantılı günler yaşayan Trabzonspor, sahasında "mutlak 3 puan" parolasıyla çıktığı Vestel Manisaspor karşısında ilk yarıda beklemediği bir sonuçla karşılaştı. Hücumda bir türlü çoğalamayan ve gol pozisyonu üretmekte zorlanan bordo-mavililer savunmada da ard arda hatalar yapınca, kalesinde gördüğü golle devreyi yenik kapadı. 
     16. dakikada savunmada Erdinç’in kafayla kısa düşen geri pasında araya giren Böör’ün ileriye doğru çıkan Jefferson’a rağmen yaptığı vuruşla top, yandan auta gitti. 
     18. dakikada Gürol’un uzun pasında Erdinç’in kaleci Jefferson’a kafayla vermek istediği top, yine kısa düştü. Araya giren Meduna’nın kaleci Jefferson ile karşı karşıya kaldığı andaki vuruşunda Jefferson, iki hamlede topu kontrol etmeyi başardı. 
     25. dakikada Emrah Eren’in sağdan kullandığı serbest vuruşta, yakın mesafedeki Mehmet Yılmaz’ın etkisiz şutunda kaleci Bülent topun sahibi oldu. 
     27. dakikada Hakan’ın ceza alanı dışından şutunda top, az farkla direğin yanından auta gitti. 
     30. dakikada Adem Koçak’ın sağdan ortasında savunmada Johana’nın ters kafa vuruşunda kaleci Bülent’i geçen top, az farkla direğin yanından kornere çıktı. 
     33. dakikada Erdinç’in geri pasında savunmada Fabiano Eller ile kaleci Jefferson anlaşamayınca topun sahibi olan Meduna’nın şutunda kaleciden dönen top, yine bu futbolcunun önüne düştü. Bu kez Meduna, kaleciyi geçerek boşta kalan topu filelere göndermekte zorlanmadı 0-1. 
     39. dakikada Celaleddin’in soldan ortasında ceza alanı içinde iyi yükselen Mehmet Yılmaz’ın kafa vuruşunda top, yandan auta gitti. 
     44. dakikada Mehmet Yılmaz ile ver kaç yaparak, yakın mesafede topu önünde bulan Fatih’in kaleci Bülent ile karşı karşıya kaldığı pozisyondaki aşırtma vuruşunda top, yandan auta gitti. Karşılaşmanın ilk yarısı, 1-0 Vestel Manisaspor’un üstünlüğüyle tamamlandı. 
     

     
</TEXT>
</DOC>
