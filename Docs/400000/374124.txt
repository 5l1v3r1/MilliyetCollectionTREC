<DOC>
<DOCNO> 374124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonspo13.html </URL>
<DATE> 2005/08/30/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Ç. Rizespor, Allyson ve Murat Salar ile sözleşme imzaladı... 
</HEADLINE>
<TEXT>

     Çaykur Rizespor Kulübü Brezilya'nın Bahia takımında forma giyen 23 yaşındaki defans oyuncusu Allyson Araujo Santos ve bonservisi kendisinde olan Murat Salar ile sözleşme imzaladı. 
     Çaykur Rizespor Yönetim Kurulu Üyesi Orhan İstif, AA muhabirine yaptığı açıklamada, dün gece İstanbul'da kulüp irtibat bürosunda Allyson ile 3 yıllık Murat Salar ile 1 yılı opsiyonlu 2 yıllık sözleşme imzaladıklarını belirtti. 
     Allyson ve Murat Salar'ın bugün Rize'ye gelerek, takıma katılacaklarını ifade eden İstif, ''Hocamızın isteği doğrultusunda yaptığımız görüşmelerde her iki futbolcu ile de anlaşma sağladık. Bu futbolcularla defans bloğundaki sıkıntının giderileceğine inanıyoruz'' dedi. 
     Allyson'un transferiyle yabancı kontenjanlarını tamamladıklarını belirten İstif, yerli oyuncu transferine ise perşembe gününe kadar devam edeceklerini belirterek, ''Eğer takımda doğrudan oynayacak, takımın yükünü kaldıracak bir oyuncu olursa anlaşmayı düşünüyoruz. Onun dışında transferi kapattık'' diye konuştu. 
     İstif, lige verilen aranın Çaykur Rizespor'un eksiklerini tamamlaması için bir fırsat olduğu, bu fırsatı iyi değerlendirip, Beşiktaş maçına hazırlanacaklarını dile getirdi. 
     
</TEXT>
</DOC>
