<DOC>
<DOCNO> 387893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sondun15.html </URL>
<DATE> 2005/10/19/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Washington Times Iraklı Kürtler PKK'ya karşı harekete geçsin 
</HEADLINE>
<TEXT>

     Washington Times gazetesi, Iraklı Kürtler’in PKK’ya karşı harekete geçmesi gerektiğini ifade etti. 
     Amerikan Washington Times gazetesinde yayınlanan bir makalede, Irak’ın çözülmesi halinde Kürtler’in bağımsızlık ilan edeceği ve PKK’nın da özerkliği reddetmeleri halinde Iraklı Kürtler için bir sorun olacağı belirtildi. 
     Makalede "Eğer Iraklı Kürtler gerçekten ABD’nin müttefiki ise en kısa zamanda PKK’ya karşı harekete geçmeli ve Türkiye’yi bir müttefik olarak görmeyi tercih ettiklerini kanıtlamalıdır" ifadeleri yer aldı. 
     Washington Times gazetesi ayrıca, PKK’nın Türkiye’de toplu ölümlerine neden olması halinde Türk kuvetlerinin tartışmasız bir biçimde sert karşılık vereceğini aktardı. 
     Türkiye’nin bağımsız bir Kürdistan’dan kaygı duyduğu belirtilen haberde, Türkiye’nin kaygısının Irak’ta birinci Körfez Savaşı’ndan sonra bir biçimde kurulmuş olan Irak Kürdistan’ı değil, "PKK teröristleriyle işbirliği yapan Iraklı Kürtler" olduğu belirtildi. 
     
     "TALABANİ GÖZ YUMUYOR, TERÖRİSTLER TÜRKİYE’YE SIZIYOR" 
     Makalede, Irak Cumhurbaşkanı Celal Talabani’nin göz yumması sayesinde PKK teröristlerinin Kuzey Irak üzerinden Türkiye’ye geçtiği ve Türk sivilleri öldürdüğü ifade edildi. 
     Türkiye’nin, Irak ile doğrudan ilgilendiği belirtilen makalede, ABD’nin Suriye’ye baskı kurduğu bir dönemde üst düzey Türk yetkililerin, Suriye’nin 15 yıl kadar PKK terörünü desteklediğini unutmadıkları, ancak Suriye’nin sınırlarını kontrol edemez bir hale gelmesinin Türkiye’nin çıkarlarına hizmet etmeyeceğinin bilincinde oldukları aktarıldı. 
     Türkiye, Suriye ve İran arasında ticari ilişkiler olduğunu aktaran Washington Times gazetesi, Türkiye’nin ABD’nin istediği gibi bu ülkelerle ticari ilişkilerini kesmesi halinde hem ekonomik sıkıntıya düşeceği hem de bu ülkelerde oluşabilecek istikrarsızlıkla terörün artabileceğini ifade etti. 
     Gazete böylece, Türkiye’nin İran ve Suriye ile ilişkilerine devam etmesinin garip bir şekilde ABD’nin çıkarlarına da hizmet ettiğini belirtti 
     
</TEXT>
</DOC>
