<DOC>
<DOCNO> 373753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun36.html </URL>
<DATE> 2005/08/29/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Antakya'da 70 yıl önce çıkarılan mozaik, Boston'da 2. hayatına başlıyor 
</HEADLINE>
<TEXT>

     Princeton Üniversitesi'nden bir ekip tarafından 1930'lu yıllarda Antakya'da yapılan kazılarla ortaya çıkarılan 300 civarındaki mozaik tabandan biri, Boston'daki Güzel Sanatlar Müzesi'nde restore edilerek ikinci kez hayata döndürülmek üzere olduğu bildirildi. 
     New York Times gazetesinde yer alan habere göre, 'İçme Müsabakası Evi' adlı bir Roma villasından çıkarılan ve üzerinde yunus resimleri bulunan mitolojik temalı bir mozaik, yaratıldığı topraklardan 8 bin km uzaklıkta ve yapıldığı tarihten 18 asır sonra Güzel Sanatlar Müzesinde restore edilerek yeniden hayat buluyor. 
     Müze çalışanlarının özel araç gereçler kullanmak suretiyle, mozaiğin Türkiye'den ABD'ye zarar görmeden taşınabilmesi için arkasına dökülen yaklaşık 2 ton ağırlığındaki beton kitleyi ayırdıkları belirtilirken, mozaiğin restorasyonu için yeni araçların yanı sıra yeni tekniklerin büyük dikkatle kullanıldığı ifade ediliyor. 
     Arkasına dökülen beton ile birlikte 3 ton ağırlığı bulunan mozaiğin, ABD'ye getirildikten sonra 65 yıl boyunca Antakya'daki kazılara destek veren Dumbarton Oaks isimli kuruluşun bahçesinde kaldığı kaydediliyor. 
     Söz konusu mozaiğin 2002 yılında miktarı gizli tutulan bir bedel karşılığında Güzel Sanatlar Müzesi tarafından satın alındığı belirtilirken, mozaiğin restorasyonunun 2006 yılı sonlarına doğru tamamlanacağı ifade ediliyor. 
     Restorasyonu sonrasında mozaiğin Romalıların oturma ve yemek odalarının yeniden yaratılacağı bir serginin ana parçası olarak kullanılacağına işaret edilirken, bu serginin Doğu Akdeniz bölgesinde özellikle zengin Romalıların nasıl yaşadığına dair fikir vereceğine dikkat çekiliyor. 
     Müzenin eser koruma yetkililerinden C. Mei-An Tsu'nun, mozaiğin orijinal mekanında nasıl yerleştirildiğini görmek için Antakya'nın Samandağ yöresine bir gezi gerçekleştirdiği, ancak bölgede Roma tarihine ait eserlerin hiçbir kalıntısına rastlamadığı ifade edildi. 
     
</TEXT>
</DOC>
