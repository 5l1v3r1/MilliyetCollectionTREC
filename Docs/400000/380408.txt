<DOC>
<DOCNO> 380408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/dunya/dun03.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Kıbrıs'ın çözüm yeri BM'dir 
</HEADLINE>
<TEXT>


SEMA EMİROĞLU New York 


Dışişleri Bakanı Abdullah Gül, dün BM Genel Kurulu'nda yaptığı konuşmada, Rum Yönetimi'nin Kıbrıs meselesinde BM'yi devre dışı bırakıp konuyu başka forumlara taşıma çabalarını eleştirdi ve "Tüm uluslararası aktörleri, bu yanlış yöndeki çabaları caydırmaya çağırıyorum" dedi. BM'nin reforma uğratılması ve rolünün artırılmasının konuşulduğu bir sırada, Rumların Kıbrıs sorununu BM'den uzaklaştırma çabalarını "en rahatsız edici paradoks" şeklinde tanımlayan Gül, Genel Sekreter Kofi Annan'ın görüşmeleri yeniden başlatma çabalarının da, Rumların uzlaşmaz tutumu yüzünden sonuçsuz kaldığını vurguladı. Gül, Annan'ın Kuzey Kıbrıs üzerindeki ambargoların kaldırılmasını öngören raporunun gözardı edildiğini de hatırlattı ve Türkiye'nin, Ada'nın iki tarafındaki tüm kısıtlamaların kaldırılması için 30 Mayıs'ta yaptığı önerileri yeniden gündeme getirdi. 


</TEXT>
</DOC>
