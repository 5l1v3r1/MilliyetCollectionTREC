<DOC>
<DOCNO> 350066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonspo29.html </URL>
<DATE> 2005/06/08/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Hollandalı Koeman, Benfica'ya teknik direktör oldu... 
</HEADLINE>
<TEXT>

     Hollanda futbolunun efsane isimlerinden Ronald Koeman, Portekiz Birinci Ligi şampiyonu Benfica'ya teknik direktör oldu. 
     Benfica Kulüp Başkanı Luis Filipe Vieira, yaptığı açıklamada, Hollandalı teknik adamın takımın başına getirildiğini belirterek, ayrıntıların daha sonra yapılacak basın toplantısında verileceğini kaydetti. 
     Bir dönem Hollanda Milli Takımı'nda da forma giyen Koeman, Ajax takımında menajerlik görevi yürütüyordu. 
     Portekiz liginde 11 yıl aradan sonra Benfica'yı yeniden şampiyon yapmayı başaran İtalyan teknik direktör Giovanni Trapattoni'nin geçen hafta istifa etmesi üzerine, Koeman bu göreve getirildi. 
     
</TEXT>
</DOC>
