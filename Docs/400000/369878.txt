<DOC>
<DOCNO> 369878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/yazar/oztrak.html </URL>
<DATE> 2005/08/15/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Eski alışkanlıkla ödemeler dengesine bakmak 
</HEADLINE>
<TEXT>


Haziran ayında 12 aylık cari açık 19.3 milyar dolara ulaşmış. Mayıs ayında IMF tarafından, yeni stand-by anlaşması nedeniyle, yapılan basın açıklamasında bu yıl sonu için öngörülen cari açık rakamı 15.4 milyar dolardı. Cari açığın GSMH'ye oranının ise yüzde 4.4 olması bekleniyordu. Yılın ilk altı ayında tahminler büyük ölçüde aşılmış. Cari açık yıl sonunda da haziran seviyesinde kalırsa GSMH'ye oranı yüzde 5.5'e ulaşıyor. 
İlk altı ayda net dış finansmanda sağlanan artışın kompozisyonu da ilginç. Nispeten daha az hareketli olan doğrudan yabancı sermaye yatırımlarındaki girişler geçen yıl sonuna göre gerilemiş. Resmi kesim fonlarında da gerileme var. Buna karşılık daha hareketli olduğu bilinen özel kesimin portföy yatırımları ve kredilerinde 4.7 milyar dolarlık bir artış olmuş. Net hata noksan kalemi altında niteliği bilinmeyen sermaye girişlerinde ise 4.4 milyar dolar artış var. Bu dönemde 9.1 milyar dolarlık net dış finansman artışının tamamına yakını hareket kabiliyeti oldukça yüksek kalemlerden sağlanmış. 
Hem cari açığın ulaştığı seviye, hem de finansman biçimi ekonomideki kırılganlığı artırmaya devam ediyor. Ancak ekonomi yönetiminde bunu görmeme ve görenleri de "eski alışkanlıklarla" hareket etmekle eleştirme yaklaşımı h kim. 

Olumlu gelişmeler 
Ekonomi yönetimini rahatlatan unsurlara bir bakmak gerekiyor 
Geçmiş dönemde cari açığa bağlı krizlerin temelinde ikiz açık sorunu vardı. Şu anda kamu kesimi açıkları önemli ölçüde azalmaktadır. Bu nedenle cari açık sorun değildir. Bu önerme geleneksel yaklaşım kapsamında doğru olmakla birlikte Asya'da 1997 yılında yaşanan ikinci nesil krizlerin ışığında gücünü yitirmiştir. Kaldı ki ülkemizde hem mali performansta, hem de bunu kalıcı hale getirecek yapısal reformlarda son dönemde bir gevşeme vardır. Diğer taraftan kamunun borç seviyesi de, ekonomide ciddi bir yavaşlama tehlikesi ortaya çıktığında bunu yumuşatacak mali gevşemeye izin verecek bir seviyeye henüz gerilememiştir. Mali sektörün gözetim ve denetimindeki zafiyetler önemli ölçüde giderilmiştir. Bu doğru bir tespittir. Ancak BIS verilerine göre şirketler kesimi yabancı para ile borçlanmasını artırmaktadır. Kurdaki sıçramanın boyutuna ve şirketlerin bu gelişmeye karşı kendilerini koruma derecesine bağlı olarak bu kesimde başlayacak sorunlar mali piyasalara da bulaşabilecektir. Ayrıca mali kesimin denetimi ile ilgili zafiyetleri gidermek amacıyla hazırlanan tasarı da h l yasalaşamamıştır. 

Risk görmezden gelinemez 
Eskiden dalgalı kur rejimi yoktu. Bu, Merkez Bankası'nın dövizlerini yitirme ve döviz krizi riskini artırıyordu. Bu bir ölçüde doğru. Ancak kimse yabancı sermayenin risk alma iştahında son dönemdeki artışın bu kadar sürekli olacağını ve yerli paranın bu kadar değer kazanmasına göz yumulacağını öngörmemişti. Döviz krizlerinin arkasında kur rejiminden daha çok rejime bağlı olarak yerli paranın aşırı değer kazanması vardır. Yerli paranın aşırı değerlendiği ve cari açığın arttığı bir ortamda yabancıların risk algılamasının yükselmesi sonucunda, kurda ortaya çıkabilecek ani bir düzeltmenin boyutu yükselir. Bunun kamu borç dinamikleri üzerindeki ve şirketler kesiminden başlayarak finans kesimine yayılabilecek etkilerini göz ardı etmek ve rezerv yitirmeden enflasyonu kontrol etme politikalarının uygulanabileceğini düşünmek aşırı iyimserlik olabilir. 
2000-01 krizinde, önceden taahhüt edilen sabit kur politikası kurallarını uygulamakta ne kadar zorlanıldığı hatırlanmalıdır. Cari açık riskini görmemek, politika geliştirmemek ve "eski alışkanlık" eleştirileri sadece riski artırır. 


</TEXT>
</DOC>
