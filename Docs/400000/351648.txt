<DOC>
<DOCNO> 351648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/dunya/dun03.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa çıkardı İngiltere soktu 
</HEADLINE>
<TEXT>



Lüksemburg'daki AB dışişleri bakanları toplantısında genişleme ve Türkiye konusunda üyeler arasındaki görüş ayrılıkları son ana kadar devam etti. İlk taslak belgelerde Türkiye ile tam üyelik müzakerelerinin başlatılacağı tarih olan 3 Ekim'e atıf vardı ancak bu, genişleme konusunda şüpheci yaklaşımlar içindeki Fransa ve Avusturya'nın başını çektiği ülkeler tarafından metinden çıkarıldı. Buna karşılık İngiltere, Aralık 2004 kararlarına atıf formülünü gündeme getirdi. Rumların protokole ilişkin tanıma vurguları da, İngiltere'nin girişimleriyle engellendi. 

Haber sızdırma taktiği 
Konu hakkındaki tartışmaların yoğunlaşması üzerine AB Dönem Başkanı Lüksemburg, "kriz içinde kriz yaratılmaması" amacıyla, Türkiye ve genişleme konularına atıf yapmama fikriyle geldi. Bu yaklaşım, sadece sözlü öneri olarak kaldı ve hiçbir taslağa yansımadı. Dün toplantı başlangıcında Lüksemburg bu fikri yineledi. Bunun üzerine İngiltere, İtalya ve İspanya karar aşamasına gelindiğinde uluslararası ajanslara "Taslak metinde genişlemeye atıf olmadığı" bilgisini sızdırdı. Haberi, "Yıllardan beri ilk kez bir AB zirvesinde genişlemeye atıf yapılmayacağı" vurgusuyla veren AP, "Bunun, AB Anayasası'nın Fransa ve Hollanda tarafından reddedilmesinden kaynaklandığı" yorumunu yaptı. Ajanslarda çıkan haberlerle toplantıya giren heyetler, "Atıfta bulunmamamızın yaratacağı sonuçları bu haberlerde görebilirsiniz" ifadelerini kullandılar. Bunun üzerine Lüksemburg, Fransa ve Avusturya genişlemeye atıf yapılması konusunda İngiltere'nin formülüne yeşil ışık yaktılar. 


</TEXT>
</DOC>
