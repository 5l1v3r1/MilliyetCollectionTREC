<DOC>
<DOCNO> 362614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/siyaset/siy06.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaycı değil avukat 
</HEADLINE>
<TEXT>


BANU ŞEN İzmir 


Hikmet Fidan'ın öldürülmesini kınayan metni imzalamayan eski DEP Milletvekili ve DTH Üyesi Orhan Doğan'ın, "Çay dağıtan 15 yaşındaki bir delikanlının getirdiği mektubu imzalayamam" dediği kişinin, aslında avukat olduğu belirtildi. 
Fidan'ın oğlu Zınnar Fidan, olayın, 13 Temmuz'da İzmir'deki taziye evinde yaşandığını söyledi. Bu sırada taziyeye gelen yaklaşık 200 kişi olduğunu belirten Fidan, "Doğan'ın önüne metni koyan çocuk değil. 32 yaşında, eğitimli, çaycıya hiç de benzemeyen avukat bir arkadaşımız. Metni inceledi, ama imzalamadı" dedi. Doğan'ın taziye defterine bile sadece başsağlığı dileklerini yazdığını, saldırıyı kınamadığını vurgulayan Fidan, "Bu metni imzalamasını da beklemedik. Çünkü kendi kararlarını kendisi verebilecek bir pozisyon ve iradede olmadığını düşünüyorum" diye konuştu. 
Fidan, Doğan'ın, 217 kişinin imzası bulunan metinle ilgili yaptığı "çaycı" açıklamasını ciddi bulmadığını söyledi. 


</TEXT>
</DOC>
