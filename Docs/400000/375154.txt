<DOC>
<DOCNO> 375154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur09.html </URL>
<DATE> 2005/09/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
'Pin kodu' ele verdi 
</HEADLINE>
<TEXT>

     Erdoğan PAÇİN DHA 

      BURSA'da hırsızlık için girdiği evden cep telefonu ve kredi kartlarını çaldığı iddia edilen 25 yaşındaki Osman Akbulak, gürültüye uyanan ev sahibiyle karşılaşınca paniğe kapılıp ikinci kat balkonundan atladı. Yaralanmasına rağmen kaçmaya çalışan Akbulak polis tarafından yakalandı. Üzerinden çıkan telefonunun kendine ait olduğunu söyleyen Akbulak, telefonun pin kodunu bilemeyince gözaltına alındı. 
     Olay, Merkez Osmangazi İlçesi, Ahmetpaşa Mahallesi, Ahmet Sokak'ta saat 04.00 sıralarında meydana geldi. Sokak üzerindeki 26 yaşındaki Abdullah Varol'a ait evin balkonundan içeriye giren Osman Akbulak, evsahibine ait telefon ve kredi kartlarını aldı. Akbulak çekmecelerde değerli eşya ararken, tıkırtıya uyanan Varol, salonda Osman Akbulak'la karşılaştı. Paniğe kapılan Akbulak, ikinci kattaki evin balkonuna koşup aşağıya atladı. Başını yere vuran zanlı, kanlar içinde kalmasına rağmen yaya olarak kaçmaya çalıştı. Polise haber veren ev sahibi Varol, peşine düştüğü Akbulak'ı ise evden 20 metre ileride yakaladı. Olay yerine gelen polis, üstünü aradığı zanlının cebinde bir cep telefonu buldu. Telefonun kendisine ait olduğunu söyleyen Osman Akbulak, polislerin sorduğu pin koduna doğru cevap veremeyince gözaltına alındı. Üzerinden ev sahibine ait kredi kartları da çıkan Akbulak, olay yerine çağırılan 112 Acil Servis ambulansı ile Devlet Hastanesi'ne kaldırıldı. Akbulak'ın tedavisi sürüyor. 
     Olayla ilgili soruşturmaya Bursa Cumhuriyet Savcılığı'nca başlandı. Ev sahibi Abdullah Varol, Gürültü duyunca yataktan kalktım. Salonda hırsızla karşılaştım. Beni görünce balkondan atlayıp kaçmak istedi. Yolda yakalayıp, polislere teslim ettim'' dedi. 
     
</TEXT>
</DOC>
