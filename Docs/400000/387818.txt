<DOC>
<DOCNO> 387818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/magazin/amag.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Postacıları da o giydirecek 
</HEADLINE>
<TEXT>


Kamuda İpekçi modası Hosteslerin ardından postacıların kıyafetlerini de modacı Cemil İpekçi hazırlayacak 

GÜLÇİN ÜSTÜN Ankara 

Türk Hava Yolları THY hosteslerinden sonra PTT'ye bağlı 12 bin 500 postacı da Cemil İpekçi tasarımı kıyafetlerle hizmet verecek. İpekçi, kıyafetlerin hem tasarımını üstlenecek, hem de kumaş ve dikim işlemleri için PTT'ye danışmanlık yapacak. Kıyafetler, İstanbul'da Sirkeci Postanesi Müzesi'nde defileyle tanıtılacak. 

'10 bin dolara anlaştık' 
İpekçi ile sözleşmeleri gereği, kıyafetlerin 15 Kasım'a kadar tamamlanacağını kaydeden PTT Genel Müdürü Osman Tural, "İlk olarak aralarında Olgunlaşma Enstitüsü'nün de bulunduğu 27 kamu kuruluşuna teklif götürdük. Çoğu yanıt bile vermedi. Enstitü de belirlenen sürede işi tamamlayamayacağını bildirdi. Bunun üzerine aklımıza Cemil İpekçi geldi. İpekçi işi 40 bin dolara yapacağını söyledi, daha sonra 10 bin dolara anlaştık" dedi. 
İpekçi'nin kendilerine her kıyafetten üçer örnek yapacağını ve içlerinden en uygun olanı seçeceklerini belirten Tural, 12 bin 500 yazlık, 12 bin 500'ü de kışlık olmak üzere 25 bin kıyafet dikileceğini ifade etti. 


</TEXT>
</DOC>
