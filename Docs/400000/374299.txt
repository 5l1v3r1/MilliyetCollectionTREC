<DOC>
<DOCNO> 374299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/yazar/cemal.html </URL>
<DATE> 2005/08/31/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Güneşe yürümek 
</HEADLINE>
<TEXT>


SANTORİNİ 

Gökyüzüyle deniz bir olmuş... Hangisi mavi ağustos göğü, hangisi deniz Masmavi bir sonsuzluk güneşin altında göz kamaştırıcı. Uçurumun kenarında oturmuş ufuk çizgisini seçmeye çalışıyorum. 
Ama nafile 
Tül perde gibi bir sis bulutu yok etmiş ufuk çizgisini. Bir bütün olmuş gökyüzüyle deniz... 
Ne tuhaf, ne güzel. 
Şairanelik geliyor. 
N'apayım öyle. 
Keşke şair olsaydım. 
Belki de yaşama sevgisi kapıyı çalan... 
Benzer duyguları bir süre önce mavi yolculukta hissetmiştim. Hisarönü'nde, Söğüt'ün karşısında küçük bir koy. "İnciradası altı, Bozukkale'nin tam tersinde bir yer" demişti kaptan. 
Simi boğazından geçmiştik gelirken. Kalıntıların bir yerine siyah boyayla Orfeus yazılmış. En uç yerinde de, tahta sopanın ucunda bir Türk bayrağı... 
Burada da karışmıştı ağustos göğünün mavisiyle denizin mavisi göz kamaştıran güneşin altında. 
Hangisi deniz, hangisi gökyüzü 
Sis bir tül perde gibi kat kat dağların siluetini dalgalandırıyordu. Kıpırtısızdı deniz. İnsana huzur aşılayan bir sük net, sessizlik. 
Sabahleyin notlar almıştım 
Cennet nedir ki diyerek... 
Telaşlı, pıtır pıtır adımlar 
Daracık taş yolda, aynı yöne haldır haldır yürüyen bir kalabalık. Gitgide hızlanan bir yürüyüş... 
Hep birlikte güneşe yürüyoruz 
Vakti geldi, çabuk çabuk diyorlar, kaçırmayalım Ne çok kilise var. Adım başı, mavi kubbeli minyatür kiliseler... 
Ada sakinleri avlularında sandalyelere oturmuş, önlerinden geçen telaşlı kalabalığı öyle seyre dalmışlar, alışkın nazarlarla... 
Güneşe yürüyoruz 
Güneşi batıracağız Santorini'de. 
Japonlar, ellerinde kameraları... 
Birkaç hafta önce mavi yolculukta, Bozburun'da da batırmıştık güneşi. 
Büyüleyici bir renk curcunasıyla. 
Sanki bir ateş topuydu. Mercanımsı kırmızısıyla alev alev yanan bir portakal belki de. Kat kat sıra dağların arkasından kaybolunca, bütün ağustosböcekleri hep birden susmuştu. 
Deniz de öyle, sük nete ermişti. 
İlahi bir sessizlikti 
Sonra turuncunun h kimiyeti, kiremit kırmızısı, erguvan, mora kaçan lacivert, çivit... En sonunda garip bir gri bant... Ve tepemizde yıldızların çıkışı, elini uzatsan tutabileceğin pırıl pırıl yıldızlar... 
Santorini'de güneşi batıracağız 
"Nerelisiniz " "İstanbul'dan..." "Ben Selanik'liyim " "Benim babam Selanik'te doğmuş, 1900'de..." "Benim de dedem Pontus'lu, Karadeniz..." Ayşe, "1-1" diyor, gülüyoruz. 
Haydi yürüyelim, vakit daraldı. 
Bir telaş, adımlar hızlanıyor. 
Güneş bizi bekliyor 
Yine uçurumun kenarındayız işte. 
Bir alev topu, kocaman bir portakal, denizle göğün arasındaki belirsiz çizgiye asılı, evet bizi bekliyor batmak için... 
Harikulade, muhteşem 
Başka ne denir .. 
Sıkı durun 
"Hayat parmaklarımızın arasından kaçıyor " 
Virginia Woolf'tan bir cümle... 
Bu yaz Virginia Woolf'la birlikteyim. 
Mavi yolculukta Bir Yazarın Güncesi. 
Santorini'de Mrs. Dalloway... 
"Yüreğinde bir gözyaşı kuyusu açılmıştı " 
Yarın belki Virginia Woolf'lu bir yazı yazarım, dimdik uçurumun kenarından masmavi denizi seyrederken yazılan ve yaşam ile ölümü anlatmaya çalışan bir yazıcık... 
Evet, şairanelik... 
Ya da yüzeysel romantizm 
Olabilir. 
Ama her Allah'ın günü siyaset yazmanın usanç verici yavanlığından bazen kurtulmak için iyi geliyor, Bozburun'da, Santorini'de güneşi batırmak ve yazmak... 



</TEXT>
</DOC>
