<DOC>
<DOCNO> 374671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun21.html </URL>
<DATE> 2005/09/01/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
AB’nin gündemi Türkiye 
</HEADLINE>
<TEXT>

     HİLALl YILMAZ Newport DHA 

AB Dışişleri Bakanları bugün İngiltere’nin Galler bölgesinde bir araya geliyor. 2 gün sürecek gayrıresmi zirvenin ana gündem maddesini Türkiye oluşturuyor. 
     Galler’in Newport kentinde bir araya gelecek olan AB Dişişleri Bakanları Türkiye’nin müzakere çerçeve metnini değenlendirecek ve Ankara’nın Kıbrıs deklarasyonuna, karşı deklarasyonla yanıt verecek. Toplantıya Dışişleri Bakanı ve Başbakan Yardımcısı Abdullah Gül de katılacak. Akşam saatlerinde Galler’e gelecek olan Gül’ün yarın AB Dışişleri Bakanları ile öğle yemeğinde buluşması ve resmi temaslarda bulunması bekleniyor. Gül’ün, İngiltere’deki AB Dişişleri Bakanları toplantısında Komisyon ve Konsey yetkilileriyle kuracağı temaslar, Türkiye’nin üyelik müzakerelerine başlayacağı 3 Ekim öncesinde, görüş alışverişinde bulunulması açısından önemli bir fırsat teşkil ediyor. 
     
     KIBRIS KONUSU GÜNDEME DAMGASINI VURACAK 

     Zirvede, Türkiye’nin AB üyelik süreci ile ilgili olarak müzakere çerçeve metni ele alınacak, Toplantıda ayrıca, Türkiye’nin Kıbrıs Rum Kesimi’ni tanımadığını ilan eden deklerasyona, karşı deklarasyonla yanıt verilecek. Deklarasyonda Türkiye’den bu kararların ’Gümrük Birliği uygulamalarını olumsuz yönde etkilememesinin istenmesi bekleniyor. Dün Brüksel’de topalanan AB daimi temsilcileri, Türkiye’nin Rum Kesimini tanımadığını ilan eden deklarasyonuna, karşı deklarasyonla yanıt vereceklerini duyurmuşlardı. 7 Eylül’de açıklanması beklenen deklarasyonun taslak metninin bugün Galler’deki AB Dışişleri Bakanları toplantısında şekillenmesi bekleniyor. 
     
     TIMES İNGİLTERE KÖPRÜ GÖREVİ ÜSTLENMELİ 

     İngiliz The Times gazetesine göre AB, Türkiye’nin tek taraflı deklarasyonunun Gümrük Birliği uygulamalarını aksatmasından çekiniyor. Times’ın haberinde ayrıca AB İngiltere’nin Dönem Başkanı olması nedeniyle Galler’deki toplantıya başkanlık edecek olan İngiltere Dışişleri Bakanı Jack Straw’un, ’Türkiye’nin muhtemel üyeliği konusundaki derin görüş ayrılıklarını ortadan kaldırarak, bir köprü görevi üstlenmesi gerektiği dile getirildi. 

     
</TEXT>
</DOC>
