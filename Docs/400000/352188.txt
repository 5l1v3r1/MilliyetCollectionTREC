<DOC>
<DOCNO> 352188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/soneko16.html </URL>
<DATE> 2005/06/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Mayıs'ta kapasite kullanımı yüzde 82.4 oldu 
</HEADLINE>
<TEXT>

     Devlet İstatistik Enstitüsü DİE , imalat sanayi aylık eğilim anketi Mayıs ayı sonuçlarını açıkladı. 
     Buna göre, 2004 yılı Mayıs ayında yüzde 84.3 olan üretim değeri ağırlıklı kapasite kullanımı, bu yılın Mayıs ayında yüzde 82.4 seviyesine indi. 
     Söz konusu ayda imalat sanayinde kapasite kullanım oranı devlet sektöründe yüzde 64.5, özel sektörde ise yüzde 71 oldu. Geçen yılın aynı döneminde kapasite kullanım oranları kamu da yüzde 60.1, özel sektörde yüzde 74.4 olarak belirlenmişti. 
     
     FAALİYET KOLLARINA GÖRE 

     İmalat sanayinde iktisadi faaliyet kollarına göre Mayıs ayında kapasite kullanımı en yüksek sektör, yüzde 90 ile büro, muhasebe bilgi işlem makinaları imalatında oldu. 
     Kapasite kullanım oranları, gıda ürünleri ve içecek imalatında yüzde 58.8, tütün ürünleri imalatında yüzde 69.3, tekstil ürünleri imalatında yüzde 74.6, giyim eşyası imalatında yüzde 75.6, derinin işlenmesi bavul, çanta ve benzeri imalatında yüzde 61.1, ağaç ve mantar ürünleri imalatında yüzde 70.3, kağıt ve kağıt ürünleri imalatında yüzde 78.2, basım ve yayım imalatında yüzde 75, kok kömürü, rafine edilmiş petrol ürünleri imalatında yüzde 71.1 oldu. 
     Aynı dönemde, kapasite kullanım oranları, kimyasal madde ürünleri imalatında yüzde 71.1, plastik kauçuk ürünler imalatında yüzde 74.3, metalik olmayan diğer mineral madde imalatında yüzde 74.4, ana metal sanayinde yüzde 71.7, metal eşya sanayinde yüzde 68.3, makina ve teçhizat imalatında yüzde 68.1, elektrikli makina cihazları imalatında yüzde 69.4, radyo, TV haberleşme cihazları imalatında yüzde 75.8, tıbbi, optik hassas aletler imalatında yüzde 69.6, taşıt araçları ve karoseri imalatı yüzde 76.9, diğer ulaşım araçları imalatında yüzde 76.4 ve mobilya imalatında yüzde 76.9 olarak belirlendi. 
     
     TAM KAPASİTE İLE ÇALIŞAMAMA NEDENLERİ 

     Bu arada, tam kapasite ile çalışamama nedenleri gözönüne alındığında Mayıs ayında, geçen yılın aynı dönemine göre iç pazarda talep yetersizliğinin payı yüzde 61.6'dan yüzde 52.7'ye, işçilerle ilgili meseleler yüzde 3.5'den yüzde 1.9'a düşerken, dış pazarda talep yetersizliği yüzde 16.1'den yüzde 20'ye, mali imkansızlık yüzde 1.7'den yüzde 2.9'a, yerli mallarda hammadde yetersizliği yüzde 2.5'den yüzde 3.9'a, ithal mallarda hammadde yetersizliği yüzde 0.9'dan yüzde 2.3'e çıktı. 
     Bu arada, Haziran'da üretim miktarında artış belirten işyeri oranı yüzde 40.3, yurtiçi satışlarda artış belirten işyerleri yüzde 40.5, satış fiyatlarında yüzde 13.5, hammadde fiyatlarında artış belirten işyeri oranı da yüzde 19.4 oldu. 
     
</TEXT>
</DOC>
