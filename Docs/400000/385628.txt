<DOC>
<DOCNO> 385628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/ekonomi/aeko.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuş gribi şirketleri borsada yakaladı 
</HEADLINE>
<TEXT>


Manyas'taki hindi çiftliğinde ortaya çıkan kuş gribi hastalığı, borsada işlem gören Şeker Piliç, Banvit, Van Et ve Pınar Et-Un hisselerinde yüzde 11.4'e varan düşüşler yaşanmasına neden oldu 

ORHAN TEKEOĞLU 

Türkiye'de kuş gribinden kümes hayvanlarının ölmesinin sektörde yarattığı tedirginlik borsaya da yansıdı. Halka açık ve hisseleri borsada işlem gören Şeker Piliç, Banvit, Van Et ve Pınar Et - Un hisseleri, üretim, ciro ve k rlılıklarının olumsuz etkileneceği endişeleriyle borsada yüzde 11.4'e varan düşüşler yaşadı. 
Kuş gribi haberleri nedeniyle İMKB Başkanlığı, seans açılmadan tavuk ve hindi üretici firmalarından bilgi istedi. Bu arada bilgi gelene kadar söz konusu şirketlerin hisseleri işleme kapalı tutuldu. Ardından şirketlerin borsaya yaptıkları ayrı ayrı açıklamalarda, çiftliklerinde kuş gribi ve benzeri tipte herhangi bir hastalığa rastlanmadığına yönelik bilgi verildi. Daha sonra hisse senedi sıraları saat 9.55'ten itibaren yeniden işleme açıldı. Şeker Piliç, ilk seansta yüzde 11.38, Banvit yüzde 10.78, Van Et yüzde 3.94 ve Pınar Et-Un hisseleri de yüzde 2.26 değer kaybetti. 
Bu arada Avrupa Birliği Komisyonu'nun, 'Türkiye'den her türlü canlı kuş ve tüy' ithalatı yasağını genişleteceğini açıklaması üzerine, İMKB Başkanlığı, dört beyaz et üreticisi şirketin hisselerini yeniden işleme kapattı. 
Söz konusu şirketlerden Van Et'in, İMKB'ye yaptığı açıklamada, hindi ve tavuk eti üretiminin ana faaliyetleri içindeki payının düşük olduğunu ve hiçbir ülkeye ihracat yapmadığını bildirmesi üzerine hisseleri saat 15.15'te yeniden işleme açıldı ve günü yüzde 3.54 değer kaybıyla kapattı. 

BESD-BİR Üç ayda temizlenir Beyaz Et Sanayicileri ve Damızlıkçılar Birliği BESD-BİR Genel Sekreteri Yüce Canoler, kuş gribinin, göçmen kuşların gübreleriyle bulaştığını belirtti. Canoler, "Yeni vaka olmazsa Türkiye en erken üç ay içinde bu hastalıktan temizlenebilir" diye konuştu. 

Beyaz Der Satış aksamadı Beyaz Et Toptan ve Perakendecileri Derneği Beyaz Der Başkanı Demir Kunter, kuş gribinin sektörde satışları aksatmadığını söyledi. Kunter, "Kuş gribinden etkilenen Kandıra cinsi kara hindiler. Küçük üreticinin yılbaşında satmak için beslediği bu hindiler açıkta dolaştıkları için hastalandılar" dedi. 

'Çiftliklerimizde vaka yoktur' Şeker Piliç ve Yem Sanayi Ticaret A.Ş., çifliklerinde kuş gribi ve benzer vaka bulunmadığını bildirdi. Şeker Piliç açıklamasında, "Tavuklarımız kümes ortamında maksimum bio güvenlik tedbirleri altında yetiştirildiği için kuş gribi ve benzeri bir hastalığın oluşmasını beklememekteyiz" denildi. Bolca yetkilisi Esat Bolca da "Kuş gribinden değil, tüketicinin beyaz etten kaçmasından korkuyoruz" dedi. 

Pınar Kapalı kümese giremez Pınar Et Genel Müdürü Zeki Ilgaz, Pınar kümeslerinde kuş gribi vakasına rastlanmadığını bildirdi. Ilgaz, kendi üretimleri olan yumurta, civciv ve yemler kullanılarak hijyenik şartlar sağlandığını, kapalı kümeslerde sözleşmeli yetiştiricilikle üretim yapıldığını kaydetti. 

Banvit Markalı ürün öneririz Banvit Genel Müdürü Ömer Görener, hastalığın göründüğü yerde, 3 kilometre çapında tüm hayvan hareketlerinin durdurulduğunu ve bunların imha edileceğini söyledi. Görener, "Türkiye'de büyük kümeslerde beslenen kanatlılar arazide dolaşmaz. Bu nedenle hastalık hiç yayılmayabilir. Tüketicilere, hiç çekinmeden markalı tavuk ve hindi satın almalarını tavsiye ediyorum" dedi. 

Beyaz et sektöründe AB umuduna yeni darbe BÜLENT YARDIMCI 
Türkiye'de 2 milyona yakın ailenin geçimini sağladığı ve yıllık toplam cirosu 2.5 milyar civarında olan tavukçuluk sektörü, daha çok iç piyasaya çalışıyor. 
Sektör, bu yıl sonundan itibaren AB'ye ihracata hazırlanıyordu. AB veterinerlik yetkilileri, Türkiye'den altı tesiste inceleme yapmış ve bunları uygun bulmuştu. Bazı eksikliklerin giderilmesi halinde, bu yıl sonu itibariyle sektörün AB'ye ihracatının başlayabileceği ifade ediliyordu. Böylece yılda ortalama 20 bin ton beyaz etin AB'ye ihraç edileceği ve sektörün son yıllarda içine girdiği darboğazdan kurtulması planlanıyordu. 
Dış Ticaret Müsteşarlığı'nın verilerine göre, 2004'te AB üyesi ülkelerden Yunanistan'a 9 bin 900 dolar, Almanya'ya da 42 bin dolarlık kümes hayvanı ihracatı yapıldı. Türkiye, başta Irak, Çin, Azerbaycan, Makedonya olmak üzere yurtdışına 2004 yılında 20 milyon dolarlık ve Ocak - Haziran 2005 döneminde 13 milyon dolarlık kümes hayvanı ihracatı gerçekleştirdi. 

Herşey iyi gidiyordu 
Sektör yetkililerinin verdiği bilgilere göre, Türkiye geçen yıl toplam 12 bin ton piliç eti ihraç etti. Bu yıl ise ilk sekiz ayda bu rakam ikiye katlandı. Yıl sonuna kadar ihracatın toplam 30 bin tona ulaşması bekleniyordu ancak kuş gribinin bu hedefi olumsuz etkileyebileceği belirtiliyor. 

Kuş gribi için yapılacak itlafın parası hükümetten Hükümet, kuş gribi dolayısıyla bir dizi tedbir alıyor. Karantina, hayvan naklinin yasaklanmasının yanı sıra hastalık dolayısıyla yapılacak itlaf harcamalarının parasını da hükümet ödeyecek. Konu, dün yapılan Bakanlar Kurulu toplantısında ele alındı. Toplantı sonrası açıklamalarda bulunan Hükümet Sözcüsü Cemil Çiçek, alınan tedbirleri açıkladı. 
Çiçek, kuş gribi konusunun kurulda ele alındığını, bu nedenle itlaf edilen ve edilecek hayvanların bedellerinin hükümet tarafından karşılanmasının kararlaştırıldığını açıkladı. 

'Fazla tutmaz' 
Çiçek, vakanın kontrol altına alınması ve Manyas dışında herhangi bir bölgede hastalık görülmemesi nedeniyle çok fazla bir ek ödemeye de gerek olmadığını söyledi. Çiçek, kuş gribinin Türkiye'de insanlara bulaştığına ilişkin veri olmadığını da belirtti. 

Türkiye, dünyaya bilgi verdi Eylül ayı başından bu yana AB Komisyonu Sağlık ve Tüketici Kurumu Genel Müdürlüğü'nden uzman bir heyetin Manyas'taki Kuş Cenneti'ne giderek Türk uzmanlar ile birlikte kuş gribine karşı tatbikat yaptığını açıkladı. AB'nin olası gelişmelere karşı teyakkuz durumunda olduğunu belirten Komisyon yetkilileri, kısa bir süre içinde konu ile ilgili bir toplantı yapılacağını ifade etti. 
Türkiye, AB'ye kuş gribi ile ilgili bilgileri 2005 yılında üye olduğu AB Hayvan Hastalıkları Bildirim Sistemi ADNS ve Dünya Hayvan Sağlık Örgütü aracılığıyla aktardı. Öte yandan Türkiye, detaylı inceleme için kuş gribi nedeniyle ölen hindilerin numunelerini AB üyesi ülkelerin laboratuvarlarına gönderdi. 


</TEXT>
</DOC>
