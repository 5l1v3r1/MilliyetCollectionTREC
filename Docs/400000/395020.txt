<DOC>
<DOCNO> 395020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/yazar/akyol.html </URL>
<DATE> 2005/11/15/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Türbanda içtihat kapısı kapandı mı 
</HEADLINE>
<TEXT>


AİHM türban yasağını onayladı. "Saha araştırması"yla değil, önyargılı "korku"larla gerekçelendirilen bu karar, meseleye "son nokta"yı koydu mu 
Cumhurbaşkanı Sayın Sezer, "AİHM kararı bağlayıcıdır, hiç kuşkusuz konu hukuken kapandı" diye konuştu. YÖK Başkanı Sayın Prof. Erdoğan Teziç, bu görüşü daha net ifade ederek, artık "aksi yönde bir düzenleme olanağının da ortadan kalktığını", yani türbanın istense bile serbest bırakılamayacağını söyledi. 
AİHM kararında imzası bulunan Türk yargıç Rıza Türmen ise, AİHM'nin bu yasağı insan haklarına uygun bulmasının, yasağın kaldırılmasına engel olmayacağını söyledi. 
Doğrusu budur. Çünkü, "hukuk"u bir tür "laik şeriat" gibi anlamıyorsak, hukukta "içtihat kapısı" kapanmaz, kararlar değişir 
Herhalde Sayın Sezer ve Sayın Teziç, türban konusunda 'içtihat kapısının kapandığını' söylemiş olamaz. 

İçtihat değişikliği 
ANAYASA Mahkememiz "Öz-Dep" adlı partiyi iki gerekçeyle kapatmıştı, biri bölücülük öbürü, bu partinin "din hizmetlerinin cemaatlere bırakılması"nı istemesi... 
Mahkemeye göre, Diyanet'in bir devlet kurumu olması "ülke koşullarının zorunlu kıldığı bir durum"du, Anayasa'nın 136. maddesi bunu düzenliyor Siyasi Partiler Kanunu'nun 89. maddesi de bunu gerekli kılıyordu. Bu gerekçelerle parti kapatıldı ve Sayın Sezer de imzaladı. K 1993 2 
Sonra Ali Haydar Veziroğlu'nun Demokratik Barış Hareketi adlı partisi hakkında kapatma davası açıldı. Çünkü bu parti de "Diyanet'in devlet kurumu olmaktan çıkarılmasını" ve "din hizmetlerinin cemaatlere bırakılmasını" istiyordu. 
Başta Yekta Güngör Özden olmak üzere, mahkeme çoğunluğu bu defa "içtihat değiştirdi" ve bunu "laikliğe uygun" buldu. K 1997 3 
Ama üye Ahmet Necdet Sezer, yazdığı karşı oy yazısında, eski "içtihat"ta ısrar etti, partinin kapatılmasını savundu 
Sonra Şerafettin Elçi'nin DKP'si kuruldu Kürt vurgusu yaparak vali ve savcıların halk tarafından seçilmesi, eğitimin mahalli idarelere bırakılması gibi 'federasyon' sayılması gereken görüşleri savunuyor, "din hizmetlerinin de cemaatlere bırakılmasını" istiyordu. 
Mahkeme partiyi sadece bölücülükten kapattı. K 1999 1 
Sayın Sezer ise partinin hiçbir görüşünde Anayasa'ya aykırılık olmadığını savunan bir karşı oy yazısı yazdı Bu defa Sezer "içtihat değiştirmiş"ti 

Liberal değerler 
MODERN toplumlar kaçınılmaz olarak çoğulcudur milli bütünlük ve sosyal barış, bazı büyük siyasi felsefelerin geliştirdiği "değerler dengesi"ne dayanır "vatandaşlık", "tarafsız devlet", "sosyal adalet" ve "liberal özgürlükler" gibi. Bunları içine sindiremeyen bir demokrasi, çağın gerektirdiği işlevleri yerine getiremez. 
"Özgürlükler"in Jakoben-Fransız anlamına çok 'aşina' olan Türkiye, "liberal özgürlükler" kavramını yeni yeni algılıyor Bu bir süreç... 
Liberal demokrasilerde, "içtihat kapısı kapanmaz" türban konusunda da "son nokta" konulmadı. 
Fakat politik gerilime gerek yok, Türkiye "liberal demokrasi"yi algıladıkça bu sorun zamanla çözülecek. 



</TEXT>
</DOC>
