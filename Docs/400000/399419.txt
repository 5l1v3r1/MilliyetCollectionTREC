<DOC>
<DOCNO> 399419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sontur40.html </URL>
<DATE> 2005/11/30/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
PKK yanlısı Roj TV kıskaç altında 
</HEADLINE>
<TEXT>

     Gökhan Bozkurt CNN TÜRK 

PKK yanlısı Roj TV'ye Nusaybin ilçesinde çekilen belgesel için 'terör örgütüne yardım ve yataklık' davası açılıyor. Roj TV'ye demeç verenlerin konuşmaları da incelemeye alındı. 
     Başbakan Recep Tayyip Erdoğan'ın 15 kasımda Kopenhag'da Danimarka Başbakanı Rasmussen ile düzenleyeceği basın toplantısını, Roj TV muhabirleri nedeniyle iptal etmesinin ardından başlayan tartışmalar büyüyor. 
     Yapılan araştırmalar sonucu yurtdışında serbestçe faaliyet gösteren Roj TV'nin bazı muhabirlerinin zaman zaman Türkiye'ye gelerek çekim ve röportaj yaptığı ortaya çıktı. Çekilen görüntüler ile Roj TV'nin yayınlarına katılan isimler mercek altına alındı. 
     
     Nusaybin Savcılığı harekete geçti 
     Son olay Mardin'in Nusaybin ilçesinde yaşandı. Bölgenin tarihi ve doğal güzelliklerini anlatan bir belgesel çekildiği bilgisi üzerine harekete geçen savcılık takip başlattı. 
     Savcılar arasında yapılan istişarede böyle bir durumda çekimi yapanların 'PKK'ya yardım ve yataklık' suçundan yargılanabilecekleri hususunda görüşbirliği oluştu. Nusaybin Savcılığı da bu görüş doğrultusunda hazırlıklarını başlattı. 
     Ankara Cumhuriyet Başsavcılığı ise sadece televizyonda çalışanlar açısından değil, televizyonda çeşitli programlara katılanlar açısından da inceleme başlattı. 
     'Roj TV'de programa katılmak suç sayılamaz' diyen Başsavcılığa göre önemli olan konuşmaların içeriği. Başsavcılık bu noktada konuşmalarda suç unsuru olup olmadığını değerlendirecek. 
     
     İHD Şube Başkanı hakkında soruşturma 
     Ankara'nın kapatılmasını istediği PKK yanlısı Roj TV'ye Diyarbakır'dan telefonla bağlanan İHD Şube Başkanı Selahattin Demirtaş hakkında da dün soruşturma açıldı. 
     Demirtaş, soruşturmanın beş ay sonra açılmasının tesadüf olmadığını belirterek, 2002 yılından bu yana kendisi hakında 12 dava açıldığını ve bunlardan 11'inin takipsizlik veya beraatle sonuçlandığını söyledi. 
     Telefon bağlantısında Abdullah Öcalan'a yönelik uygulandığı iddia edilen tecridi değerlendiren Demirtaş, Öcalan'ın ailesi ve avukatlarıyla görüştürülmemesinin insan haklarına aykırı olduğunu belirtmişti. 
     Başbakan Recep Tayyip Erdoğan, basın toplantısını Roj TV muhabirleri nedeniyle iptal etmesinden bir hafta sonra CHP Hakkari Milletvekili Esat Canan, Roj TV'ye Şemdinli'de yaşanan olayları değerlendirmişti. 
     Canan'ın demeci kamuoyunun tepkisini çekmişti. Canan kendisi dışında başka milletvekillerinin de söz konusu kanala demeç verdiğini ima etmişti. 
     Bunun üzerine AKP Adıyaman Milletvekili Ahmet Faruk Ünsal, 28 kasımda yaptığı açıklamada PKK yanlısı Roj TV'ye bir yıl önce kendisinin de açıklamalarda bulunduğunu söylemişti. 
     Anavatan Partisi Genel Başkanı Erkan Mumcu ile AKP Diyarbakır Milletvekili Cavit Torun da bugün yaptığı açıklamalarda Roj TV'ye demeç verdikleri yönündeki iddiaları yalanladı. 
     
</TEXT>
</DOC>
