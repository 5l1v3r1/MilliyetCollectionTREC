<DOC>
<DOCNO> 395054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sondun21.html </URL>
<DATE> 2005/11/15/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Rice açıkladı Ve Filistin'den dünyaya kapı açılıyor 
</HEADLINE>
<TEXT>

     ABD Dışişleri Bakanı Condoleezza Rice, Filistin ile İsrail arasında sınır kapısı konusunda anlaşma sağlandığını ve Gazze-Mısır sınırının 25 Kasım'da açılacağını söyledi. 
     ABD destekli Gazze sınır anlaşmasının ana hatları şöyle 
     GAZZE-MISIR SINIRI Gazze-Mısır sınırındaki Refah geçiş noktası, 25 Kasım'da açılıyor. Filistin tarafında AB gözlemcilerinin konuşlanacağı sınır, Filistinli ve Mısırlı sınır görevlilerinin ortak denetiminde olacak. 
     İsrail, kapalı devre kamera sistemiyle sınır trafiğini izleyebilecek ve güvenlikle ilgili endişelerini bildirebilecek. Hiçbir yolcu, güvenlik denetimi sırasında 6 saatten fazla tutulamayacak. 
     GAZZE İLE İSRAİL ARASINDAKİ KARNİ GEÇİDİ İsrail, Gazze'den ihraç ürünü taşıyan günde 150 nakliye kamyonunun geçişini kabul ediyor. Bu sayı, 2006 sonuna kadar günde 400 araç olacak. 
     Anlaşma, gelecek hasat döneminde tüm tarımsal ürünlerin Gazze'den nakliyesine izin verecek. 
     GAZZE İLE BATI ŞERİA ARASINDA GEÇİŞ 15 Aralık'tan itibaren Filistinlileri taşıyan otobüsler, İsrail üzerinden Gazze ile Batı Şeria arasında konvoy halinde seyahat edebilecek. 15 Ocak itibariyle de aynı şekilde kamyonlara izin verilecek. 
     BATI ŞERİA'DAKİ YOL ENGELLERİ İsrail, Batı Şeria'da Filistinlilerin gündelik hayatını hedef alan engelleri asgari düzeye indirme ve 31 Aralık'a kadar askeri kontrol noktalarını kaldıracak bir planı sunma sözü veriyor. 
     GAZZE LİMANI Filistinliler, Gazze'de liman yapımına başlayabilecek. 
     GAZZE HAVAALANI İsrail, son 5 yıldaki çatışmalarda Gazze Uluslararası Havaalanı'nın pistlerini tahrip etti. Anlaşmada, taraflar havaalanının önemini ve bu konudaki müzakerelerin süreceğini kabul ediyor. 
     
</TEXT>
</DOC>
