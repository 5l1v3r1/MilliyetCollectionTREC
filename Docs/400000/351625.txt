<DOC>
<DOCNO> 351625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sontur46.html </URL>
<DATE> 2005/06/13/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
İsveç Veliaht Prensesi Victoria Ankara'da... 
</HEADLINE>
<TEXT>

     Başbakan Recep Tayyip Erdoğan, Türkiye’yi ziyaret eden İsveç Veliaht Prensesi Victoria onuruna akşam yemeği verdi. 
     Başbakan Erdoğan ve Prenses Victoria, Başbakanlık Resmi Konutu’nda kısa bir görüşmenin ardından yemeğe geçtiler. 
     Görüşmede görüntü alınmasına izin verildi, ancak basına açıklama yapılmadı. 
     Başbakan Erdoğan ile görüşmesinden önce de İsveç’in Ankara Büyükelçiliği’nde düzenlenen resepsiyona katılan Prenses Victoria, resepsiyonda, Türkiye’de iş yapan İsveçli şirketlerin yardımlarından oluşan bağışı, BM Çocuklara Yardım Fonu UNICEF Türkiye Temsilciliği’ne takdim etti. 
     İsveç’in Ankara Büyükelçisi Anne Dismorr, resepsiyonda yaptığı konuşmada, İsveç ile Türkiye arasındaki ilişkilerin uzun bir geçmişinin bulunduğuna işaret ederek, "İlişkilerimiz neredeyse Vikinglere dayanıyor" diye konuştu. 
     İki ülkenin birçok alanda işbirliği içinde olduğunu ifade eden Büyükelçi Dismorr, iki ülkenin bugünkü işbirliğinde en önemli hedeflerinin, Türkiye’nin AB ile başarılı bir müzakere süreci yürütmesi olduğunu kaydetti. 
     Resepsiyona Dışişleri Bakanı ve Başbakan Yardımcısı Abdullah Gül, Devlet Bakanı Nimet Çubukçu ve çok sayıda yabancı misyon temsilcisi de katıldı. 
     İsveç Veliaht Prensesi Victoria, yarın sabah da İsveç Büyükelçiliği konutunda düzenlenecek törende, İsveç’in merhum dışişleri bakanı Anna Lindh adına verilecek "İsveç-Türk İnsan Hakları Bursu"nu iki Türk öğrenciye takdim edecek. 
     
</TEXT>
</DOC>
