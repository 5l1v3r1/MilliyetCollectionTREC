<DOC>
<DOCNO> 353764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sontur23.html </URL>
<DATE> 2005/06/20/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Antalya rekora koşuyor, turist sayısı 2.5 milyonu aştı 
</HEADLINE>
<TEXT>

     Antalya'ya havayoluyla gelen turist sayısı 2,5 milyonu aştı. 
     Antalya'ya dün havayoluyla 41 bin 771 turist giriş yaptı. 
     1-19 Haziran tarihleri arasında 571 bin 4 turistin geldiği Antalya'ya, 1 Ocak-19 Haziran tarihleri arasında gelen turist sayısı ise 2 milyon 577 bin 606'ya ulaştı. 
     Yetkililer, turist sayısında aylık yüzde 31, yıllık yüzde 26 oranında artış olduğunu bildirdiler. 
     Turizm sektör temsilcileri, bu yılın sonunda, hedeflenen 7,5 milyon turist rakamının aşılacağını kaydettiler. 
     
     GAZİPAŞA'DA KİŞİ BAŞI 17,5 YTL'DEN BAŞLAYAN TATİL 

     Okulların tatile girmesiyle tatil planları yapan ailelere, Antalya'nın Gazipaşa İlçesi'nde ucuz tatil imkanı sunuluyor. 
     Gazipaşa Belediye Başkanı Cem Burak Özgenç, AA muhabirine yaptığı açıklamada, ilçede, 3 otel, bir pansiyon ve belediyeye ait bungalovlardan oluşan bir tatil sitesi bulunduğunu belirterek, ilçedeki toplam yatak kapasitesinin ise 600 olduğunu bildirdi. 
     Gazipaşa Belediyesi Tatil Sitesi'nde bungalovlarda kişi başı günlük yatak ücretinin 17,5 YTL olduğunu belirten Özgenç, pansiyonlarda ücretin 20-25 YTL, üç yıldızlı otellerde herşey dahil konaklama ücretinin ise kişi başına 35 YTL olduğunu kaydetti. 
     İlçeye geleceklere, deniz, kum ve güneşin yanı sıra doğa, tarih ve kültür de sunduklarını vurgulayan Özgenç, şunları söyledi 
     "Önümüzdeki günlerde, ilçedeki Selinus Antik Kenti ve Güney Köyü Nohut yeri mevkiindeki antik kentte kazılar başlayacak. Böylece ilçenin tarihi zenginliği daha da ortaya çıkacak. Bu çalışmalar, Gazipaşa'ya tarih ve kültürel anlamda önemli kazanımlar sağlayacak. İlçemiz tatilciler için birçok alternatifle dolu." Gazipaşa Turizm Tanıtma ve Çevre Derneği Başkanı Bülent Kocabaş da ilçedeki otellerin Türk aile yapısına uygun tatil seçenekleri sunduğunu ifade ederek, "Kaliteli, ekonomik ve sakin bir tatil geçirmek isteyenleri Gazipaşa'ya bekliyoruz" dedi. 
     
</TEXT>
</DOC>
