<DOC>
<DOCNO> 371701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sontur12.html </URL>
<DATE> 2005/08/21/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Emniyetten canlı bomba uyarısı... 
</HEADLINE>
<TEXT>

     Enis YILDIRIM DHA 

Canlı bomba olduğu belirtilen kadın terörist 22 yaşındaki Fatma Geçer için, yurt genelindeki tüm emniyet müdürlüklerine uyarı yazısı gönderilerek büyük boy fotoğrafları dağıtıldı. 
     Emniyet Genel Müdürlüğü Terörle Mücadele Daire Başkanlığı, 1.5 yıl önce evinden kaçarak kuzeniyle birlikte terör örgütü PKK'ya katıldığı belirtilen Van'ın Erciş İlçesi'ne bağlı Deliçay nüfusuna kayıtlı Fatma Geçer'in canlı bomba olduğunu belirterek, 81 il emniyet müdürlüğüne gizli damgalı raporla dosyasını gönderdi. 
     Geçen 1 temmuzda Adalet Bakanlığı'nı kana bulamak isteyen canlı bomba Eyüp Beyaz'ın ölü ele geçirilmesinin ardından, sahte kimlik kullandığı vurgulanan Fatma Geçer'in kamu kurum ve kuruluşlarına yönelik olası eylemine karşı tüm birimler uyarıldı. 
     
</TEXT>
</DOC>
