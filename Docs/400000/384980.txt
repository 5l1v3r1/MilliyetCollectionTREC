<DOC>
<DOCNO> 384980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/spor/axspo01.html </URL>
<DATE> 2005/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şartlı 'evet' 
</HEADLINE>
<TEXT>


Beşiktaş'ta futbolculuğu bırakıp, menajer olması istenen Tayfur Havutçu'nun bir dizi taleplerde bulunduğu öğrenildi 

BİLAL MEŞE 


İsveç'teki Malmö maçının ardından Beşiktaş'ın gündemine oturan menajerlik konusu, pazartesi günü yapılacak yönetim kurulu toplantısında masaya yatırılacak. Yıldırım Demirören başkanlığında yapılacak toplantıda menajerliğe getirilmesi düşünülen kaptan Tayfur Havutçu'nun durumu karara bağlanacak. 
Futbol Komitesi Başkanı Kıvanç Oktay, Teknik Direktör Rıza Çalımbay ve Tayfur Havutçu dün Ümraniye'de mini bir zirve gerçekleştirdi. Yöneticilerin "Bir an önce eşofmanı çıkarsın, göreve başlasın" dediği Tayfur Havutçu'nun bir dizi şartlar öne sürdüğü belirtildi. Tecrübeli kaptanın "Şu anda profesyonel anlamda futboldan paralar kazanıyorum. Bu görev benim için onurdur. Ancak benim de şartlarım var. Bu şartlarım kabul edildiği taktirde seve seve göreve başlarım" dediği öğrenildi. Havutçu'nun görüşmelerde ilk etapta futboldan kazandığı paranın sezon sonuna kadar karşılanmasını istediği öne sürüldü. Ümraniye'deki bu mini zirveden çıkan sonuçlar, Kıvanç Oktay tarafından hafta başında yönetime taşınacak ve son nokta konacak. 

Kasımpaşa provası 

Siyah-Beyazlı takım, Kayseri maçının hazırlıklarını dün BJK Nevzat Demir Tesisleri'nde yaptığı antrenmanla sürdürdü. Yaklaşık 1.5 saat süren idmana milli futbolcuların yanı sıra, izinli Kleberson ve sakat futbolculardan Sergen katılmazken, Ali Güneş de takımdan ayrı çalıştı. Beşiktaş, 2. Lig B Kategorisi 1. Grup'ta bu haftayı boş geçen Kasımpaşa ile bugün saat 15.30'da Ümraniye'de basına kapalı özel maç yapacak. 

Okocha bırakıyor 

Beşiktaş'ın UEFA Kupası gruplarındaki rakiplerinden İngiliz Bolton Wanderers'te forma giyen Jay Jay Okocha, 2006'dan sonra Nijerya Milli Takımı'nda forma giymeyeceğini açıkladı. Bir dönem Fenerbahçe'de de oynayan Okocha, "Eğer başarabilirsek, Dünya Kupası finallerinin ardından uluslararası kariyerimi noktalayacağım" dedi. Öte yandan İspanyol Sevilla taraftarları, gruptan çıkma konusunda Beşiktaş'a sadece yüzde 15 şans tanıdılar. 


</TEXT>
</DOC>
