<DOC>
<DOCNO> 366026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sondun17.html </URL>
<DATE> 2005/08/01/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Newsweek ABD, 1 yıl içinde Irak'ta asker sayısını 80 bine indirecek 
</HEADLINE>
<TEXT>

     Amerikan Savunma Bakanlığı'nın kısa bir süre önce hazırladığı plan uyarınca, Irak'taki Amerikan askerinin sayısı gelecek yıl ortasında 80 bin civarına indirilecek. 
     Newsweek dergisinin ABD'de bugün piyasaya çıkan sayısında, Pentagon'un geçen aylarda hazırladığı ayrıntılı plana göre, Irak'taki asker sayısı 2006 ortasında 80 bin civarına indirilecek ve yıl sonuna kadar 40 bin ila 60 bin asker çekilecek. 
     Derginin haberine göre, isimlerinin açıklanmasını istemeyen iki Pentagon yetkilisi, Amerikan planının geçen ay ortasında basına sızan ve 2006 ortasına kadar 18 vilayetten 14'ünün Iraklıların kontrolüne verilmesi ile koalisyon güçlerinin sayısının 176 binden 66 bine indirilmesini öngören İngiliz Savunma Bakanlığı planıyla örtüştüğünü belirtti. 
     Irak'taki çokuluslu gücün Amerikalı komutanı General George Casey de Irak'taki siyasi süreç ve Irak güvenlik güçlerinin gelişmesinin iyi bir yolda devam etmesi durumunda, bu ülkedeki Amerikan askerlerinin sayısının önemli ölçüde azaltılabileceğini söylemişti. 
     Casey, ABD Savunma Bakanı Donald Rumsfeld ve ABD'nin Bağdat Büyükelçisi Zalmay Halilzad'la Bağdat'ta geçen hafta yaptığı görüşmenin ardından, ''Irak güvenlik güçlerinin gelişimi ve ülkedeki siyasi süreç iyi yolda devam ederse ilkbaharda ve aralık ayındaki genel seçimlerden sonra asker sayısında önemli miktarda azaltmaya gidebiliriz'' demişti. 
     Newsweek dergisi, Washington'ın Iraklı siyasetçilerin ulusal birlik için uzlaşma konusundaki isteksizliklerinden, direnişçilerden daha çok endişe duyduğunu belirterek, Pentagon planlayıcılarının Iraklı yöneticilere Amerikalıların ilelebet orada olmayacakları mesajını vermek istediklerini de yazdı. 
     Dergi, ABD'deki iç etkenlerin de Bush yönetimini asker çekmeye zorlamaya başladığını, ancak asker çekmenin direnişçilere Vietnam benzeri bir stratejik amaç verebileceği gerekçesiyle Amerikan yönetiminin gittikçe artan kamuoyu baskısını da önlemeye yönelik çaba sarf ettiğini kaydetti. 
     
</TEXT>
</DOC>
