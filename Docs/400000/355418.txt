<DOC>
<DOCNO> 355418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sonsiy02.html </URL>
<DATE> 2005/06/25/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Bakan Çelik, 17.5 trilyonluk ihaleyi onayladı... 
</HEADLINE>
<TEXT>

     Milli Eğitim Bakanı Hüseyin Çelik, özel yayınevlerinden 17 milyon 960 adet ders kitabının 17.5 trliyon lira alınmasını onayladı. 
     ANKA’nın edindiği bilgiye göre, 2005-2006 öğretim yılında da ilköğretim öğrencilerine bedava ders kitabı verilmesine ilişkin ihalenin ilk aşaması tamamlandı. 17 Haziran 2005 tarihinde gerçekleştirilen ihalede 13 ayrı yayınevinin oluşturduğu iş ortaklığınca 22 çeşit kitap için verilen teklif Bakan Hüseyin Çelik’in onayına sunuldu. İş ortaklığının, 22 çeşit toplam 17 milyon 960 adet ders kitabına karşılık verdiği 17 trilyon 6 milyar 918 milyon lira Bakan Çelik tarafından onaylanarak yürürlüğe konuldu. 
     
     BEDAVA KİTAP İHALESİNDE 3 AŞAMA KALDI 

     Bakan Çelik’in ilk aşamasını onayladığı bedava kitap ihalesi kapsamında biri 30 Haziran 2005 tarihinde diğeri de temmuz ayının sonlarında olmak üzere iki aşama kaldı. 
     Bakanlık, 30 Haziran tarihinde yine müfredatı değişmeyen 24 çeşit kitaptan 25 milyon adet almak amacıyla pazarlık usulüyle ihale düzenleyecek. Temmuz ayının son haftasında ise, yeni müfredata göre hazırlanmış kitaplar için ihaleye çıkılacak. Talim ve Terbiye Kurulu’nca yeni müfredata göre hazırlanmış kitapların ilan edilmesinin ardından açık ihale usulüyle 17 çeşit kitaptan toplam 33 milyon 947 bin 200 adet alım yapılacak. Bakanlık böylelikle özel yayınevlerinden toplam 75 milyona yakın kitap satın almış olacak. 
     Milli Eğitim Bakanlığı ayrıca kitapların ambalajı ve dağıtımı için ayrı bir ihale gerçekleştirecek. 

ANKA 
     
</TEXT>
</DOC>
