<DOC>
<DOCNO> 362402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/soneko25.html </URL>
<DATE> 2005/07/19/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
TEKFEN, Kuveyt'te 222 milyon dolarlık ihale kazandı... 
</HEADLINE>
<TEXT>

     Tekfen İnşaat, Kuveyt devlet petrol şirketi KOC'nin ham petrol depolamada kullanacağı 8 tankın inşası için açtığı ihaleyi kazandı. 
     Tekfen'den yapılan açıklamada, petrokimya alanında anahtar teslimi olması bakımından önem taşıyan projenin, toplam 222 milyon dolara mal olacağı kaydedildi. 
     Açıklamada, projenin birinci aşamasında yer alan ilk 3 tankın inşaatının 2006 yılının Kasım ayında, kalan 5'inin ise 2007 yılının Temmuz ayında tamamlanmasının, toplam 24 ay sürmesi planlanan projede bin 400 kişinin istihdam edilmesinin öngörüldüğü belirtildi. 
     Açıklamaya göre, proje kapsamında Tekfen, tankların mühendisliği, imalatı ve montajının tamamını yapacak. Tekfen, anlaşma kapsamında ayrıca, boru hatları, elektrik ve yangın önleme sistemleri ile çevresel korumaya ilişkin düzenlemeleri de üstlendi. 
     Her biri 610 bin varil kapasiteli olarak projelendirilen 8 tankın da faaliyete geçmesiyle KOC şirketinin ham petrol depolama kapasitesi, 16 milyon varilden 20.9 milyon varile yükselecek. 
     Anlaşmanın imza törenine, Tekfen adına Taahhüt Grubu'ndan Sorumlu Tekfen Holding Başkan Yardımcısı Ümit Özdemir ve Kıdemli Genel Müdür Yardımcısı Osman Birgili katılırken, Kuveyt tarafını, sözleşmeye imza atan KOC Başkanı ve Genel Müdürü Farouk Al-Zanki ile birlikte KOC Başkan Yardımcısı Fahad Al-Ajmi temsil etti. 
     İmza töreninde ayrıca, Türkiye'nin Kuveyt Büyükelçiliği ve Ticaret Ataşeliği üst düzey yöneticileri de hazır bulundu. 
     Tekfen'in Amerikalı ve Güney Koreli rakiplerini geride bırakarak ihaleyi kazanmasında, KOC nezdindeki kredibilitesi ve BTC projesi kapsamındaki Ceyhan Kara Terminali'nde bulunan tank çiftliğini başarıyla tamamlamasının etkili olduğu ifade edilen açıklamada, Kuveyt'te 1970'li yıllardan bu yana önemli taahhüt projelerine imza atan Tekfen'in, KOC için daha önce petrol depolama tankları ve boru hatları projelerini de başarıyla tamamlayarak teslim ettiği hatırlatıldı. 
     
</TEXT>
</DOC>
