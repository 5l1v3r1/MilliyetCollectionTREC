<DOC>
<DOCNO> 360916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/spor/spo04.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu kadroyla işimiz zor' 
</HEADLINE>
<TEXT>


Thun mağlubiyetini değerlendiren Şenol Güneş, "Takımda dirençsizlik görüyorum. Mevcut kadromuz ile başarıya ulaşmamız güç. Takviyeye ihtiyacımız var" diye konuştu 


Trabzonspor Teknik Direktörü Şenol Güneş, Thun maçını değerlendirdiği dünkü basın toplantısında mevcut kadroyla başarıya ulaşmalarının zor olduğunu söyledi. 
Fiziksel olarak her geçen gün daha iyiye gittiklerini vurgulayan Güneş, "Ancak zihinsel olarak aynı şeyi söyleyemem. Oyuncularımda yorgunluğa bağlı bir dirençsizlik görüyorum. Mevcut kadromuzla Trabzonspor'un başarılı olması zor gözüküyor. Uzun zamana ihtiyacımız var. Dış transferde alacağımız oyuncularla ve gerekirse yapacağımız diğer takviyelerle kadromuzu geniş tutacağız. Defansa ve forvete transferler yapıldığı takdirde Trabzonspor ligde ve Avrupa kupalarında rahatça yarışacak bir konuma gelecektir. Şu aşamada sayısal bir takviyeye ihtiyaç olduğu kesin" dedi. 
Thun karşısında aldıkları 3-1'lik yenilginin nedeninin yorgunluk olduğunu belirten Güneş, özellikle ilk yarıda rakibe göre daha fazla pozisyon yakaladıklarını ifade ederek, "Ancak buna rağmen hücuma çıkışlarda top kayıpları oldu ve kötü goller yedik. İkinci yarıda da oyuncularımızın biraz yorulduğunu gözlemledim. Bu mağlubiyet neden oldu dersek, bunu yorgunluğa bağlayabiliriz" diye konuştu. 
Oyuncular üzerinde bir gerginlik ve yorgunluk hissettiğini belirten tecrübeli hoca "Özellikle Yattara ve Szymkowiak'ın sinirli olmaları hoş değil. Bunları hazırlık döneminde olduğu için hoş görüyorum ama bir daha asla tekrarlanmasını istemiyorum. Kendileriyle görüşeceğim" ifadelerini de kullandı. 
Bu arada sabah takıma hafif bir çalışma yaptıran Şenol Güneş, futbolcularının yorgunluğunu göz önüne alarak akşam idmanını iptal etti. 

İddialı geliyor 

Trabzon'un üç yıllık imza attırdığı Eller, "Transfer olduğum kulüplerin çoğunda şampiyonluk gördüm. Umarım Türkiye'de de yaşarım" dedi 

BERKUK ÜNYAY 

Bordo - Mavili yönetimin uzun uğraşlar ve kıran kırana geçen pazarlıklar sonunda önceki gün Brezilya'da 3 yıllık resmi imza attırdığı Fabiano Eller taraftarlara iddialı mesajlar yolladı. 28 yaşındaki tecrübeli defans oyuncusu Trabzonspor'a transferi nedeniyle çok büyük mutluluk yaşadığını belirtti. 

Yeni sayfa açtım 
Karadeniz ekibine şampiyonluk için geldiğini belirten yıldız futbolcu, "Gittiğim çoğu takımda şampiyonluk yaşadım. Kısaca uğurlu bir futbolcuyumdur. Umarım Trabzonspor'a da uğurlu gelirim" dedi. 
Yönetimin teklifini kabul etmeden önce Fenerbahçe'de oynayan Brezilyalı futbolculardan bilgi aldığını da kaydeden Eller, "Trabzonspor ve Türkiye hakkında çok olumlu bilgiler anlattılar. Jefferson'u da yakından tanıyorum. Ayrıca imzadan önce kulübün internet sitesine girerek oyuncular hakkında bilgiler topladım" diye konuştu. 
Sambacı, "Taraftarın ateşli olduğunu da öğrendim. Eşim de Türkiye'de oynamamı çok istiyor. Kariyerimde yeni bir sayfa açtım. Başarılı olmak için elimden geleni yapacağım" ifadesini de kullandı. 

Brezilya'yı karıştırdı 

Fabiano Eller'in Trabzonspor'a transferi Fluminense kulübünde şok etkisi yarattı. Tecrübeli futbolcuya, Brezilya'da üç yıllık imza attıran yönetici Murat Bozoğlu, "Brezilya'nın en iyi savunma oyuncularından birini aldıklarını söyledi. Bozoğlu, "Milli takıma da çağırılan bir isim. Bu oyuncu hakkında Real Madrid Teknik Direktörü Lüksemburgo ile de konuştum. Ayrıca Parreira'nın da takdir ettiği bir futbolcu. Fluminense Eller'i göndermemek için çok direndi. Zaten bu transferin uzamasının tek nedeni de bu. Fluminense Teknik Direktörü, Eller'in gönderilmesine tepki gösterdi. Menajeri ise neredeyse vatan haini ilan edildi. " dedi. 

Koyuncu'ya afişli vefa 

Trabzonspor 1967 Taraftarlar Derneği, bir süre önce vefat eden sanatçı Kazım Koyuncu'nun resmi bulunan bir afiş hazırladı. Afişte, "En büyük taraftar, Trabzonspor'umuz varoldukça seni asla unutmayacağız" ve "Sayın Başbakanımız Recep Tayyip Erdoğan, Karadeniz'de kanser taraması istiyoruz" yazısına yer verildi. Afişlerin açılış töreninde taraftarlara da dağıtılacağı açıklandı. 

Son aday Tuta 

Kaleci ve stoper sorununu çözen Trabzonspor, santrfor konusunda da çalışmalarını sürdürüyor. Flamingo'nun genç forveti Maruel de Breto Filho ile hemen hemen her konuda anlaşmaya varan yöneticiler şimdi de Fluminense'den Leandro Tuta'yı gündemine aldı. Fluminense ile sambacı konusunda pazarlıkların devam ettiği, transferin bir kaç gün içinde netlik kazanacağı bildirildi. Bu arada Bordo - Mavili yöneticiler uzun süre peşinde koştukları fakat almayı başaramadıkları Souza için de temaslarını sürdürüyor. Yönetici Murat Bozoğlu'nun Souza için tüm şartları zorladığı, olumlu bir gelişme yaşanabileceği öne sürüldü. 


</TEXT>
</DOC>
