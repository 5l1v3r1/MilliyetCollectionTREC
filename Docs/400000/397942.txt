<DOC>
<DOCNO> 397942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/soneko37.html </URL>
<DATE> 2005/11/25/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
"Bolu Dağı Tüneli için 220 milyon dolara ihtiyaç var" 
</HEADLINE>
<TEXT>

     Karayolları Bölge Müdürü İbrahim Aykut, Bolu Dağı Tüneli için 220 milyon dolara ihtiyaç olduğunu, ayrıca tünel aydınlatma ve havalandırması işlerinin ihale edildiğini söyledi. 
     Karayolları 4. Bölge Müdürü İbrahim Aykut, Düzce İl Koordinasyon Kurulu toplantısında, Karayolları'nın bölgede yaptığı çalışmalar hakkında bilgiler verdi. 
     Bolu Dağı Tüneli Üçköprü mevkisinden Bolu istikametine viyadükler dahil 7 kilometre çalışma yapıldığını bildiren Aykut, şöyle dedi 
     ''Viyadüklerde depremler sonrası oynayan bölgelerde çalışmalar sonuçlandı. Aydınlatma ve havalandrma ihaleleri 20 milyon dolara bir başka müteahhide yapıldı. Tünelin tam bitirilmesi için 220 milyon dolara ihtiyaç var. Mevcut müteahhide 70 milyon dolar borç bulunuyor. Ödemeler konusunda bir sıkıntı olmayacak.'' Aykut, Düzce-Karadeniz Ereğli duble yol çalışmalarında ödeme sıkıntısı olduğunu belirterek, ''Düzce-Karadeniz Ereğli duble yolun bitirilmesi için 140 trilyon liraya gerek var. Ayrıca Akçakoca-Karasu duble yolu için 20 trilyon lira istimlak bedeline ve 30 trilyon lira yol yapımı için ödeneğe ihtiyaç var'' dedi. 
     
</TEXT>
</DOC>
