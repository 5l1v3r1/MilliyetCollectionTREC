<DOC>
<DOCNO> 398245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sontur04.html </URL>
<DATE> 2005/11/26/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
MEB'den okullarda çeteleşme uyarısı 
</HEADLINE>
<TEXT>

     Milli Eğitim Bakanlığı Müsteşarı Necat Birinci, okullardaki çeteleşmenin önlem alınmadığı takdirde büyük bir sorun haline gelebileceğini kaydetti. 
     Necat Birinci, ANKA’nın sorularını yanıtlarken, okullardaki çeteleşmenin henüz korkulacak seviyede olmadığını ifade etti. 
     Özellikle şehirlere göç sonucunda çevreye uyum sağlayamayan bireylerin ortaya çıkığını anlatan Birinci, çeteleşmenin, "kendini ifade etme biçimi" olduğunu söyledi. 
     
     "ÇETELEŞME SORUNU KÜLTÜREL FAALİYETLERLE ÇÖZÜLÜR" 
     Birinci, okullarda müzik ve güzel sanatlar dallarıyla ilgili kurslar açılması yönünde Kültür ve Turizm Bakanlığı ile bir protokol imzaladıklarını belirterek, sorunun kültürel faaliyetlerin artırılmasıyla çözülebileceğini kaydetti. Birinci, aksi halde çeteleşmenin büyük bir sorun haline geleceğine işaret etti. 
     
     "AİLE POLİS GİBİ OLMAMALI" 
     Okullardaki uyuşturucu sorununa da değinen Birinci, çocukların yaklaşık 6-7 saati okulda geçirdiklerini, ancak geri kalan saatlerde nelerle uğraştıklarını öğrenme konusunda ailelere büyük görev düştüğünü belirtti. Birinci, ailelerin çocuklarını merak etmesinin önemli olduğuna işaret ederek, "Ancak tabi ki polis gibi de davranmamalılar" dedi. 

ANKA 
     
</TEXT>
</DOC>
