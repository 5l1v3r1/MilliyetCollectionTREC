<DOC>
<DOCNO> 386646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/soneko20.html </URL>
<DATE> 2005/10/14/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
2006 bütçesi hazırlanıyor... Memur zammı yüzde 5.06 
</HEADLINE>
<TEXT>

     Hükümetin TBMM Başkanlığı'na 17 Ekim Pazartesi akşamı sunacağı 2006 yılı konsolide bütçesinin, 157 ile 158 milyar YTL arasında bağlanması bekleniyor. 
     Son olarak dün, ekonomi kurmayları tarafından Başbakan Recep Tayyip Erdoğan'a brifing verilerek görüşleri alınan 2006 yılı bütçesine ilişkin çalışmalar devam ediyor. 
     Halen üç yıllık Stand-By çerçevesinde gözden geçirme çalışmaları için Ankara'da bulunan IMF heyetiyle de ele alınan 2006 bütçesinin, 157 ile 158 milyar YTL arasında bağlanması planlanıyor. 
     Bütçede önümüzdeki yıl için yüzde 5 enflasyon ve yüzde 5 büyüme hızı öngörülüyor. Aynı şekilde yüzde 5'i bütçe, yüzde 1.5'i de KİT kaynaklı olmak üzere toplam yüzde 6.5 faiz dışı fazla hedefleniyor. 
     2006 içinde 130 milyar YTL dolayında vergi toplanması beklenirken, bütçe açığı da 15 milyar YTL'nin altında tutulmaya çalışılıyor. 
     
     MEMUR MAAŞ ZAMLARI 

     2006 yılında memur maaşlarına yapılacak zamda ise kamu sendikalarıyla gerçekleştirilen toplu görüşmelerdeki mutabakat hükümleri dikkate alınacak. 
     Bu çerçevede memurlara, Ocak ayında yüzde 2.5, Temmuz ayında da yüzde 2.5 olmak üzere kümülatif olarak toplam yüzde 5.06 zam yapılacak. 
     Ek ödeme almayan 1 milyon 377 bin memura aynı dönemler için ayrıca 40'ar YTL olmak üzere toplam 80 YTL denge tazminatı ödenecek. 
     Aile yardımı ödeneği gösterge rakamı da bin 250'den bin 450'ye yükseltilecek. 
     Denge tazminatı alamayacak olan memur emeklilerine ise Ocak ve Temmuz aylarında yüzde 2.5'lik zamlar uygulanacak. 
     
     ''ÖNCELİKLİ YATIRIMLARI TAMAMLAYIN'' 

     Bu arada, Başbakan Erdoğan'ın bütçe çalışmaları sırasında ekonomi yönetiminden, öncelikli ve önemli yatırımların yeterli ödenek sağlanarak bir an önce tamamlanmasını istediği öğrenildi. 
     Bir ekonomi bürokratı, Başbakan'ın, bekleyen yatırımlardan önemli olanların hızla bitirilmesine büyük önem verdiğini belirterek, ''Sayın Başbakan 2006 yılında da bu konuya ağırlık verilmesi yönünde talimat verdi'' dedi. 
     2006 yılı bütçesi Pazartesi günü Bakanlar Kurulu'nun bilgisine sunulacak, aynı gün akşam da TBMM Başkanlığı'na verilecek. 
     Türkiye, 2006 yılı başından itibaren ilk kez 3 yıllık bütçelemeye de geçecek. Bu şekilde, bütçeye dahil kuruluşların 2007 ve 2008 yıllarındaki ödenek tavanları da 3 yıllık bütçe içinde yeralacak. 
     
</TEXT>
</DOC>
