<DOC>
<DOCNO> 362352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun24.html </URL>
<DATE> 2005/07/19/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Radikal dinadamı El Karadavi, İngiltere'ye gelecek mi 
</HEADLINE>
<TEXT>

     İngiltere'de yayımlanan The Daily Telegraph gazetesi, radikal görüşleriyle tanınan Müslüman din adamı Yusuf El Karadavi'nin gelecek ay İngiltere'ye bir ziyaret planladığını, ancak bu ziyaretin gerçekleşip gerçekleşmeyeceği kararının İçişleri Bakanı Charles Clarke'a bağlı olduğunu yazdı. 
     Karadavi'nin intihar bombacılarını ve düzenledikleri saldırıları övücü konuşmalar yaptığını hatırlatan gazete, Müslüman din adamının geçen yıl BBC'ye verdiği bir mülakatta da ''Bu eylemler birer intihar değil, aslında şehitlik mertebesine ulaşmanın yolu. Allah için şehit oluyor bunlar. Bence bu tür eylemler Allah'ın adaletini ortaya koyuyor. Allah adildir'' dediğini belirtti. 
     Bu sözlerin dün Avam Kamarası'nda partilerin üzerinde uzlaşma sağladıkları ve Aralık ayında yürürlüğe girmesi beklenen yeni terörle mücadele yasası uyarınca suç kapsamına gireceğine işaret eden gazete, İçişleri Bakanı Clarke'ın daha şimdiden Karadavi'nin İngiltere'ye girişini yasaklama yetkisi bulunduğunu kaydetti. 
     Daily Telegraph, Clarke'ın bu yetkisini kullanıp kullanmayacağının henüz bilinmediğini belirterek, ''Karadavi'nin yapacağı konuşmada kamu yararına bir husus bulunmayacağı açık. Ama yine de Katarlı radikal din adamının İngiltere'ye girmesinin yasaklanacağına dair bir gösterge yok'' diye yazdı. 
     The Daily Mirror gazetesi de, Başbakan Tony Blair'in bugün Downing Sokağı'nda ağırlayacağı Müslüman din adamlarından, ''Az konuşup, çok iş yapın'' şeklinde bir talepte bulunacağını öne sürdü. Haberde, Blair'in din adamlarından, ''her saldırıyı kınamakla kalmamalarını, bu tür eylemlerin önlenmesi için bir şeyler yapmalarını'' isteyeceği belirtildi. 
     
</TEXT>
</DOC>
