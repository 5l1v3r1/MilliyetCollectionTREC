<DOC>
<DOCNO> 361415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sonspo05.html </URL>
<DATE> 2005/07/15/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
'İstanbul fatihi' kaldığı yerden... 
</HEADLINE>
<TEXT>

     Şampiyonlar Ligi'nin son şampiyonu Liverpool, birinci ön eleme turu ilk maçında, Gal ekibi TNS'yi farklı yendi. 'Kızıllar'ın üç golünde de kaptan Gerrard imzası vardı. Liverpool, 25 Mayıs'ta İstanbul Atatürk Olimpiyat Stadı'ndaki Şampiyonlar Ligi final maçında Milan karşısında ilk yarıyı 3-0 geride kapattıktan sonra müthiş bir şekilde geri dönmüş ve penaltı atışlarının sonunda 'Büyük Kulaklı Kupa'yı 20 yıl sonra tekrar kazanarak tarihinde beşinci kez bu onura erişmişti. Ne var ki Rafael Benitez yönetimindeki Liverpool, İngiltere Premier Ligi'ni beşinci sırada tamamlayınca bu sezon Şampiyonlar Ligi'ne katılma şansları tehlikeye giriyordu. Zira UEFA, Şampiyonlar Ligi'ne aynı ülkeden en fazla dört takımın katılmasına izin veriyordu. UEFA, kupanın son şampiyonu Liverpool'un Şampiyonlar Ligi'ne katılabilmesi için yaptığı düzenlemeyle İngiliz ekibinin bu sezon turnuvaya birinci ön eleme turundan katılmasına karar verdi. Hal böyle olunca 18 kez İngiltere ligi şampiyonu olan, beş Avrupa Şampiyonluğu'na sahip Liverpool birinci ön elemede Galler'in 1200 nüfuslu Llansantffraid kasabasının takımı, Galler liginin son şampiyonu Total Network Solutions'la TNS eşleşti. 
     
     TNS, maçta tek şut atabildi 

     TNS menajeri Ken McKenna, takımının Liverpool'la karşılaşmasını Davud'la Goliath'ın savaşına benzetiyordu. Malum, hik yeye göre Hz. Musa'nın halefi Talut, Kudüs'ü ele geçirmek için Filistin kralı Goliath adındaki devle savaşa girmiş, devin karşısına çıkmaya kimse cesaret edemezken Davud adındaki küçük bir çocuk iri bir sapan taşıyla devi öldürerek kral ve peygamber olmuştu. McKenna'nın benzetmesinden yola çıkarsak Davud, Goliath'a bu kez galebe çalamadı. Birinci ön eleme turunun ilk maçında Liverpool'a Anfield Road'ın dolu tribünleri önünde konuk olan TNS, kaleye tek bir isabetli şut atabildiği maçı 3-0 kaybetti. Livepool'un gollerini birkaç gün öncesine kadar sözleşmesinin yenilenmesi konusunda yönetimle sorun yaşayan ve 56 milyon avro karşılığında Chelsea'ye transfer olacağı iddiaları gündeme gelen kaptan Steven Gerrard kaydetti. Sekiz yaşından bu yana formasını giydiği Liverpool'la olan sözleşmesini 2009'a kadar uzatan Gerrard maçın ardından "H l ispat etmem gereken şeyler var. Öğrenmeye ve kazanmaya devam etmek istiyorum. Bu takımın kaptanı olmaktan gurur duyuyorum. Bu akşam profesyonel kariyerimdeki ilk hat-trick'imi yaptım. Şimdi yapmamız gereken, geçen yıl yakaladığımız başarının tekrarı için çabalamak" diye konuştu. 
     
     Anorthosis avantajlı 

     Şampiyonlar Ligi'ne ikinci ön eleme turundan katılacak Trabzonspor'un rakibinin belirleneceği eşleşmede ise Belarus temsilcisi Dinamo Minsk, sahasında Güney Kıbrıs ekibi Anorthosis Famagusta'yla 1-1 berabere kaldı. 44'üncü dakikada Frousos'un golüyle öne geçen Anorthosis, 58'inci dakikada Lentsevich'in golüne engel olamadı. Bu sonuçla Anorthosis rövanş için avantaj yakaladı. Şampiyonlar Ligi birinci ön eleme turu rövanş maçları 19-20 Temmuz'da oynanacak. İkinci ön eleme turunda ise ilk maçlar 2 Ağustos'ta, rövanş karşılaşmaları 26 Ağustos'ta oynanacak. 
     
</TEXT>
</DOC>
