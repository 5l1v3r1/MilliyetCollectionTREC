<DOC>
<DOCNO> 357020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/soneko49.html </URL>
<DATE> 2005/06/30/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Kayseri Sanayi Odası heyeti, Gaziantep Organize Sanayi Bölgesi’nde... 
</HEADLINE>
<TEXT>

     Kayseri Sanayi Odası heyeti, Gaziantep Organize Sanayi Bölgesi’nde GOSB incelemelerde bulundu. 
     Kayseri Sanayi Odası’nın KSO meclis, yönetim kurulu ve üyelerinden oluşan 70 kişilik heyetin GOSB’u ziyaretinde bir konuşma yapan GOSB Yönetim Kurulu Başkanı Cahit Nakıboğlu, bünyelerinde marka yapmış bir çok firma bulunduğunu söyledi. 
     Nakıboğlu, kendini geliştirmiş büyük bir kentin sanayicilerini ağırlamaktan dolayı memnun olduklarını da ifade etti. 
     Kayseri 1. Organize Sanayi Bölgesi Yönetim Kurulu Başkanı Ahmet Hasyüncü ise Kayseri’deki sanayi bölgelerinde yapılan üretim ve diğer çalışmalar hakkında bilgi verdi. 
     Heyet daha sonra GOSB’da bulunan fabrikalarda incelemelerde bulundu. KSO heyeti ayrıca, Sanko Holding’in GOSB’da bulunan iplik fabrikasında da inceleme yaparak, Sanko Holding Yönetim Kurulu Başkanı Abdulkadir Konukoğlu’ndan işletmeye ilişkin bilgi aldı. 
     
     GSO BAŞKANI NEJAT KOÇER 
     Öte yandan, Gaziantep Sanayi Odası GSO Yönetim Kurulu Başkanı Nejat Koçer, Kayserili ve Gaziantepli işadamlarının stratejik işbirliği yapmasını arzu ettiğini söyledi. 
     Koçer, Kayseri Sanayi Odası Meclis üyelerinden oluşan 70 kişilik heyetin de katıldığı GSO Olağan Meclis toplantısında yaptığı konuşmada, Gaziantep ve Kayseri’nin Anadolu sanayileşmesinde öne çıkan ve girişimci yetiştiren iller olduğuna dikkati çekti. 
     Türkiye’de girişimcinin olmadığı yerde teşviklerin ortaya çıkarıldığını belirten Koçer, "Girişimcinin olmadığı yerde hangi teşvik uygulanırsa uygulansın hiçbir sonuç elde edilmez. Halbuki Kayseri’de, Gaziantepte 2’yi 4 yapmak, 4’ü 8 yapmak daha kolay. 
     Türkiye için çok daha önemli" diye konuştu. 
     Koçer, sanayileşmede ve istihdamda ileri çıkmış, kendisi model olmuş illerin desteklenmesi gerektiğini vurgulayarak, şöyle devam etti 
     "Batı’daki illerin dahi desteklendiği 49 ile verilen teşviği, kendi göbeğini kendi kesmiş, devletten çok az yardım alarak bu noktaya gelmiş bir il olarak anlamakta zorluk çekiyoruz. Üreten ve kendi karakteristik özellikleriyle bir noktaya gelmiş illerin Türkiye’de değer görmesi lazım. Bu girişimci ve müteşebbis insanların teşekkür görmesi lazım. Devletten ve hükümetten beklediğimiz, makro ekonomik rakamların iyiliği ile birlikte yol boyu bizlere destek olunmasıdır." Sanayi şehirlerinin bir araya gelmesinin, sinerjilerini birleştirmesinin Türkiye’ye yeni bir imaj getireceğini kaydeden Koçer, "Her iki ilin stratejik bazı anlaşmaları yapmasını arzu ediyorum" dedi. 
     
     "KAYSERİLİLER HALIYI GAZİANTEP’TEN ALSIN" 
     Kayseri Sanayi Odası Başkanı’na, Kayserili firmaların yurt dışından halı ithal etmek yerine Gaziantep’ten almalarını öneren Koçer, Gaziantep’te dünyanın en kaliteli halılarının üretildiğini ve fiyatı açısından rekabetçi olduğunu belirtti. Koçer, "Gelin yurt dışına döviz vereceğimize el ele verelim. Ortaklıklar, ortak markalar oluşturalım. Enerjimizi birlikte harekete geçirelim" diye konuştu. 
     Nejat Koçer, bir işadamının "Gaziantep-Kayseri İş Konseyi Birliği" oluşturulması önerisine karşılık, iş dünyasının çatı örgütü TOBB’un Başkanı Hisarcıklıoğlu’nun Kayserili olduğuna işaret ederek, "TOBB çatısı altında zaten bunu olumlu şekilde yürütüyoruz. Ama bizim de Kayseri’yi ziyaretimizde, bu fikir daha geliştikten sonra gerek oda yönetim kurulu çalışmaları gerekse daha üst vizyonlarda bunu yapabiliriz" dedi. 
     
     "İŞBİRLİĞİ ARTARAK DEVAM EDECEK" 
     Kayseri Sanayi Odası Yönetim Kurulu Başkanı Mustafa Boydak da konuşmasında, Kayserili ve Gaziantepli işadamlarının ülkenin kalkınması için gece-gündüz çalıştığını belirterek, "Türkiye’nin kalkınması adına gelecekten endişe etmiyoruz. Bu müteşebbislik ruhu olduğu sürece Türkiye büyümeye devam edecektir" dedi. 
     Kayseri’nin 2005 yılı ihracat hedefinin 1.2 milyar dolar olduğunu ifade eden Boydak, teşviklerden istifade etmeyen ilin öz kaynaklarıyla büyüdüğünün altını çizdi. 
     Gaziantep’in dünyanın en önemli halı üretim merkezlerinden olduğunu kaydeden Boydak, Koçer’in önerisine karşılık, "Bu işbirliğine ben de yürekten katılıyorum. Zaten bunu bazı firmalarımız başlatmış durumda. Bu işbirliği artarak devam edecek" diye konuştu. 
     Konuşmasında, "Marka Şehir Gaziantep Projesi" ile uluslararası birincilik ödülü alan GSO’yu kutlayan Boydak, "Ortak sevdamız Türkiye’nin kalkınması, kişi başına milli gelirin 15-20 bin dolara gelmesi. Bunun için üzerimize düşeni yapıyoruz. Hükümetimizin yapacağı vergi reformunda, istihdama katkı sağlayacak ufak tefek düzenlemeler bekliyoruz" dedi. 
     
</TEXT>
</DOC>
