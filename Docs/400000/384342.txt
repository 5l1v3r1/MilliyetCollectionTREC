<DOC>
<DOCNO> 384342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/ekonomi/aeko.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mittal eli boş dönmedi 
</HEADLINE>
<TEXT>


Erdemir özelleştirmesinde elemeli ilk turda yarıştan çekilen Mittal Steel, borsada 212 milyon dolarlık bir kazanca imza attı 

Songül Hatısaru 

Erdemir özelleştirmesinde elemeli ilk turda yarıştan çekilen dünya çelik devi Mittal borsada ise yüzlerce milyon dolarlık bir kazanca imza attı. 
Erdemir'in piyasa değerinin 450 milyon dolarlarda olduğu 2003 yılı ilk çeyreğinde borsada hisse toplayan Mittal'in elinde bulundurduğu yüzde 8.61 hissenin özelleştirmenin hemen öncesindeki değeri 275 milyon dolara ulaştı. Mittal hisseleri borsadan 2003 yılında yaklaşık 38 milyon dolara almıştı. 
Dünkü kapanış fiyatına göre bile Mittal'in k rı 212 milyon doları buluyor. Önceki gün yapılan Erdemir özelleştirmesinde OYAK grubu 6 milyar dolarlık teklif üzerinden ihaleyi kazanmıştı. Bu fiyata göre Mittal'in sahip olduğu hisselerin değeri ise 516 milyon dolara geliyor. 

Ofer de kazanmıştı 
Son yapılan ihalelerde şirketlere talip olan yabancıların özelleştirmeler öncesinde şirket hisselerine yatırım yaptıkları dikkat çekiyor. Tüpraş'a talip olan İsrailli işadamı Sami Ofer de kamuoyunda tartışma yaratan yüzde 14.76 oranında Tüpraş hissesi almıştı. Özelleştirme beklentisiyle değeri hızla yükselen Tüpraş'ta Ofer yüz milyonlarca dolar kar etmişti. 
Erdemir borsa fiyatının yüzde 85 üzerinde bir primle satıldı. Şirket hisseleri borsada 3.2 milyar dolar üzerinden işlem görürken OYAK, Erdemir'e 6 milyar dolar önererek ihaleyi kazandı. Ancak bu fiyat, dünkü borsa performansına yansımadı. Şirket hisseleri günü 10.56 kayıpla tamamladı. Şirketin piyasa değeri ise 2.9 milyar dolara indi. 
Yakın bir dönemde yapılan Tüpraş ihalesinde ise hisse, özelleştirme sonrasında prim yapmıştı. Erdemir hisseleri ise günü şok bir kayıpla tamamladı. Piyasada dünkü düşüşün Mittal ve Arcelor'un elinde bulunan yüzde 12'lik hissenin satışına bağlayanlar bulunuyordu. 

Mittal Biz satmadık 
Erdemir'e talip olan Arcelor'un da elinde yüzde 4 Erdemir hissesi bulunuyor. Borsada dün özellikle Mittal'in satışlarının hisseyi vurduğu söylentisi dolaşıyordu. Mittal'in elinde 42 milyon adet Erdemir hissesi bulunuyordu. 
Dün en çok işlem hacminin gerçekleştiği Erdemir'de Ak Yatırım'ın 12 milyon adet satış yaptığı dikkat çekti. Mittal Grubu, Bloomberg haber ajansına yaptığı açıklamada, kendilerinin hisse satmadığını açıkladı. Borsa kulislerinde Arcelor'un da sattığı söyleniyordu. 

Olan küçüklere oldu 
Biz yazıyı yazdığımız saat itibariyle Arcelor'dan konuyla ilgili açıklama gelmedi. Arcelor'un satış yapıp yapmadığını bilmiyoruz. Ancak şimdiden gördüğümüz her zaman olduğu gibi borsada kaybedenlerin küçük yatırımcı olduğu. 
Çünkü Mittal ve Arcelor'un hisse sattığı spekülasyonuyla diğer yatırımcılar da satışa geçti ve panik havası oluştu. Birkaç gün önce yabancıların fiyatta kapışacağı ve hissenin prim yapacağı beklentisiyle alım yapanlar hüsrana uğrarken stratejik yatırım yapan Mittal'in ve Arcelor'un düşen fiyata karşın k rda olduğu görüldü. 


</TEXT>
</DOC>
