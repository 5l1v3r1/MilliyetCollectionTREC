<DOC>
<DOCNO> 381513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sondun14.html </URL>
<DATE> 2005/09/26/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Almanya'da 750. caminin açılışı yapıldı 
</HEADLINE>
<TEXT>

     Türkiye'nin Berlin Büyükelçiliği Din Hizmetleri Müşaviri ve Diyanet İşleri Türk İslam Birliği DİTİB Genel Başkanı Rıdvan Çakır, Almanya'da 750. caminin açılışını yaptı. 
     Çakır, Oberhausen-Tackenberg Mevlana Camii'nin açılışında yaptığı konuşmada, ''Bizim terör ve radikalizmle ilgimiz yok. Terörle anılmak istemiyoruz'' dedi. 
     ''Camilerin hangi inanca, hangi kültüre, hangi medeniyete sahip olursa olsun, herkese açık olduğunu, camilerde kapalı hiçbir kapının bulunmadığını'' kaydeden Çakır, ''camilerin terörle ilgili olarak denetlenmesi'' söylemine karşı olduklarını ifade ederek, ''Yapılana karşı değiliz. Camilerimizde her kapı açık, gizli iş yapmıyoruz'' diye konuştu. 
     Camilerin insanları kötülükten koruyan, suçu önleyen yerler olduğuna dikkati çeken Çakır, çevre halkını, 14 Ekim 2003'de temeli atılan ve 1 milyon avroya mal olan, 800 metrekare alan üzerinde, gençlik lokali de bulunan Oberhausen Tackenberg Mevlana Camii etrafında toplanmaya çağırdı. 
     Türkiye'nin Düsseldorf Başkonsolosu Hakan Olcay da, caminin eksiği bulunan din görevlisinin gönderilmesi için girişimde bulunacağını belirtti. 
     Açılış törenine katılan Oberhausen Belediye Başkanı Elia Albrecht Mainz ise dinler arası diyalogda Mevlana Camii'nin büyük kazanım olduğunu kaydetti. 
     
</TEXT>
</DOC>
