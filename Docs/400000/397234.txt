<DOC>
<DOCNO> 397234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun01.html </URL>
<DATE> 2005/11/23/ </DATE>
<TIME> 03.10 </TIME>
<AUTHOR>  </AUTHOR>
<HEADLINE>
Ahmedinejad'dan misilleme tehdidi 
</HEADLINE>
<TEXT>

     İran Cumhurbaşkanı Mahmud Ahmedinejad, nükleer programlarıyla ilgili sorunun BM Güvenlik Konseyi'ne taşınması durumunda hükümetin uranyum zenginleştirme programına başlayacağını, BM gözlemcilerinin nükleer tesislere habersiz denetimlerine son verileceğini bildirdi. 
     Ahmedinejad, devlet televizyonuna yaptığı açıklamada, parlamentonun pazar günü bu yönde aldığı kararı dikkate alacaklarını ve kesinlikle uygulayacaklarını söyledi. 
     İran'ın nükleer konulardaki haklarını korumaya hazır olduğunu belirten Ahmedinejad, Tahran'a, uranyum zenginleştirme faaliyetlerini İran yerine Rusya'da yürütülmesi planına değinmeden, ''Bağımsızlığımızdan, özgürlüğümüzden ve toprak bütünlüğümüzden geri adım atacak mıyız Bunu yapacak mıyız '' diye konuştu. 
     İran Meclisi, nükleer dosyanın BM Güvenlik Konseyi'ne gönderilmesi durumunda, bütün gönüllü girişimleri askıya alması için hükümete yetki veren tasarıyı pazar günü büyük çoğunlukla kabul etmişti. 
     ABD ve Avrupalı müttefikleri, Uluslararası Atom Enerjisi Kurumu'nun UAEK perşembe günü yapılacak yönetim kurulu toplantısında, İran'ın nükleer programıyla ilgili olarak BM Güvenlik Konseyi'ne havale edilmesi konusunu gündeme getirmeyeceklerini belirtmişlerdi. 
     Amerikalı ve Avrupalı yetkililer, Tahran'a, uranyum zenginleştirme faaliyetlerini İran yerine Rusya'da yürütmesi planını kabul etmesi için daha çok süre tanınacağını ifade etmişlerdi. 
     
</TEXT>
</DOC>
