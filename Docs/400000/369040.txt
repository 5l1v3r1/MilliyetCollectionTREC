<DOC>
<DOCNO> 369040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sontur17.html </URL>
<DATE> 2005/08/11/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Türk bayraklı yat Gelibolu'da karaya oturdu 
</HEADLINE>
<TEXT>

     Türk bayraklı "Natur Line" adlı ahşap yat, dümen arızası nedeniyle Gelibolu’da karaya oturdu. 
     AA muhabirinin edindiği bilgiye göre, İstanbul’dan Bodrum’a giden 18 metre uzunluğundaki ahşap yatta, Gelibolu önlerinde dümen arızası 
     çıktı. Rüzgarın etkisiyle sürüklenmeye başlayan yat, Hamzakoy açıklarında çıpa atarak kayalıklara çarpmaktan son anda kurtuldu, ancak karaya oturdu. 
     Yat kaptanı Osman Bostan’ın yardım talebinde bulunması üzerine Gelibolu-Lapseki arasında sefer yapan "Karahasan" adlı tekne olay yerine giderek, kurtarma çalışması yaptı. Yapılan tüm müdahalelere rağmen yat bulunduğu yerden kurtarılamadı. 
     Gemi Trafik Hizmetleri VTS yetkilileri, yatın karaya çok yakın bir yerde bulunduğu için kurtarma römorkörlerin bölgeye gidemediğini bildirdi. 
     Kendi imkanlarıyla kurtarılmaya çalışan yatın sahibi Celal Çetin, AA muhabirine yaptığı açıklamada, kazada kimsenin zarar görmemesinin sevindirici olduğunu ifade etti. 
     Çetin, yatı kurtarmak için şu ana kadar yapılan girişimlerden sonuç alamadıklarını ama çalışmalara tekrar başlayacaklarını kaydetti. 
     
</TEXT>
</DOC>
