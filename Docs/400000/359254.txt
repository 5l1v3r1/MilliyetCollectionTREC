<DOC>
<DOCNO> 359254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sondun08.html </URL>
<DATE> 2005/07/08/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
NATO'dan olağanüstü toplantı 
</HEADLINE>
<TEXT>

     
     CNNTURK 
     
İngiltere'de 37 kişinin ölümü ve 700 kişinin de yaralanmasına neden olan saldırılar sonrasında NATO Konseyi bugün olağanüstü toplanıyor. 
     Toplantıda teröre karşı ortak mücadele ve önlemler ele alınacak. Avrupa Birliği komisyonu da önümüzdeki çarşamba günü Brüksel'de toplanacak. 
     İngiltere'deki saldırıya tepkiler de büyüyor. Pek çok ülke saldırıları kınadı. İtalya Başbakanı Silvio Berlusconi, ''bir fanatik suçlular grubu, Londra ve İngiltere'ye G8 Zirvesi'ne evsahipliği yapmasının bedelini ağır ödetti" yorumunu yaptı. 
     
     'Saldırılar G8'deki dayanışmayı güçlendirdi' 
     Fransa Cumhurbaşkanı Jacques Chirac da, ''Londra'daki saldırılar G8'deki dayanışmayı güçlendirdi'' dedi. 
     Japonya başbakanı Junichiro Koizumi ise, Londra'daki saldırılara rağmen Irak'taki askerlerini geri çekmeyi düşünmediklerini söyledi. 
     İngiltere Başbakanı Tony Blair, de dün İngiliz halkına, ''teröristler bizi yıldırmaya, sindirmeye, cesaretimizi kırmaya çalışıyorlar, bunu başaramayacaklar, başaramamalılar'' diye seslendi. 
     Blair, ''terörizmi İslam adına yaptıklarını öne sürüyorlar, ama gerçek müslümanlar bunu en az bizim kadar lanetliyor'' diye konuştu. 
     İngiltere'nin başkenti Londra'da dün sabah saatlerinde meydana gelen dört ayrı patlamada 37 kişi hayatını kaybetmiş, 700 kişi yaralanmıştı. Saldırıların üçü Londra'nın en işlek metro istasyonlarına, biri de çift katlı belediye otobüsüne düzenlenmişti. 
     
</TEXT>
</DOC>
