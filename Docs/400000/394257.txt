<DOC>
<DOCNO> 394257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/guncel/gun05.html </URL>
<DATE> 2005/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarkıyla veda 
</HEADLINE>
<TEXT>


Pakistan uyruklu 31 kaçak, ülkelerine gönderilmeden önce kendilerine iyi bakıldığını söyleyerek polisle birlikte şarkı söyledi 

Rİze DHA 

Rize'nin İkizdere ilçesinde yakalanan ve işlemler için 45 gündür eski Devlet Hastanesi kreşinde bekletilen Pakistan uyruklu 31 kaçak, ülkelerine gönderildi. Yunanistan'a gitmek için İran sınırından Türkiye'ye giren kaçaklar, Rize'de yakalanmıştı. 
Sınır dışı işlemleri için bekletilen kaçaklar, önce 2 Mart Kapalı Spor Salonu'nda, sonra da eski Devlet Hastanesi'nin kreş bölümünde barındırıldı. 

Vedalaştılar 
24 saat gözetim altında tutulan ve tüm ihtiyaçları Rize Valiliği'nce karşılanan kaçaklar, dün ülkelerine gönderildi. Kaçaklar, Rize Emniyet Müdürlüğü Çevik Kuvvet Şube Müdürlüğü ekipleriyle vedalaştı. Ülkelerine dönecekleri için mutlu olduklarını belirten Pakistanlılar, polislerle birlikte şarkı söyledi. 

'Tekrar kaçabiliriz' 
Kaçaklardan Azad Hüseyin, öğrendiği az Türkçeyle yaptığı açıklamada, kendileriyle yakından ilgilenen Türk makamlarına ve polislere teşekkür ederek şöyle konuştular "Bize çok iyi bakıldı. Yemek, giyecek ve diğer ihtiyaçlarımız karşılandı, yeni çantalar alındı. Polis bize karşı çok iyi davrandı. Hepsi çok iyiydi" dedi. Pakistanlılar, ülkelerinden tekrar çıkmak isteyip istemedikleri şeklindeki bir soruya da "Belki tekrar kaçabiliriz" yanıtını verdiler. 





</TEXT>
</DOC>
