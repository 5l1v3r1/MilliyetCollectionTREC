<DOC>
<DOCNO> 372267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sontur24.html </URL>
<DATE> 2005/08/23/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
'Ankara'da 120 hastaya kolera teşhisi konuldu' iddiası 
</HEADLINE>
<TEXT>

     Türk Tabipleri Birliği TTB Merkez Konseyi 2. Başkanı Metin Bakkalcı, Ankara Numune Hastanesi'nde 120-130 hastaya kolera tanısı konulduğunu öne sürerek, hastalığın yaygın olmadığını, sınırlı bir durum yaşandığını söyledi. 
     Bakkalcı, TTB Merkezi'nde düzenlediği basın toplantısında Düzce'de pilot olarak başlatılacak Aile Hekimliği uygulamasını eleştirdi. 
     Düzce Valiliği'nce hekimlere gönderilen yazıda, hekimlerin aile hekimliğini tercih edip etmeyeceklerine 1 gün içinde karar vermelerinin istendiğini belirten Bakkalcı, hekimleri 1 gün içinde karar vermeye zorlayan uygulamanın geri çekilmesini istedi. 
     TTB Pratisyen Hekimlik Kolu Başkanı Kurtuluş Arıkök de TTB Merkez Konseyi ve Pratisyen Hekimlik Derneği'nce konuya ilişkin hazırlanan açıklamayı okudu. 
     Düzce'de aile hekimliği uygulaması için gönüllü sağlık çalışanı bulunamadığını öne süren Arıkök, sisteme başvuruda bulunmayan hekimlerin, il dışına gönderilmekle tehdit edildiklerini savundu. ''Hekimlerin, uçurumdan atlayan 500 koyundan farklı olduğunu anımsatmak isteriz'' diyen Arıkök, hekimlerin, sorgulamadan, tartışmadan, örgütsüz hiç bir kararı uygulamayacaklarını ifade etti. 
     Arıkök, ''Sağlık Bakanlığı'nı baskıya derhal son vermeye ve aile hekimliğini kabul etmeyen meslektaşlarımızın çalışma birimlerini değiştirmeye teşebbüs dahi etmemeye çağırıyoruz'' diye konuştu. 
     -''HELVA...''- TTB Merkez Konsey 2. Başkanı Metin Bakkalcı, bir gazetecinin, Sağlık Bakanı Recep Akdağ'ın, zorunlu hizmet uygulamasıyla ilgili ''...Biz hekimlere helva yedirmek istiyoruz...'' şeklindeki sözlerini hatırlatması üzerine, ''Bu kadar gayri ciddi, mesleğimizin ulvi yanını ihlal eden benzetmelere yanıt vermek, o düzeyde konuşmak mümkün değil. Biz burada 70 milyonun sağlığından, 100 bin hekimin geleceğinden bahsediyoruz'' dedi. 
     
     İSHAL VAKALARI... 
     Bakkalcı, Ankara'daki ishal vakalarının hatırlatılması üzerine de Ankara'daki durumun yaklaşık 40 gün önce ortaya çıktığını söyledi. 
     Numune Hastanesi'nde 120-130 kişiye kolera tanısı konulduğunu öne süren Bakkalcı, vakaların yayılmadığını, sınırlı bir durum yaşandığını vurguladı. Bakkalcı, Sağlık Bakanı Recep Akdağ'ın konuya ilişkin açıklama yapmasını ve kamuoyunun bilgilendirilmesini istedi. 
     Bakkalcı, Ağrı ve Doğubeyazıt'taki ishal vakalarıyla ilgili olarak da hastalığa neden olan etkeni tespit etme konusunda problem olduğunu anlattı. 
     Pratisyen Hekimlik Derneği Başkan Yardımcısı Muharrem Baytemur da vatandaşları uyararak, dışarıda yeşil yapraklı yiyecekler yenmemesini, domates, salatalık gibi yiyeceklerin tüketilmeden önce kabuklarının soyulmasını, evde tüketilen sebze ve meyvelerin çok iyi yıkanmasını ve kişisel hijyene önem verilmesini önerdi. 
     
</TEXT>
</DOC>
