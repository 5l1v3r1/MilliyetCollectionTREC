<DOC>
<DOCNO> 356033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/dunya/dun01.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzakere çerçevesinde sapma yok 
</HEADLINE>
<TEXT>


AB'nin Türkiye ile yürüteceği üyelik müzakerelerinin çerçevesini belirleyen belgeye göre sürecin hızı Türkiye'nin performansına bağlı olacak 

GÜVEN ÖZALP Brüksel 


Avrupa Birliği'nin Türkiye'yle yürüteceği müzakerelerde uygulanacak yöntemleri belirleyen müzakere çerçeve belgesinde 17 Aralık çizgisine sadık kalınıyor. Yedi sayfa ve 3 başlıktan oluşan belgenin taslak halinde, müzakerelerin ucunun açıklığından, kalıcı koruma önlemlerine kadar birçok unsur yer alıyor. Bunların bazıları şöyle 
UCU AÇIK Komisyon tarafından yarın nihai hali verilecek olan taslak belgede müzakereye ilişkin ilkeler, müzakerelerin özü, müzakere prosedürleri başlıkları yer alıyor. Belgede müzakerelerin hızının Türkiye'nin üyelik beklentilerini karşılamasına bağlı olacağı vurgulanıyor. Müzakerelerin paylaşılan hedefinin katılım olduğu vurgulanmakla birlikte, bu süreç "ucu açık ve sonucu garanti edilemeyen" olarak tanımlanıyor. 
ASKIYA ALMA KRİTERLERİ Müzakerelerin, Hükümetlerarası Konferans aracılığıyla ve oybirliği sistemiyle işleyeceğine vurgu yapan belge, Türkiye'den Kopenhag kriterlerini yerine getirmeye devam etmesini ve insan hakları alanında daha fazla gelişme kaydetmesini istiyor. Belge, Komisyon'un önerisi ve Türkiye dinlendikten sonra, demokrasi, insan haklarına saygı, temel özgürlükler ve hukukun üstünlüğü alanlarında sapmalar olması halinde Konsey kararıyla müzakerelerin askıya alınabileceği uyarısında bulunuyor. 
BAŞLIKLAR NASIL KAPATILACAK Her müzakere başlığı için Türkiye'ye AB'nin ortak tutumunun iletileceğinin vurgulandığı belgede Konsey'in bir başlığın kapatılması için gerekli performans kriterlerini açıklayacağı belirtiliyor. Performans kriterleri başlığa göre değişebilecek ve yasal düzenlemelerden, müktesebatın yeterli uygulanmasına kadar yayılabilecek. 
2014'TEN ÖNCE OLMAZ Müzakere çerçevesi uzun geçiş süreleri, özgün düzenlemeler ile daimi koruma önlemleri de öngörüyor. Bu önlemlerin uygulama alanları olarak ise kişilerin serbest dolaşımı, yapısal politikalar ve tarım öne çıkıyor. Türkiye'nin katılımı kaydadeğer mali etki yaratacağından katılımı mali boyutunun ancak 2014 sonrası dönemde ele alınacağı vurgulanıyor. Bu da müzakerelerin 2014'ten önce tamamlanamayacağı sonucunu doğuruyor. 
Müzakere sürecinde Türkiye'den politikalarını AB'yle uyumlaştırmasını talep eden belgede müzakere başlık sayısı da 35 olarak benimsenmiş durumda. 
AB kaynakları belgeye nihai halinin Konsey'de verileceğini hatırlatırken, bu aşamada üye ülkelerin hassasiyetleri doğrultusunda birtakım spesifik unsurlara metinde yer verilebileceğini belirtiyorlar. 


</TEXT>
</DOC>
