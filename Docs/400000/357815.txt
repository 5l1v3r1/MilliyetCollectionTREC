<DOC>
<DOCNO> 357815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/soneko02.html </URL>
<DATE> 2005/07/03/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Nüfusa göre en az çalışan Türkiye'de... 
</HEADLINE>
<TEXT>

     Türkiye’nin, dünyanın en gelişmiş ülkelerinin üye olduğu OECD içerisinde, nüfusuna göre en az çalışana sahip ülke konumunda bulunduğu belirlendi. Türkiye’de her 100 kişiden sadece 46’sı bir işte çalışırken, bu rakam OECD 
     üyelerinin büyük bölümünde 60’ın üzerinde seyrediyor. 
     OECD’nin üye ülkelerin istihdamıyla ilgili gelişmeleri değerlendirdiği "İstihdamın Genel Görünümü 2005" raporuna göre, Türkiye’de kayıt içi ya da yakıt dışı olarak bir işte çalışanların oranı 2004 yılında yüzde 46.1 olarak gerçekleşti. Çalışabilir yaştaki nüfusun işgücüne katılım oranı ise istihdamdakiler işsizler yüzde 51.5 düzeyinde kaldı. Her iki oran da hem diğer tüm OECD ülkelerinin hem de OECD ve AB ortalamalarının oldukça altında kaldı. Buna göre Türkiye’de 1 kişi çalışıp kendisiyle birlikte 3.2 kişiye bakmak zorunda kalıyor. 
     2004 yılında OECD genelinde bir işte çalışanların 
     toplam nüfusa oranı yüzde 65.3, istihdam edilener ve işsizlerden oluşan işgücünün nüfusa oranı ise yüzde 70.1 olarak hesaplandı. Bu oranlar 15 AB ülkesinde ise sırasıyla yüzde 65 ve yüzde 70.8 olarak gerçekleşti. OECD üyesi 19 AB ülkesinde ise ortalama her 100 kişiden 61.5’inin çalıştığı belirlendi. İstihdamın çalışabilir nüfusa oranı açısından yüzde 82.8 ile İzlanda, yüzde 77.4 oranıyla İsviçre, yüzde 76 oranıyla Danimarka, yüzde 75.6 ile Norveç, yüzde 73.5 ile İsveç, yüzde 73.5 ile Yeni Zellanda, yüzde 73.1 oranıla Hollanda, yüzde 72.7 ile İngiltere, yüzde 72.6 ile Kanada, yüzde 71.2 ile ABD gibi gelişmiş ülkeler ilk sıraları paylaşıyor. Avustralya’da her 100 kişiden 69.5’i, Japonya’da 68.7’si Portekiz’de 67.8’i, Finlandiya’da 67.2’si, Avusturya’da 66.5’i çalışıyor. Nüfus açısından Türkiye’ye yakın sayılabilecek Almanya’da her 100 kişiden 65.5’i bir işte çalışıyor. Almanya’da toplam işgücünün nüfusa oranı ise yüzde 72.7’ye kadar çıkıyor. Bu oran, İrlanda’de yüzde 65.5, Çek Cumhuriyeti’inde yüzde 64.2, Kore’de yüzde 63.6, Fransa’da yüzde 62.8, İspanya’da 62’ye kadar ulaşıyor. Yunanistan’da per 100 kişiden 59.6’sı, İtalya’da 57.4’ü, Slovakya’da 57’si, Macaristan’da 56.8’i bir işte çalışıyor. Yüzde 18.1’lik işsizlik oranıyla OECD’nin en yüksek işsizlik yaşayan ülkesi olan Polonya’da bile her 100 kişiden 51.9’u çalışıyor. Böylece Türkiye kendisine en yakın ülke konumunda bulunan Polonya’dan bile 5.8 puan geride kalıyor. Türkiye, sadece çalışanların nüfusa oranı açısından değil, işgücüne katılım oranı açısından da OECD’nin en olumsuz tablosunu sergiliyor. İşsiz odukları ve çalışabilir durumda bulundukları halde iş bulamayacakları ya da başka gerekçelerle iş aramadıklarını belirtenler iş gücü içerisinde sayılmadığı için, düşük iş gücüne katılım oranı Türkiye’deki gerçek işsizliğin boyutunu da gizliyor. 
     
</TEXT>
</DOC>
