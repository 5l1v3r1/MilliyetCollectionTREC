<DOC>
<DOCNO> 377993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sondun04.html </URL>
<DATE> 2005/09/13/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Katrina istifa getirdi 
</HEADLINE>
<TEXT>

     ABD'de, Katrina kasırgasının neden olduğu felakete hızla tepki verilememesi nedeniyle eleştirilen ABD Federal Acil Yönetim Ajansı FEMA Başkanı Michael Brown istifa etti. 
     Brown, ajansın ve Başkan'ın iyiliği için'' istifa ettiğini açıkladı. Brown'un, medyanın kendisi yerine yapılmakta olan iyi işlere odaklanmasını söylediği belirtildi. 
     Kasırga felaketine karşılık verilmesinde gecikilmesinden sorumlu tutulanlardan biri olan Brown, cuma günü Washington'a geri çağrılmıştı. 
     ABD basınında, Brown'ın daha önceki işinden de kovulduğu ve Katrina kasırgasını olduğundan daha hafife aldığı için sonucun bu şekilde olduğu haberleri yer almıştı. 
     Öte yandan Katrina kasırgası nedeniyle ölenlerin sayısının 500'ü geçtiği açıklandı. Resmi kaynaklar, son araştırmalar sonucu, Louisiana'da 82 ve Mississippi'de 3 cesedin daha bulunduğunu, bilançonun 509 ölüye yükseldiğini belirtti. 
     Felaketin en çok zarar verdiği kentlerden New Orleans’ta ise, bir hastanede yatan 45 hastanın da kasırgada öldüğü anlaşıldı. 
     Sağlık ve Hastaneler Dairesi sözcüsü Bob Johannesen, 45 cesedin New Orleans'daki Memorial Tıp Merkezi'nde bulunduğunu ve hastalara ait olduğunu söyledi. 
     TenetHealthcare şirketinin sahip olduğu 317 yataklı hastane, kasırga nedeniyle sular altında kalmış ve bir süre önce boşaltılmıştı. 
     
</TEXT>
</DOC>
