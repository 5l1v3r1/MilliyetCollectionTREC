<DOC>
<DOCNO> 362933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/spor/aspo.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Karşınızda son Kartal AILTON 
</HEADLINE>
<TEXT>


Almanya'da sağlık kontrolünden geçen ve sağlam raporu alan Brezilyalı golcü, iki yıllık sözleşme imzaladı. Beşiktaşlı taraftarlar gece İstanbul'a gelen Ailton'a muhteşem bir karşılama töreni yaptı 


Beşiktaş'ta, Ailton operasyonu mutlu sonla bitti. Almanya'da dün sağlık kontrolünden geçen Brezilyalı golcüye sağlam raporu verilmesi üzerine Siyah - Beyazlı yöneticiler, hemen Ailton'a iki yıllık sözleşme imzalattırdılar. 
Futbol Direktörü Erdil Arpacı ile birlikte dün gece İstanbul'a gelen Ailton'u, Atatürk Havalimanı'nda çok sayıda Siyah - Beyazlı taraftar karşıladı. Sambacı, burada yaptığı açıklamada, çok büyük bir kulüple anlaştığını, bundan dolayı mutlu olduğunu söyledi. Ailton, "Çok gol atacağıma inanıyorum. Bu sezon şampiyonluğa ulaşmak için, iyi mücadele edeceğiz" dedi. Brezilyalı oyuncu, sakatlığıyla ilgili bir soruya, "Durumum çok iyi. Bir haftaya kadar takımla birlikte çalışmalara başlarım" yanıtını verdi. 

İzdiham yaşandı 
Siyah - Beyazlı taraftarlar, Ailton'un gelişi sırasında Atatürk Havalimanı'nı adeta karnaval yerine çevirdi. Brezilyalı futbolcu, sempatik hareketleriyle dikkat çekerken, taraftarları alkışlayıp, selamladı. Beşiktaş bayrağı ile basın mensuplarına poz veren Ailton, daha sonra özel güvenlik elemanlarının arasında araca gitmeye çalıştı, ancak taraftarlar araya girip, Ailton'u omuzlara alarak bir süre tezahüratta bulundu. Ailton için bugün imza töreni düzenlenecek. 

Çalımbay memnun 
Bu arada Teknik Direktör Rıza Çalımbay, Ailton transferi için, "Elimizde çok alternatif vardı. Sonunda ona karar verdik. Gol yollarında çok etkili bir futbolcu. Bize yararlı olacağına inanıyorum. Taraftar da ondan çok etkilenecek. Gol ortalaması kaliteli bir oyuncu olduğunun göstergesi. Hayırlı olsun" dedi. 


</TEXT>
</DOC>
