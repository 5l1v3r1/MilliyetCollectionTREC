<DOC>
<DOCNO> 355077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun55.html </URL>
<DATE> 2005/06/24/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Almanya'da uyuşturucu satıcısı 2 Türk gözaltına alındı... 
</HEADLINE>
<TEXT>

     Almanya'nın Essen ve Velbert kentlerinde, 2 Türk uyuşturucu satıcısının gözaltına alındığı bildirildi. 
     Essen polisi, Hollandalı bir uyuşturucu satıcısı tarafından Almanya'ya getirilen uyuşturucuları pazarlayan 27 yaşındaki bir Türk'ün Essen'de uyuşturucu teslim alırken yakalandığını açıkladı. 
     Hollandalı satıcının otomobilinde 5 kilogram marihuana ve 3 bin 100 avro para bulunduğu, daha sonra yapılan soruşturmalar çerçevesinde bu kişinin Velbert kentinde yaşayan 30 yaşındaki başka bir Türk'e de uyuşturucu sattığının tespit edildiği belirtildi. 
     Velbert kentinde Türk uyuşturucu satıcısının evinde arama yapan polisin, 30 bin avro ele geçirdiği kaydedildi. 
     Gözaltına alınan Türklerin, geçen hafta yakalanan 26 yaşındaki Lübnanlı bir uyuşturucu satıcısına yönelik operasyonun devamı kapsamında yakalandığı bildirildi. 
     
</TEXT>
</DOC>
