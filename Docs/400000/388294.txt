<DOC>
<DOCNO> 388294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonsiy10.html </URL>
<DATE> 2005/10/20/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Fener Rum Patriği Bartholomeos AB dini birlik değildir 
</HEADLINE>
<TEXT>

     Fener Rum Patriği Bartholomeos, "Avrupa Birliği AB bir dini birlik değildir, hele hele tek dinden oluşan bir birlik hiç değildir" dedi. 
     Fener Rum Patrikhanesi ile Avrupa Parlamentosu AP Hıristiyan Demokratlar-Avrupa Demokratları Grubu’nca her yıl gerçekleştirilen uluslararası konferansın 9’uncusu, "Genişlemeyi Mümkün Kılacak Avrupa Dayanışma ve İşbirliği İçin Temeller" ana başlığıyla Hilton Oteli’nde başladı. 
     Açılışta konuşan AP Hıristiyan Demokratlar-Avrupa Demokratları Grubu Diyalog Koordinatörü Alojz Peterle Mep, diyaloğun, Avrupa projesinin insani boyutunun gelişmesine faydalı olacağını söyledi. 
     Mep, özgür iradenin ve kollektif mantığın önemine işaret ederek, "Biz ahlaken doğru olmalıyız. Hıristiyan Demokratlar olarak ahlaki doğruları bilmeliyiz ve insanlara bu doğruları anlatabilmeliyiz" dedi. 
     Sivil toplumun, insanın onuru ve saygınlığını belirlediğini vurgulayan Mep, şunları kaydetti 
     "Gerçek kriteri, diğer tüm özgürlükleri de tanımlar. Biz Hıristiyan Demokratlar olarak, bunu Kopenhag kriterlerinin özü görüyoruz. Dini özgürlükler, Tanrı’ya erişmede son derece önemlidir. 
     Bu, kişinin özgürlüğünü de belirler. Bu, toplumda gelenekleri farklı tüm insanların dostça yaşamasını sağlar. Bu, AB’de uyumlu bir birlikteliğin de özüdür. Bugün ve yarın toplantılarda bu konuyu ele alacağız." 
     
     BARTHOLOMEOS’UN KONUŞMASI 
     Konuşmasına "dua ederek" başlayan Fener Rum Patriği Bartholomeos da, tarihi kent İstanbul’da sayısız kültürün birlikte gelişip büyüdüğünü vurgulayarak, toplantıda, iletişim kurma ve bilgi alışverişinde bulunulma fırsatı yaratılacağını söyledi. 
     Genişlemenin genel olarak kabul edilmiş ilke ve değerler çerçevesinde olması gerektiğini kaydeden Bartholomeos, şöyle dedi 
     "Ancak ruhani bir uyum içinde olursak, insan hakları gibi temel konularda uyum içinde olursak, o zaman devletler arası işbirliğini de geliştirebiliriz. Ekümenik patrikhane, tamamen dini bir misyon olarak binlerce yıl önce kurulmuştur. Ekümenik patriklik makamı, dünyevi işlerle uğraşmamakla birlikte insanlığın iyiliğine olan her şeyi tartışmaya hazırdır." Avrupalılar arasında birlik ve beraberlik istediklerini de vurgulayan Patrik Bartholomeos, şunları kaydetti 
     "Bizim görevimiz ’halklar birliği’ mesajını hatırlatmak. Bizler her türlü ayrımcılığı reddeden düşüncelerin Hıristiyanlık felsefesinden kaynaklandığını biliyoruz. İnsanlar ne zaman bir darboğaza düşseler, ne zaman açmazlar içine girmişlerse, ne zaman şovenizm ve ulusal egolarının hakimi olmuşlarsa, bu felsefenin onlara yardımcı olduğunu biliyoruz. 
     Avrupa, tam AB olarak yola çıkmasına rağmen dünya savaşlarıyla sonuçlanan çok büyük afetlerin, felaketlerin kurbanı olmuştur. Bugün ulusal ilerleme, tüm insanların paralel bir şekilde gelişmesine dayalıdır. Sadece tek bir ulusun, diğer uluslara hakimiyet kurmasıyla böyle bir gelişme düşünülemez. Bizler, Avrupa Anayasası taslak metninde, Fransa ve Hollanda halkları tarafından reddedilen taslak metinde, AB temellerinin Hıristiyan medeniyetine dayandığı konusuna atıfta bulunulmadığını biliyoruz. 
     Bugün Avrupa’nın coğrafi sınırlarının ötesinde doğuya doğru genişlemesi gerektiğini söylerken, şunu da görmemiz gerekir ki bugünün birleşik Avrupası, eğer Evangelizmin dayanışma, eşitlik, özgürlük, karşılıklı saygı ve adalet ilkeleri olmasaydı, Yunanlılar’ın demokrasi ilkesi ve Romalılar’ın meşruiyet ilkesi olmasaydı varolamazdı. Bu nedenle bazı Hıristiyan düşüncelerini reddedenlerin, bazı şeyleri düşünmesi gerekiyor. 
     Tabii ki, AB dini bir birlik değildir, hele hele tek dinden oluşan bir birlik hiç değildir. AB, değişik köşelerden gelen insanların ve bağımsız devletlerin laik ve diğer dinlere karşı hoşgörülü olan dinlerin yaşandığı ülkelerden insanların inançlarını özgürce seçebildikleri ülkelerden oluşmaktadır." 
     
     "TÜRKİYE’NİN AB’YE KATILIMINI HEP İSTEDİK" 
     Bartholomeos, AB’de herkesin, dini inancı ne olursa olsun hukuk önünde eşit olduğunu belirterek, "Bu AB’ye, Türkiye’nin tam üye olmasının olumlu olacağını düşünüyor ve umuyoruz. Türkiye’de nüfusun çoğunluğu Müslüman’dır" dedi. 
     Türkiye ile tam üyelik müzakerelerinin başladığını da anımsatan Fener Rum Patriği Bartholomeos, "Türkiye’nin AB’ye katılımını hep istedik. Bu beraberlik sadece Türk halkına değil, Avrupa içindeki diğer halklara da iyilikler getirecek" diye konuştu. 
     Bartholomeos, Avrupa değerlerini, geçmişte emperyalist tutumların nasıl zarar verdiğini gören ve yaşayan insanların geliştirdiğini bildirdi. 
     
     "TÜRKİYE’DE YAPILACAK EPEY ŞEY BULUNMAKTADIR" 
     AB’nin bazı kriterler geliştirdiğini ve Türkiye’nin bu kriterlere uyup uymamasının ülkenin kurum ile kuruluşlarının sorumluluğunda olduğunu ifade eden Bartholomeos, sözlerini şöyle sürdürdü 
     "Bizler, örnek teşkil ederiz. Bu konularda tavsiye kararlarında bulunabiliriz. Farklı dini özgürlüklere atıfta bulunabilir, azınlıklara karşı eşit muamele yapılmasını vurgulayabiliriz. 
     Türkiye’de daha AB müktesebatını uygulama konusunda yapılacak epey şey bulunmaktadır. Tam üyelik müzakerelerinin başlamasından memnuniyet duyduk. Bütün kalbimizle umuyoruz ki, çok erken bir aşamada tüm kıstaslar yerine getirilecek, gerekli reform ve ayarlamalar yapılacak ve çok yakın zaman dilimi içinde Türkiye’nin, gücün değil hukukun üstün olduğu, milletler ve devletler topluluğuna tam üyeliği gerçekleşecektir. Bu şekilde de karşılıklı özgürlükler, saygı ve dini hoşgörü tesis edilmiş olacaktır." Konferansa Batı Balkan halkları temsilcilerinin de katıldığını, onların da bir gün AB’ye katılmasından mutluluk duyacağını anlatan Bartholomeos, Hırvatistan’la tam üyelik müzakeresi başlaması kararı alındığını hatırlattı. 
     Yakın zamanda müzakereler tamamlanarak, her türlü çatışma, ihtilaf ve kan dökülmesine neden olarak gösterilen konuların ortadan kalmış olabileceğini kaydeden Bartholomeos, insan birliğinin gerçekleşmesini umduğunu vurguladı. 
     Bartholomeos, "Bunun sonucunda, gerçek PanAvrupa birliği içinde nemalanacağımız o tatlı ve bereketli meyveler de oluşacaktır. Bunlar, temel hukuk yasaları, karşılıklı saygı, dini hoşgörü ve barışçıl işbirliği ortamında birlikte yaşamamıza neden olacaktır" dedi. 
     Fener Rum Patriği Bartholomeos, konuşmasını "amin" diyerek bitirdi. 
     
</TEXT>
</DOC>
