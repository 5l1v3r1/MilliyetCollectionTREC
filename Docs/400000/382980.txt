<DOC>
<DOCNO> 382980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonyas15.html </URL>
<DATE> 2005/09/30/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Lübnan'da Türkiye rüzgarı esiyor... 
</HEADLINE>
<TEXT>

     Türkiye, Lübnan'daki turizm fuarında ziyaretçilerden büyük ilgi gördü. 
     Lübnan'ın başkenti Beyrut'ta bu yıl 5. kez düzenlenen Arap Dünyası Seyahat ve Turizm Değişim Fuarı, Lübnan Turizm Bakanı Josef Sarkis tarafından açıldı. Fuarda, Arap dünyasının hemen her ülkesi yer alırken, bu yıl ilk kez Kültür ve Turizm Bakanlığı, kendi reyonunda aralarında Türk Hava Yolları ve TURSAB'ın da bulunduğu kuruluşlarla ortak olarak temsil edildi. 
     Standda Türkiye'nin tanıtım görüntüleri DVD eşliğinde sunulurken, Ortadoğu ülkelerinden gelen yetkililere ve tur şirketi yöneticilerine, Türkiye ile ilgili broşürler dağıtıldı. 
     Türkiye reyonuna büyük ilgi gösteren yetkililer, kendilerine ikram edilen Türk lokumu ve Türkiye tanıtım eşantiyonlarını çok beğendiklerini ifade ettiler. 
     Fuar nedeniyle Beyrut'a gelen Kültür ve Turizm Bakanlığı Müsteşar Yardımcısı Mustafa Büyük, turizmde çeşitliliği artırabilmek için yeni bir tanıtım hamlesi içinde olduklarını belirterek, şunları söyledi 
     ''Türkiye turizm çeşitliliğini artırabilmek için, özellikle Ortadoğu ülkelerine yönelik yeni tanıtım faaliyetleri içine girdi. Bu çerçevede bu bölgedeki turizm fuarlarının tamamına katılmaya çalışıyoruz. Bakanlık olarak, ülkemizin sadece deniz, kum ve güneşten ibaret turizm ülkesi olmadığımız anlayışına dayanan yeni konseptimizi tanıtmayı amaçlıyoruz. İsteğimiz turizmde çeşitliliği artırabilmek. Müslüman ülkelerin ilgi alanına giren Türkiye'nin çeşitli turizm bölgeleri var. Özellikle dini açıdan ve tarihi mekanlar açısından İstanbul başta olmak üzere Adana'dan Konya'ya olan bölgeyi tanıtmak istiyoruz.'' Büyük, bu bölgelerden Avrupa'ya sağlık maksadıyla giden kişileri Türkiye'ye çekebilme düşünceleri olduğunu belirterek, ''Ramazan dolayısıyla Ramazan İstanbul diye bir programımız var. 'İstanbul'da ramazanı geçirin' diyoruz. Bu yıl ilk defa başlayan bir proje. Fuarda bunları vurgulama şansımız oluyor'' dedi. 
     Türkiye'nin Beyrut Büyükelçisi İrfan Acar ve diğer yetkililer de Türkiye standını gezerek bilgi aldı. 
     
</TEXT>
</DOC>
