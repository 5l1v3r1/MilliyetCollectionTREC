<DOC>
<DOCNO> 399111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/ekonomi/eko07.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker, Kellogg'la ortak 
</HEADLINE>
<TEXT>


Kellogg - Ülker ortaklığı ile kahvaltılık gevreklerin bir bölümü Türkiye'de üretilecek. Yüzde 50 - 50 ortaklık ile, 13 milyon euroluk yatırım yapıldı 


Ülker, tahıl gevreği üreticisi ABD'li Kellogg ile Türkiye'de ortak oldu. İşbirliği ile kahvaltılık tahıl gevreklerinin bir bölümü Türkiye'de üretilecek. Yüzde 50 - 50 ortaklıkla kurulan Kellogg Med şirketi tarafından Ülker - Kellogg's markası ile satış ve pazarlama yapılacak. 
Ülker İstişare Konseyi Üyesi Metin Yurdagül, Ülker Grubu ve Kellogg'un bir süredir işbirliği içinde olduğunu söyleyerek, "Önümüzdeki aylarda Ülker Kellogg's'un mısır gevreği çeşitlerini Ülker üretecek, dağıtımını Atlas Gıda yapacak" dedi. 
Ülker Ar - Ge ve İş Geliştirme Grup Başkanı Zeki Sözen de, yatırımın 12 - 13 milyon euro olduğunu kaydetti. Kellogg Med Yönetim Kurulu Üyesi David Lawlor ise kişi başı tahıl gevreği tüketiminin İrlanda'da 10 kilogram, ABD ve İngiltere'de 5 - 6 kilogram olduğunu belirterek, "Türkiye'de sadece 70 gram" dedi. 



</TEXT>
</DOC>
