<DOC>
<DOCNO> 388718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/siyaset/siy01.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilirkişi çete demedi 
</HEADLINE>
<TEXT>


Savcılık, Prof. Aşkın hakkındaki soruşturmayı çete kapsamına soktu. Ancak, Aşkın'ın avukatlarının itiraz ettiği bilirkişiler bile raporlarında 'çete suçundan' söz etmedi 

GÖKÇER TAHİNCİOĞLU Ankara 


Van Yüzüncü Yıl Üniversitesi Rektörü Prof. Yücel Aşkın hakkındaki soruşturmayı "çete" kapsamına sokarak YÖK'ten izin almaktan kurtulan Van Başsavcılığı'nın görevlendirdiği, Aşkın'ın avukatlarının "taraf" oldukları için karşı çıktıkları bilirkişilerin bile raporlarında "organize bir eylem"den söz etmediği anlaşıldı. Savcılığın çete suçunun oluşması için zorunlu olan "cebir" şartını, "bazı öğretim üyelerinin yerlerinin değiştirilmesine" dayandırdığı, ancak bunun YÖK'ün izni olmadan yapılamayacağı anlaşıldı. 
Aşkın, sicillerini bozarak bazı öğretim üyelerini başka üniversitelere tayin ettirdiğine ilişkin soruya, "Disiplin ve akademik uyumsuzluk nedeniyle başka üniversitelere gönderilebilirler. Kararı dekanlıklar verir. Rektörlük YÖK'e gönderir. YÖK uygun görürse yapar. Gönderilenler Danıştay'a başvurmuş, bütün davaları kaybetmişlerdir" yanıtını verdi. 

YÖK onayı şart 
Öğretim elemanlarının üniversiteleri, ancak YÖK onayıyla değiştirilebiliyor. Bu durumda YÖK de, savcılığın cebir şartına dayanak gösterdiği eylemin taraflarından birisi haline geldi. 
Savcılık soruşturmada 2 bilirkişinin görüşlerine başvurdu. Doç. Mustafa İzmirli'nin raporunda, Aşkın'ın bazı malzemelerin geçici kabulünü yapmadığı için radyoterapi cihazlarının çalıştırılamadığı belirtildi. 

Bilirkişiye göre ihmal 
Doç. Dr. Özkan Ünal'ın hazırladığı raporda ise bazı cihazların gönderilmemesine, gönderilenlerin arızalarının giderilmemesine rağmen idarenin yaptırım uygulamadığı, öğretim görevlilerinin yurtdışına gönderilmediği, Aşkın'ın görevini ihmal ettiği kaydedildi. İki bilirkişi raporunda da eylemlerin organize biçimde yapıldığına yönelik herhangi bir ifade yer almadı. Bu nedenle savcılık, "çete" suçlamasını sadece ihbarlara dayandırdı. 


</TEXT>
</DOC>
