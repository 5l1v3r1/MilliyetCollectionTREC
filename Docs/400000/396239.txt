<DOC>
<DOCNO> 396239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/spor/spo02.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex'ten şok haber 
</HEADLINE>
<TEXT>


Fenerbahçe'nin yıldızı bugünkü Vestel Manisa maçında forma giyemeyecek. Adalesindeki sakatlığı ciddi olan Brezilyalı futbolcu, çarşamba günü oynanacak Milan karşılaşmasına yetiştirilmeye çalışılıyor 

YUSUF KOBAL 


Sarı - lacivertli takımda Alex de Souza paniği yaşanıyor. Sol arka adalesindeki ağrılar yüzünden iki gündür koşuyla yetinmek zorunda kalan Brezilyalı futbolcu, bu akşam Vestel Manisa'ya karşı takımdaki yerini alamayacak. 
Teknik Direktör Christoph Daum'un, Vestel Manisaspor'a karşı riske etmek istemediği sambacının, Şampiyonlar Ligi'nde İtalyan devi Milan ile çarşamba günü oynanacak kader karşılaşmasında forma giymesinin de şüpheli olduğu öğrenildi. Sarı - lacivertli kulüp doktorlarının yoğun tedavi uyguladıkları Alex'in durumu önümüzdeki günlerde belli olacak. 
Brezilyalı futbolcudan gelen kötü haber, Teknik Direktör Daum'u sıkıntıya soktu. Alman hocanın, kulüp doktorları ile görüşerek Alex'i, Milan maçına mutlaka yetiştirmelerini istediği vurgulandı. 

Nobre ilk 11'de 
Alex'in yerine bugün Vestel Manisa'ya karşı Marcio Nobre'nin ilk 11'de sahaya çıkması bekleniyor. Lider Fenerbahçe dün akşam basına kapalı yaptığı son idmanla hazırlıklarını tamamladı. Teknik Direktör Daum'un 1 saat 20 dakika süren çalışmada futbolcularına dar ve geniş alanlarda çift kale maçlar yaptırdığı bildirildi. Sarı - lacivertli takım, idman sonrası Samandıra Tesisleri'nde kampa girdi. 

Milan Geliyoruz 

SENAD OK DHA 

Milan Kulübü, Türkiye - İsviçre maçı sonrası yaşanan olaylar nedeniyle dün bazı İtalyan gazetelerinde çıkan, Fenerbahçe ile çarşamba günü İstanbul'da oynayacakları Şampiyonlar Ligi karşılaşmasına gelmek için UEFA'dan can güvenliği garantisi istedikleri iddialarına yanıt verdi. 
Kırmızı - siyahlı kulübün basın sorumlularından Guisseppe Sapienza, UEFA'dan bu konuyla ilgili herhangi bir talepte bulunmadıklarını söyledi. Sapienza, "Milan Başkanı ve aynı zamanda İtalya Başbakanı olan Silvio Berlusconi'nin, Sayın Recep Tayyip Erdoğan ile çok iyi ilişkileri var. Milan Kulübü olarak, Türkiye'nin Dünya Kupası'na katılamamasına çok üzüldük. Maç sonunda yaşanan olayları da izledik. Hiç hoş olmayan olaylardı. Ancak bizim UEFA'ya, güvenlikle ilgili herhangi bir resmi talebimiz olmadı. Zaten Sayın Erdoğan'ın Berlusconi ile ilişkilerinden dolayı güvenliğimizden şüphe duymuyoruz. Schalke O4 maçına çıktık, PSV Eindhoven maçına çıktık. Bu karşılaşma da aynı olacak" dedi. 

İlhan Ekşioğlu tepkili 
Milan Kulübü yetkisili Ricardo Coli ise, "UEFA'ya başvurumuz söz konusu değil. Kulüp olarak herhangi bir girişimde bulunmadık. Ancak pazartesi gününe kadar beklememiz lazım" açıklamasını yaptı. Fenerbahçeli yönetici İlhan Ekşioğlu ise İtalyan basınında çıkan haberlere tepki gösterdi. Bu maçla ilgili herhangi bir gerilimin sözkonusu olmadığını belirten Ekşioğlu, "İddialar hiç hoş değil. Herkes rahat olsun. Zaten taraftarımızın ne kadar sağduyulu olduğunu görüyoruz" açıklamasını yaptı. 

Sürpriz sambacı 

YAHYA VATANSEVER DHA 

Hırvatistan'ın Dinamo Zagreb takımında forma giyen Brezilya asıllı golcü Alves Da Silva Eduardo, Fenerbahçe'ye haber gönderdi. Hırvat vatandaşı olan genç forvet, Fenerbahçe'nin kendisiyle ilgilendiğini belirterek, sarı - lacivertli kulüpte futbol oynamaktan mutluluk duyacağını söyledi. Hırvatistan'ın, Avrupa Gençler Şampiyonası elemelerinde Sırbistan'a 2-1 ve 3-1 yenildiği maçlarda takımının 2 golüne de imza atan Eduardo, "Fenerbahçe'yi çok yakından takip ediyorum. Benimle ilgilendiklerini duydum. Alex ve Anelka gibi yıldızlarla birlikte oynamak bana büyük zevk verir. Kulübümle 1.5 yıllık sözleşmem var ama bunun sorun olacağını sanmıyorum" dedi. 
1997-2000 yılları arasında Beşiktaş kalesini koruyan, Hırvatistan Genç Milli Takımı'nın kaleci antrenörü Mrmiç ise Eduardo'nun Fenerbahçe'ye gelmesi halinde başarılı olacağını iddia etti. Dinamo Zagreb'de 15 maçta 10 gol atan Eduardo'nun, Hırvatistan Genç Milli Takımı forması altında da 10 golü bulunuyor. 

Rekoru egale günü 

Süper Lig'de oynadığı son 10 maçı da kazanan lider Fenerbahçe bugün Vestel Manisa'yı mağlup ederse 1988-89 sezonundaki 11 maçlık galibiyet rekorunu egale edecek. Sarı - lacivertli takım, Todor Veselinoviç'in görev yaptığı 1988-89 sezonunda 14. ile 24. haftalar arasında oynadığı 11 müsabakayı da kazanıp, 12. karşılaşmada Ankaragücü ile berabere kalarak seriye son vermişti. Fenerbahçe bu sezonda 103 golle rekor kırarak şampiyon olmuştu. Ligde seri galibiyet rekoru 13 maçla Beşiktaş'ın elinde bulunuyor. 1959-60 sezonunda 13 maç üst üste kazanan Kartal'ın rekoru tam 45 yıldır kırılamıyor. 

Yıldırım beklemede 

Profesyonel Futbol Disiplin Kurulu'nun, Deniz Barış konusunda Tahkim Kurulu'nu hedef alan açıklamaları yüzünden 20 gün hak mahrumiyeti ve 20 bin YTL para cezası verdiği Fenerbahçe Başkanı Aziz Yıldırım beklemeye geçti. Gelişmeleri takibe alan Başkan Yıldırım'ın, Vestel Manisaspor maçının ardından cezaya itiraz etmeye hazırlandığı öğrenildi. Bu arada kural dışı reklam taşıdığı için ihtar alan Teknik Direktör Christoph Daum ise uygulamayı bilmediğini belirterek kendisini savundu. 

Deniz kadroda 

Futbol Federasyonu, Fenerbahçe'nin önceki gün Gençlerbirliği Kulübü ile anlaşma sağlamasının ardından Tahkim Kurulu tarafından lisansı askıya alınan Deniz Barış'ın ligde oynama yasağını kaldırdı. Sarı - lacivertli takımın Teknik Direktörü Christoph Daum, bu gelişme üzerine uzun süredir sahalardan uzak olan Deniz'i, Vestel Manisa maçının kadrosuna aldı. Gençlerbirliği Başkanı İlhan Cavcav, Deniz'in lisansının serbest bırakılması için dün Futbol Federasyonu'na resmen başvurduklarını açıkladı. 


</TEXT>
</DOC>
