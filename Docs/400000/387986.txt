<DOC>
<DOCNO> 387986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonsiy14.html </URL>
<DATE> 2005/10/19/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Öymen AB yanlısı olmak için her söylemi kabul etmek mi gerekiyor 
</HEADLINE>
<TEXT>

     CHP Genel Başkan Yardımcısı Onur Öymen, CHP’nin AB karşıtı gibi gösterilmesini "kasıtlı yaklaşım" olarak nitelendirerek, "Avrupalı olmak, AB yanlısı olmak için her söylemi teslimiyetçi bir yaklaşımla kabul etmek mi gerekiyor, iktidarın yaptığı gibi..." dedi. 
     Öymen, CHP İstanbul Milletvekili Şükrü Elekdağ ile parlamentoda düzenlediği basın toplantısında, Türkiye’nin AB’ye üyelik sürecini değerlendirdi. 
     Son zamanlarda, basının büyük bölümünde AB ile ilgili kamuoyunu yanıltıcı yayınlar yapıldığını savunan Öymen, bazı bilgilerin saklandığını, bazılarının çarpıtılarak verildiğini öne sürdü. Öymen, partisinin tüm bunları reddettiğini ve protesto ettiğini söyledi. 
     Basında, "CHP’nin AB’ye karşı" olduğunun işlendiğini ileri süren Öymen, Genel Başkan Deniz Baykal ve parti yöneticilerinin, "Türkiye AB’ye girmesin" yönünde demeçlerinin bulunmadığını ifade etti. 
     "Tam üyeliğe evet, özel statüye hayır" başlıklı bir kitap bastırdıklarını belirten Öymen, buna rağmen CHP’nin, AB karşıtı gibi gösterilmesini, "kasıtlı yaklaşım" olarak değerlendirdi. 
     Öymen, Türkiye’nin eşit şartlara sahip bir ülke olarak, mutlaka AB’ye üye olması gerektiğini, ikinci sınıf üyeliği ve Türkiye’nin üyeliğini engellemek isteyen çevrelerin tavırlarını reddettiklerini vurguladı. Öymen, Avrupa’da Türkiye’ye haksızlık yapan çevrelere karşı mücadeleleri ortadayken, CHP’nin AB karşıtı gösterilmesinin, kötü niyetli yaklaşımlar olduğunu savundu. 
     "Bize ne zaman sordunuz, ne zaman AB’ye karşıyız dedik Haksız suçlamalara karşı Türkiye’yi savunduğumuz için AB karşıtı mı oluyoruz " diye soran Öymen, "Avrupalı olmak, AB yanlısı olmak için her söylemi teslimiyetçi bir yaklaşımla kabul etmek mi gerekiyor, iktidarın yaptığı gibi..." dedi. 
     
     "SİNEYE ÇEKMEDİĞİMİZ İÇİN Mİ " 
     Onur Öymen, Türkiye’nin 23 Aralık’ta "Bizi tam üyeliğe götürmez" diyerek AB’ye nota verdiğini, ancak 24 Aralık’ta Dışişleri Bakanı ve Başbakan Yardımcısı Abdullah Gül’ün, durumu Meclis’te "başarı" olarak adlandırdığını söyledi. Öymen, "Halkı aldatmaya hakkınız yok" diye konuştu. 
     "Haksızlıkları sineye çekmediğimiz için AB karşıtı mıyız " sorusunu yönelten Öymen, "hükümeti korumak için CHP’ye yüklenildiğini" ileri sürdü. TBMM’de Gül’ün Müzakere Çerçeve Belgesi’ne yönelik konuşmasının ardından, sıra muhalefete geldiğinde TRT’nin yayınlarının kesildiğini belirten Öymen, "Teknik arıza oldu diyelim, ertesi gün yazılı basında da mı teknik arıza oldu " diye konuştu. 
     
     10 VE 11. MADDELERE İTİRAZ 
     CHP İstanbul Milletvekili Elekdağ da Türkiye’nin AB üyeliğinin, ülkenin ulusal çıkarları açısından stratejik hedef olduğunu savunduklarını vurguladı. 
     Elekdağ, 17 Aralık zirve kararları ve Müzakere Çerçeve Belgesi’nde verilen adresin tam üyelik olmadığını, Türkiye’nin, AB yolundan saptırıldığını savundu. 
     Türkiye’nin ikinci sınıf üyeliğine ve tam üyelik amacından saptırılmasına itiraz ettiklerini kaydeden Elekdağ, iki belgenin de Türkiye’yi, AB’nin kuruluş felsefesinden dışladığını öne sürdü. 
     Müzakere Çerçeve Belgesi’nin 10 ve 11. maddelerine yönelik eleştirilerini sıralayan Elekdağ, 10. maddede Avrupa Parlamentosu’nun karar ve deklarasyonlarının, Türkiye için müktesebat haline getirildiğini kaydetti. Elekdağ, bunun, Türkiye için olumsuz sonuçlar doğuracak nitelikte olduğunu vurguladı. 
     
     ABDULLAH GÜL’E SORU 
     Bakan Gül’e, "Avrupa Parlamentosu’nun Ermeni soykırım iddiasıyla ilgili önerisi, müktesebat niteliği kazandı mı Eğer kazandıysa, Türkiye için hukuki bağlayıcılığı bulunuyor mu " diye soran Elekdağ, Avrupa Parlamentosu’nun soykırım kararının, 10. madde gereğince bağlayıcılığı olduğunu savundu. 
     Müzakere Çerçeve Belgesi’nin 11. maddesinin de "riskli" olduğunu ifade eden Elekdağ, bu maddeye göre, Türkiye ile KKTC arasında imzalanan anlaşmaların geçersiz sayılabileceğini söyledi. 
     Elekdağ, Türkiye’nin uluslararası anlaşmalarının geçersiz ilan edilmesinin, AB uygulamalarıyla ters düştüğünü dile getirdi. 
     
</TEXT>
</DOC>
