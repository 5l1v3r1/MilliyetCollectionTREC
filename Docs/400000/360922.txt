<DOC>
<DOCNO> 360922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/spor/spo10.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaşırtan sessizlik 
</HEADLINE>
<TEXT>


Chelsea'yi satın aldıktan sonra ilk iki yılında toplam 300 milyon Euro karşılığı 21 transfer yapan Abramovich'in bu sezon sadece tek oyuncu alması kafalarda soru işareti bırakıyor 

KAAN BORA 


Roman Abramovich 1 Temmuz 2003'te Chelsea'yi satın aldıktan sonra futbol dünyasına bomba gibi girmiş, gerçekleştirdiği transferlerle Avrupa piyasasının altını üstüne getirmişti. İlk sezon aldığı 12 oyuncuya toplam 162 milyon Euro ödeyen Rus petrol kralı, 2004-2005'te ise 8 yıldızı Mavi - Beyazlı renklere bağlayıp, bir de herkesin peşinde koştuğu Jose Mourinho'yu teknik direktörlük koltuğuna oturttu. Bu transferlerin değeri de 138 milyon Euro'yu bulmuştu. İlk iki yılında toplam 300 milyon Euro'luk harcama yapan Abramovich'in 2005-2006 sezonu öncesi sadece Athletic Bilbao'dan 12 milyon Euro karşılığında Asier Del Horno'yu alması kafalarda soru işareti bırakıyor. Dört oyuncu Forssell, Parker, Veron ve Kezman'ın da ayrılmasına rağmen İngiliz ekibi bu sezon öncesi transferde alışılagelmişin dışındaki sessizliğini koruyor. 

Herkes 'hayır' diyor 
Abramovich'in Chelsea'ye yaptığı yatırımları biraz kıstığı İngiltere'de konuşuluyor ama özellikle Barcelona'ya Ronaldinho için yaptığı 125 milyon Euro'luk sıradışı teklif bu dedikoduları çürütüyor. Chelsea sadece Barça'dan değil el attığı ünlü yıldızlar için Avrupa'nın diğer devlerinden de hep ret yanıtı aldı. Lyon, 25 milyon Euro'luk teklife karşın Essien'i vermeme yönündeki tavrını sürdürüyor. Milan, 85 milyon Euro'ya rağmen Andriy Shevchenko teklifini daha gelmeden geri çevirdi. M.City de Shaun Wright Phillips'i takımda tutmakta kararlı. Herşey bir yana transferlerle adeta futbol dünyasında tekelleşmeye çalışan Chelsea'nin önüne biraz da rakipleri taş koyuyor. 

2003-2004 TRANSFERLERİ 
Glen Johnson 
Damien Duff 
Marco Ambrosio 
Geremi Njitap 
Joe Cole 
Sebastian Veron 
Adrian Mutu 
Hernan Crespo 
Alexei Smertin 
Claude Makelele 
Scott Parker 
TOPLAM 162 milyon Euro 

2004-2005 TRANSFERLERİ 
Jose Mourinho 
Petr Cech 
Paulo Ferreira 
Mateja Kezman 
Arjen Robben 
Didier Drogba 
Tiago 
Daniel Carvalho 
Jiri Jarosik 
TOPLAM 138 milyon Euro 

2005-2006 TRANSFERLERİ 
Asier Del Horno 
12 milyon Euro 

Gerrard'dan gol şov 3-0 

İstanbul'da Şampiyonlar Ligi kupasını kaldıran Liverpool, UEFA'nın özel izniyle katıldığı bu seneki Devler Ligi'ne köy takımı olan Galler temsilcisi Total Network Solutions'u evinde 3 - 0 yenerek başladı. Rafael Benitez'in öğrencileri zayıf rakibi önünde galibiyete Şampiyonlar Ligi finalinde en değerli oyuncu seçilen Steven Gerrard'ın 8, 21 ve 89. dakikadaki golleriyle ulaştı. 800 kişilik Llansantffard köyünün temsilcisi olan TNS iki sezon önce de bir başka İngiliz takımı Manchester City ile UEFA Kupası'nda eşleşmiş, 2 - 0 ve 5 - 0'lık skorlarla kupaya veda etmişti. Rövanş karşılaşması 19 Temmuz'da Galler'de oynanacak. 

Batista serbest 

Ukrayna'nın Shakhtar Donetsk takımında forma giyen Joao Batista serbest kaldı. Teknik Direktörlüğü'nü Mircea Lucescu'nun yaptığı Turuncu - Siyahlı ekip, Ukrayna Futbol Federasyonu'nun yabancı sayısını sekizle sınırlandırması üzerine Sırp oyuncu Lalatovic ile Brezilyalı Batista'nın sözleşmelerini feshetti. Lucescu, bu iki oyuncunun yerine kadroya yerli oyuncuların alınacağını açıkladı. Daha önce Gaziantep ve Galatasaray forması giyen Batista ligde 7 maçta görev almıştı. 

Fergi'den ultimatom 

Manchester United Teknik Direktörü Alex Ferguson, bir türlü sözleşme yenilemeye yanaşmayan Rio Ferdinand'a sert çıktı. Başarılı savunma oyuncusuna üstü kapalı bir gönderme yapan Ferguson, "Bu sorunu şimdi çözmek istiyoruz. Rio'nun bir an önce imza atması gerekiyor" dedi. Kulübün kendine önerdiği haftalık 100 bin poundu geri çeviren Ferdinand 20 bin pound daha fazla ücret istiyordu. 

Benfica atakta 

Portekiz Ligi'nde 13 yıl aradan sonra şampiyonluğa uzanan Benfica kadrosunu güçlendirme çalışmalarını sürdürüyor. Kırmızı - Beyazlılar'ın Milan'ın Danimarkalı golcüsü John Dahl Tomasson ile prensip anlaşmasına vardıkları iddia edildi. Portekiz'in Abola gazetesi, Benfica'nın Tomasson ile el sıkıştığını ve transferinden hafta sonundan önce resmiyet kazanacağını yazdı. Teknik Direktör Koeman'ın bu oyuncuyu Şampiyonlar Ligi için çok istediği belirtildi. 

Salas ayrılıyor 

River Plate ile yeni sözleşme konusunda anlaşaman Marcelo Salas'ın takımdan ayrılacağı bildirildi. Arjantin ekibinin Başkanı Jose Maria Aguilar, "Salas şartlarımızı kabul etmedi ve River'da devam etmeyecek" açıklamasını yaptı. 30 yaşındaki Şilili yıldız, 2003 Temmuz ayından bu yana Kırmızı - Beyazlılar'da forma giyiyordu. Salas, Şili Milli Takımı'nda 35 golle en çok fileleri havalandıran oyuncu unvanını Zamorano'dan geçen ay devraldı. 

Gilardino beklemede 

Milan'ın 30 milyon Euro karşılığı Parma ile el sıkıştığı Alberto Gilardino'nun transferi askıya alındı. Kırmızı - Siyahlı ekibin Asbaşkanı Adriano Galliani, Parma ile karşılıklı konuşarak, transferin sonlanması için 1 hafta daha bekleme kararı aldıklarını açıkladı. Galliani, "Özel bir nedenimiz bulunmuyor ama Parma ile önümüzdeki pazartesi gününe kadar bekleyeceğiz. Gilardino'nun durumu 1 hafta içinde netlik kazanacak. Ama ben transfer konusunda iyimserim ve gerçekleşmemesi için hiçbir sebep görmüyorum" diye konuştu. 22 yaşındaki yıldız forvet son iki sezonda attığı toplam 45 golle İtalya Ligi'nin en flaş performansını ortaya koymuştu. Juventus, Inter ve Chelsea'nin de talip olduğu Gilardino'nun önceki gün sağlık kontrolünden geçip, Milan'a resmi imzayı atması bekleniyordu. 


</TEXT>
</DOC>
