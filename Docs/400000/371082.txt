<DOC>
<DOCNO> 371082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/spor/spo10.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışan kazanır 
</HEADLINE>
<TEXT>


A Milli Basketbol Takımı'nın NBA'li yıldızlarında Mehmet Okur, son derece yoğun bir çalışma temposuna girdiklerini söyledi, "Bunun meyvelerini Avrupa Şampiyonası'nda madalya olarak toplayacağız" dedi 


12 Dev Adam'ın NBA'li devi Mehmet Okur, İtalya'daki hazırlık kampından Türk basketbolseverlere önemli mesajlar yolladı, endişeli yüreklere su serpti. 
2.13 boyunda ve 26 yaşındaki ünlü pivot, hazırlık dönemini çok iyi geçirdiklerini ve yoğun bir tempoda çalıştıklarını dile getirerek, "Bunun meyvalarını şampiyona sırasında toplayacağız. Takımdaki tüm oyuncular elinden geleni yapıyor. Tam bir uyum içindeyiz. Hazırlık maçlarında alınan sonuçlar kimseyi endişelendirmesin. Şampiyonada çok daha iyi olacağız" dedi. 
Avrupa'da çoğu NBA yıldızının milli takımlara gelmek istemediğini ancak kendisinin ve Hidayet'in bundan asla vazgeçmeyeceklerini belirten Okur, "Bu bizim için geçerli değil. Hidayet ve ben Türk Milli Takımı'nda severek oynuyoruz. Türkiye için oynuyoruz. Elimden geldiği kadar da bu formaya uzun yıllar hizmet vereceğim. Bu hazırlık dönemi bizim için de NBA öncesi iyi bir hazırlık oluyor. Türk Milli Takımı'na katkıda bulunmak gurur verici" diye konuştu. 
Kağıt üzerinde çok iyi bir takım olduklarını dile getiren Mehmet Okur, "Avrupa'nın ve NBA'in en değerli oyuncuları bizim takımda. Şampiyonalarda başarılı olabilmek için bir araya gelip takım kimliğini ön plana çıkarmamız gerekiyor. O ruhu yakalamamız gerekiyor. Amacımız bunu başarmak. Türk Milli Takımı'nın katıldığı her turnuvada hedefi şampiyonluk olmalıdır. Bunu başardığımız taktirde istediğimize ulaşırız. Şu an için de işler çok iyi gidiyor. Herkes büyük özveride bulunuyor. Çok iyi çalışıyoruz ve Belgrad'dan madalya ile döneceğimize inanıyorum. 

Memo'ya özel kondisyoner 

NBA'in Utah Jazz takımında forma giyen Mehmet Okur'un kondisyoneri Hırvat Goran Jufro dün Bormio kampına geldi. Yaz dönemi boyunca yıldız basketbolcuyu hazırlayan kondisyoner burada da Mehmet'e destek olacak. Bilindiği gibi daha önce de Mehmet Okur'un NBA'deki takımı Utah Jazz'ın yardımcı antrenörü Scott Layden de A Milli Basketbol Takımı'nın kampına katılmış, çalışmaları izlemiş ve milli basketbolcunun son durumu hakkında bilgi almıştı. 


</TEXT>
</DOC>
