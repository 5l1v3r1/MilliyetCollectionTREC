<DOC>
<DOCNO> 369661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/spor/aspo.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurşun yarası 2-2 
</HEADLINE>
<TEXT>


Diyarbakır önünde taraftarsız ve futbolsuz bir gece geçiren Sarı-Lacivertli takım yenilgiden zor kurtuldu. İlyas ve Maznov'un gollerine Alex ile Tuncay yanıt verdi 


90 dakika 

MEHMET DEMİRKOL 

Karşımızda öyle duran, hatta çalışmaların devam ettiği şantiye, seyirci olmayışından duyulan tek sesin makineler ve vinçlerden gelenler oluşuyla garip bir durum ortaya çıkmıştı. Sanki işçiler sözleşmiş maç yapıyorlar, mühendis takımı da onları seyrediyor. 6. dakikada Volkan'ın amatörce pasının Atilla Birlik'e çarpıp pozisyona dönüşmesi de bu fantastik fikre yardım etti. Ancak 10'da, Anadolu takımlarındaki 2. turuna başlayan İlyas'ın harika serbest vuruşuyla herkes uyanıverdi. 'Hüseyin Kalpar nereye, o oraya' İlyas Kahraman serbest vuruşu direğin altına öyle güzel vurdu ki, bunu şimdiden haftanın golü ilan etmekte sakınca görmüyorum. Tabii 62'de Alex'in hemen hemen aynı yerden attığıyla birlikte... 

Sağ kanat darbe aldı 
Bu gol, yapısal ve performans sıkıntıları çeken Fenerbahçe'yi biraz olsun hareketlendirdi. Anelka'nın forvet pozisyonu özel şartıyla kalışı, Sarı-Lacivertliler'i çift forvetli yapmıştı, ama sağ kanat etkinlikleri de ciddi bir darbe almıştı. Orta üçlünün sağını tutan Appiah'ın, Serkan'a yardıma gitmektense defans güvenliğine kafayı takışı, Fenerbahçe'yi bu kanatta tamamen sıfırlamıştı. Oraya yakın olan Nobre de bu görevi üstlenmeyince, Fener sola yattı. Tuncay'ın ekstra çabası, Alex'in silikliği ve Anelka'nın sürekli ofsayta takılışlarında, Fenerbahçe'nin neredeyse tek etkinliği oydu. 10 numara, 15'de kaleci Murat'la karşı karşıyada çok kötü vurdu. 26'da Anelka'nın kafayla aşırttığı pasa çaktığı füze de ise Murat ve direği geçemedi. 
Diyarbakır'ın sahaya geçen hafta Ziya Doğan'ın verdiği derse çok iyi hazırlanarak çıkmış olması bir tek Fenerbahçe sol kanadının çabasına engel olamıyordu. Onun dışında etkili savunmaları, ev sahibinin duran top etkinliğinde bile sorunlar yaratmıştı. Ancak onlar Gençlebirliği kadar pozisyon bulamadılar. 27'de Cem'in soldan girip sağda bomboşta bekleyen Atilla'ya pas veremeyişi dışında buldukları bir şey yok. 

Bu takım en iyi 
Fenerbahçe'nin sağ kanatta yaşadığı sıkıntı Daum'a devre arasında Anelka-Yozgatlı değişikliğini yaptırdı Yozgatlı'nın böyle oynayacağını nerden bilsin . Tuncay forvete daha yakın, ama solu da kontrol ederek oynuyordu. Ve bu daha doğru bir tecih gibiydi. 49'da Alex'in serbest vuruşunda Appiah ile gole yaklaştılar. Ama şut kötüydü. Fener baskıya girişmişti ki, bir Kalpar klasiği daha izledik. 50'deki baskında faul tartışmalarına yol açan gol Maznov'dan geldi. Ardından Fener kelepçeyi taktı ve sürekli gole teğet bir oyun yarattı. Diyarbakır ise sürekli rampada kontr kovaladı. 67'de Kalpar'ın Atilla-Stavreski değişikliği bu kontr oyununa darbe vurdu, ama savunmayı da kuvvetlendirdi. Ancak Fenerbahçe bu kalabalığa rağmen pozisyonlara girmeye devam etti. Eğer gol bu kadar geç kaldıysa, üç sebeptendi Tuncay, Yozgatlı ve Alex. İlk 2'sinin vuruş hamlığı. Alex'in ise oyundan kaçışı. Özellikle Tuncay'ın kaçırdıkları, aynı topraklardan geldiği Hakan Şükür'ü hatırlatıyordu. Israrı, yılmaması da öyle 77'de Ümit'in pasında dengeyi o sağladı. Sakatlandı hırsı kulübede de devam etti. Hırsının da kurbanı oldu. 
İkinci beraberlik çok tartışılacak biliyorum. Ama bu sonuçlar hala bu takımın en iyi olduğu gerçeğini değiştirmiyor. 

Tuncay yandı 

3 maç alacak 
Fenerbahçe'nin gol yollarındaki etkili ismi Tuncay Şanlı dün gece kulübede gördüğü kırmızı kartla cezalı duruma düştü. 
Sarı - Lacivertli takımın beraberlik golünü atan yıldız futbolcu, sakatlanarak oyundan çıktı. Tuncay maçın kalan bölümünü saha kenarından izlerken, bir pozisyona sinirlenip, hakem Serdar Tatlı'ya "Şerefsiz" deyince oyundan atıldı. Disiplin Kurulu'na sevk edilecek milli oyuncuya bu söz nedeniyle büyük olasılıkla 3 maç ceza verilecek. Bu arada 
Daum'un, futbolcusunun profesyonellik dışı davranışına çok sinirlendiği gözlendi. 

GÜNÜN YILDIZI 
Tuncay 
İlyas ve Alex'in golleri onları akla getirecek. Kaçırdıkları nedeniyle Tuncay'ın üzerine de gidilecektir. Ama bitmez hırsı ve enerjisi, demoralize olmayışı ve isyankarlığıyla oyunda parlayan performans onundu. Evet çok pas hatası yapıyor. Şut kalitesi düşük, ama oyuna onun kadar asılan yıldız statüsünde bir başka futbolcu yok şu an ligde. O, Alex'den daha vazgeçilmez. 

MAÇIN HAKEMİ 
Sadece faul 
Tamamen şahsi fikrim. Serdar Tatlı, Türkiye'nin en iyisi. Kararlılığı, oyunu süzüşüyle bir numara. Diyarbakır'ın 2. golünde yaşanan faul tartışmaları onun başını çok ağrıtacak biliyorum. Benim de. Çünkü onun haklı olduğunu faul olmadığını düşünüyorum. Serkan biraz işin kolayına kaçtı. Hakemin kim olduğunu unuttu sanırım. Tatlı yine iyiydi. 


</TEXT>
</DOC>
