<DOC>
<DOCNO> 352361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonyas12.html </URL>
<DATE> 2005/06/15/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Hollywood'un en şık aktörleri... 
</HEADLINE>
<TEXT>

     People dergisi, sinema dünyasının en şık aktörlerini ilan etti. 
     People dergisinin Moda Direktörü Susan Kaufman, birbirinden ünlü aktörler arasından en şık isimleri seçti. Kaufman’a göre, en şık oyuncular arasında 42 yaşındaki aktör Tom Cruise geliyor. 
     Yaşını daha genç gösteren bir gardroba sahip olan Cruise için Kaufman, "42 yaşındaki Cruise yaşına göre çok iyi görünüyor ve gardobu birbiriyle kombinleyecek şık giysilerle dolu. Bilinçli ve iyi bir terzinin elinden çıkmış kıyafetlerinin yanı sıra, deri ceketleri ve kot pantolonlarını da birbirine en iyi şekilde uyduruyor" yorumunu yaptı. 
     
     MODAYI BAŞTAN YAZACAK İSİM 
     Angelina Jolie ile kamera karşısına geçtiği "Mr.and Mrs.Smith" filmiyle gişe rekorları kıran Brad Pitt, şıklık yarışında da ön saflarda... 
     Erkek modasını yeni baştan yazacak kadar iyi giyindiği belirtilen Brad Pitt, en iyi markaları giyiyor ve bunları birbirine yakıştırıyor. Spor giyimde de tarz sahibi olan Pitt için Kaufman, "Asi bir ruh taşıyor" diyor. 
     "Ray" filmiyle Oscar ödülünü kucaklayan Jamie Foxx da genç kuşağın şık gisimlerinden. Klasik giyimde iyi bir terziden çıkmış kaliteli kıyafetleri tercih eden Foxx, spor giyimde ise aksesuarlar, özellikle de ilgi çekici şapkalarla giyimini zenginleştiriyor. 
     
     EN İYİ AKSESUARI DEMI MOORE 
     Ünlü aktris Demi Moore ile olan beraberliğiyle isminden söz ettiren genç aktör Ashton Kutcher eski bir model. 
     Kaufman’ın "Onun en iyi aksesuarını merak ediyor musunuz Tabii ki Demi Moore. Yanında Demi varken çok şık görünüyor" yorumunu yaptığı Kutcher adeta bir moda eksperi. Modelken "etek giymeye" bile cesaret eden Kutcher, moda uzmanlarına göre pek çok erkeğin milyonlarca yıl düşünse giymeyi aklına getirmeyeceği kıyafetler giyiyor ve bunları da başarıyla taşıyor. 
     Cameron Diaz’ın erkek arkadaşı genç müzisyen ve aktör Justin Timberlake de özellikle spor giyimde bir ekol. Deri ceketler ve geçmişi çağrıştıran stiliyle ilgi çeken Timberlake, rahat tarzıyla dikkatleri üzerinde topluyor. 
     Giyim stilinden daha önce de pek çok moda sayfasında beğeniyle söz edilen Jude Law, People’ın listesinde de yer aldı. Gece davetlerinde kravat yerine atkı takarak tarz yaratan Law, sinema dünyasının stil sahibi aktörleri arasında yer aldı. 
     Usher, Adrien Grenier, Keith Urban ve Adam Brody de şık ve stil sahibi diğer isimler oldu. 
     
</TEXT>
</DOC>
