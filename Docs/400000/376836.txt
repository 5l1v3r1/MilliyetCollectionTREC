<DOC>
<DOCNO> 376836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sontur25.html </URL>
<DATE> 2005/09/08/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Diyarbakır'da 300 bin kişi okuma yazma bilmiyor 
</HEADLINE>
<TEXT>

     Diyarbakır Halk Eğitimi Başkanı Şeyhmus Ayan, Diyarbakır'da 297 bin 397 kişinin okuma yazma bilmediğini söyledi. 
     Ayan, 8 Eylül Dünya Okuma Yazma Günü dolayısıyla düzenlenen törende, 2000 yılında yüzde 69.6 olan okuryazar oranının yüzde 75.50'ye yükseldiğini belirtti. 
     Ayan, şöyle konuştu 
     ''DİE'nin 2000 genel nüfus sayım sonuçlarında ilimizde okuma yazma bilmeyenlerin sayısı 247 bin 735'i kadın, 93 bin 560'ı erkek olmak üzere 341 bin 295 olarak belirlendi. Son 5 yıllık süreçte halk eğitimi merkezlerinde açılan toplam 2 bin 978 1. kademe okuma yazma kursunda 25 bin 626'sı kadın, 18 bin 272'i erkek olmak üzere toplam 43 bin 898 kişi okuma yazma öğrendi. Diyarbakır'da şu anda 297 bin 397 kişi okuma yazma bilmiyor.'' Milli Eğitim Müdürü Mustafa Tekdemir de okuryazarlık oranında hedeflerinin yüzde 100 olduğunu söyledi. 
     Yeni eğitim-öğretim yılında da okuma yazma kurslarına ağırlık verileceğini kaydeden Tekdemir, ''Bu konuda hızla geri kalmışlığımızı ortadan kaldırıp, bütün vatandaşlarımızı okuryazar hale getirmek için sürdürülen kampanyalar sonucu alınan mesafeler sevindiricidir'' dedi. 
     Daha sonra, Halk Eğitim Merkezi, Anne Eğitim Çocuk Vakfı AÇEV ve DSİ Bölge Müdürlüğü'nün işbirliğiyle açılan okuma yazma kursunda başarılı olan 174 kursiyere belgeleri dağıtıldı. 
     
</TEXT>
</DOC>
