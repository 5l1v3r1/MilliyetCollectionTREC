<DOC>
<DOCNO> 378986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sonsiy10.html </URL>
<DATE> 2005/09/16/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
MEB, personel hareketini durdurdu 
</HEADLINE>
<TEXT>

     Milli Eğitim Bakanlığı MEB , yayınladığı genelgeyle, okulların yarı yıl tatiline gireceği tarihe kadar, il içinde öğretmen ihtiyacının giderilmesine yönelik alınacak tedbirler dışında, her türlü atama, yer değiştirme, kurumlar arası nakil için muvafakat ve diğer görevlendirme işlemlerine yönelik personel hareketlerini durdurdu. 
     Müsteşar Necat Birinci imzasıyla yayınlanan genelgede, eğitim ve öğretim hizmetlerinin ülke genelinde etkin ve verimli bir şekilde yürütülebilmesi için, öğretmenlerin derslerin başlamasıyla birlikte görevlerinin başında olmalarının sağlanmasının kamuoyu ve bakanlığın ortak beklentisi olduğu ifade edildi. 
     Genelgede ilgili yönetmeliklerde, öğretmenlere ait her türlü atama ve yer değiştirme işlemlerinin eğitim kurumlarının eğitim ve öğretime kapalı olduğu dönemlerde yapılması yönünde düzenlemeler yapıldığı da hatırlatılarak, eğitim-öğretim dönemi açıldıktan sonra bu tür personel hareketlerinin yapılmamasının planlandığı kaydedildi. 
     Bakanlık genelgesinde, bu gerekçelerle, "okulların yarı yıl tatiline gireceği tarihe kadar, il içinde öğretmen ihtiyacının giderilmesine yönelik alınacak tedbirler dışında, her türlü atama, yer değiştirme, kurumlar arası nakil için muvafakat ve diğer görevlendirme işlemlerine yönelik personel hareketlerinin durdurulduğu" bildirildi. 
     Ayrıca, Milli Eğitim Bakanlığı ve valiliklerden bu konuda bir talepte bulunulmaması da istendi. 
     
</TEXT>
</DOC>
