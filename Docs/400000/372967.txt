<DOC>
<DOCNO> 372967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/siyaset/siy02.html </URL>
<DATE> 2005/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK karşıtı cephe 
</HEADLINE>
<TEXT>


PKK'ya karşı olan Kürt gruplar 2 koldan harekete geçti. HAK-PAR Genel Başkanı Fırat öncülüğündeki hareket 4 Eylül'de toplanıyor. Eski Bakan Elçi ile bazı eski milletvekilleri de yeni parti hazırlığı yapıyor 

Namık Durukan 


PKK'ya karşı olan ve DEHAP dışında politika yapan Kürt gruplar, iki koldan çalışma başlattı. HAK-PAR Genel Başkanı Abdülmelik Fırat öncülüğündeki hareket Ankara'da toplanma kararı alırken, Şerafettin Elçi liderliğindeki diğer bir grup da yeni parti çalışması başlattı. iki grup da, Leyla Zana ve arkadaşlarının başını çektiği, PKK yörüngesinde olmakla suçlanan Demokratik Toplum Hareketi'ne DTH alternatif olmak istiyor. Fırat'ın girişimi ile 4 Eylül'de Ankara Büyük Sürmeli Otel'de yapılacak toplantıya PKK, DEHAP ve DTH'ye muhalif önemli isimler davet edildi. 
Toplantıya yeni bir parti kurma hazırlığında olan eski Bayındırlık Bakanı Şerafettin Elçi ve çevresinin katılmayacağı öğrenildi. Mektupla yapılan çağrıda, Abdülmelik Fırat, Serbesti Dergisi Sorumlu Müdürü yazarı Ümit Fırat, Kürt-Kav Genel Başkanı Mehmet Celal Baykara, kapatılan HADEP'in Genel Başkan Yardımcısı Eyüp Karageçili, MESOP Girişimi adına Sinan Çiftyürek, yazar Altan Tan, siyasetçi Fuat Önen, yazar Süleyman Çevik ve Türkiye Mali Müşavirler Odası Diyarbakır Şube Başkanı ve İnsan Hakları Vakfı Yöneticisi Mehmet Vural'ın da ismi yer alıyor. 

Erdoğan taşıdı 
Davet mektubunda, Erdoğan'ın açıklamalarından sonra Kürt sorununun Türkiye gündeminin ilk sırasına yerleştiği belirtildi. Mektupta, "Esas konuşması gerekenlerin etkili bir ses çıkaramadıklarına" dikkat çekilerek, şöyle denildi "Kürt sorununun barışçıl, demokratik, eşitlikçi çözümünden yana olanlar kendi çözüm önerilerini etkin bir biçimde gündeme taşıyamıyor. Sürece ilişkin derlenip toparlanmaya, soruna ilişkin etkili bir ses vermeye ihtiyaç var. Kamuoyunun doğru bilgilendirilmesi, Kürt sorununun bütün boyutlarıyla bilince çıkarılması, çözüme yönelik önerilerin daha çok netleşmesi için bizlere görev düştüğü inancındayız." 
Toplantıda, çözüm için alınacak yeni tutumla birlikte yakında kurulması beklenen Demokratik Toplum Hareketi'ne alternatif bir oluşuma gidilmesi için de bilgi alışverişi yapılacak. 

Elçi harekete geçti 
Şerafettin Elçi ile bir grup arkadaşı da, yeni bir parti için harekete geçti. Elçi, önceki gün Akşam'da yayımlanan demecinde, ortaya çıkan boşluğu doldurmak için kuracaklarını belirttiği parti için, "Kürtlerin kendi kendini yönetmesine imk n tanıyan, ama şiddetten uzak duran, Türkiye'nin bütünlüğüne saygılı, sosyal demokrat bir parti olacak" dedi. 
Elçi, partinin öncü kadroları arasında eski Malatya Milletvekili İbrahim Aksoy, eski İstanbul Milletvekili Mehmet Ali Eren, eski Muş Milletvekili Mehmet Emin Sever, Nizamettin Özkan ve Ali Güneş'in bulunduğunu açıkladı. Milliyet'e, Fırat'ın öncülüğünde sürdürülen yeni oluşumla bir ilgisinin bulunmadığını belirten Elçi, toplantıdan da haberinin olmadığını söyledi. 


</TEXT>
</DOC>
