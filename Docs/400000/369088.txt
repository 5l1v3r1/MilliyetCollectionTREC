<DOC>
<DOCNO> 369088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/dunya/adun.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a elveda 
</HEADLINE>
<TEXT>


Kürt lider Barzani ve Şii liderlerin verdikleri son ayrılıkçı mesajlar, anayasa çalışmaları sonuçlansa da 'Federal' adı altında dahi Irak'ın toprak bütünlüğünü korumasının hayli zor olduğunu gösteriyor 

DIŞ HABERLER SERVİSİ 


Irak'ın siyasi geleceğini şekillendirecek yeni anayasanın 15 Ağustos'a kadar tamamlanması için çalışmalar hızlandırılırken, dün yeni anayasada, Irak'ın bir arada tutulabilmesi için öngörülen federal yapının başarı şansı hakkında şüphe doğuran 2 açıklama yayımlandı. "Kürdistan Bölge Başkanı" Mesud Barzani, kendi bölgelerinde kesinlikle Irak bayrağı asmayacaklarını ve Kürtçenin Irak'ın resmi dili olmasını istediklerini söyledi. Iraklı Şii liderler de merkeziyetçi devletin kendilerine sadece ölüm getirdiğini ve Şiilerin kendi federal devletlerine sahip olmaları gerektiğini savundular. 

Barzani Irak bayrağı asmayacağız 

İHSAN DÖRTKARDEŞ DHA 

Irak Kürdistan Demokratik Partisi KDP lideri ve Kürdistan Bölge Başkanı Mesud Barzani, Kuzey Irak'ta kesinlikle Irak bayrağını kullanmayacaklarını söyledi. "El Arabiya" televizyonunun sorularını yanıtlayan Mesud Barzani, dünyadaki diğer halklar gibi Kürtlerin de bağımsızlık hakkı bulunduğunu savundu. Kürt lider, Irak bayrağının Kürtlere baskı, zulüm, katliam günlerini anımsattığını, bu nedenle değişmediği müddetçe bu bayrağı "Irak Kürdistanı" olarak nitelendirdiği bölgede asmayacaklarını söyledi. 
Kürtlerin kendi kaderini tayin etme hakkı bulunduğunu, imk n bulmaları halinde hiç geciktirmeden bu hakkını kullanacaklarını söyleyen Barzani, "Biz, Kürt ve Kürdistanlılar olarak neyi, ne kadar talep edersek azdır. Bazıları taleplerimizi aşırı buluyor. Arapların, taleplerimize ve gönüllü federasyon isteğimize teşekkür etmeleri gerekiyor. Kürtler, 30 Ocak'taki referandumda yüzde 98 oranında bağımsızlık istediklerini beyan etti" dedi. 

Kürtçe resmi dil olmalı 
Kürt, Asuri ve Türkmenlerin kendilerini Arap ulusunun parçası olarak göremeyeceğini söyleyen Barzani, "Kürtçe resmi bir dil olmalı ve sadece Kürdistan yönetimindeki bölgede değil, devletin resmi belgelerinde, haberleşmelerinde, verilen kararlarda, örneğin para, posta pulu, pasaport ve diğer tüm resmi belegelerin her iki dilde Kürtçe ve Arapça yazılması gerektiğini savunuyoruz" diye konuştu. 
Mesud Barzani, "Kürdistan'ın sınırlarının belirlenmesi, Kerkük, Hanakin, Sıncar, Zımar ve diğer kasabaların durumu Geçici Anayasa'nın 58. maddesine göre çözülmelidir. Bağdat'taki hükümetin ortağıyız. Eğer Bağdat'taki hükümetten çekilirsek, hükümet çöker" şeklinde konuştu. 

El Hakim Güney Şii devleti olsun 

Iraklı Şii lideri Abdülaziz El Hakim, "Şiilerin kendi federal devletine sahip olması gerektiğini" söyledi. 
Şii lideri Ayetullah Muhammed Bakır El Hakim'in ölümünün 2. yıldönümü dolayısıyla dün Necef'te toplanan kalabalığa hitap eden El Hakim, "Federalizmle ilgili olarak, güneydeki tüm bölgede bir federal devlet oluşturulmasının gerekli olduğunu düşünüyoruz" dedi. 
Şii örgütü Bedir Tugayları'nın lideri Hadi El Amiri de, kalabalığa hitaben yaptığı konuşmada, "Federalizm, Irak'ın her yerinde olmalı. Şiilerin kendi federalizmlerini oluşturmalarını önlemeye çalışıyorlar" ifadesini kullandı. 
El Amiri, "Güneydeki bölgede federal bir devlet oluşturulması için ısrarcı olmaları gerektiğini" belirterek, "Şimdiye kadar bize merkezi hükümetten ölümden başka ne geldi" diye konuştu. El Amiri, "Şiilerin haklarını garanti altına alabilmeleri için güneyde federalizmin zorunlu olduğunu" ifade etti. 
Kürt ve Şiilerin federal yönetim istemelerine karşılık Iraklı Sünniler, ülkenin kuzey ve güneyindeki petrol kaynakları üzerinde sıkı kontrole sahip olacak bir merkezi hükümetten yanalar. 


</TEXT>
</DOC>
