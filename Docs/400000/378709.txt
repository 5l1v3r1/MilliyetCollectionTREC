<DOC>
<DOCNO> 378709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonspo12.html </URL>
<DATE> 2005/09/15/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Otomobil sporlarında İstanbul'da uluslararası heyecan 
</HEADLINE>
<TEXT>

     İstanbul Park Pisti, Formula 1 Türkiye Grand Prix'sinin ardından hafta sonunda 2 önemli uluslararası yarışa daha ev sahipliği yapacak. 
     Dünya Binek Otomobil Şampiyonası'nın WTCC 8. ayak yarışları ile FIA GT Şampiyonası'nın 8. ayak yarışları, 18 Eylül Pazar günü gerçekleştirilecek. 
     Tamamen binek otomobillere benzeyen araçların yarıştığı Dünya Binek Otomobil Şampiyonası'nda World Touring Car Championship , Alfa Romeo 156, BMW 320i, Chevrolet Lacetti, Ford Focus ve Seat Toledo marka araçlar mücadele ederken, bu organizasyon ayrıca Formula 1 ve Dünya Ralli Şampiyonası ile birlikte FIA'nın Dünya Şampiyonası adı altında düzenlediği 3 organizasyondan biri olma özelliğini taşıyor. 
     WTCC'de araçların, FIA S2000 teknik yönetmeliklerine göre yarış için modifiye edildikleri kaydedilirken, motorların 270 beygir gücünde limitli devirli olduğu ve tüm lastiklerin ise 17 inç Michelin marka olduğu belirtildi. 
     
     KIZILIRMAK WTCC'DE YARIŞACAK 
     Dünya Binek Otomobil Şampiyonası'nda Türk pilot Erkut Kızılırmak, Seat Toledo Cupra ile yarışacak. 
     Opel Motor Sport takımının pist pilotu olarak Astra Coupe'si ile Türkiye Pist Şampiyonası'nı lider olarak sürdüren 36 yaşındaki Erkut Kızılırmak, Touring otomobillerin en üst şampiyonası olan WTCC'nin bu yıl ilk kez yapılacak olan İstanbul yarışında yer alacak. 
     WTCC'de yarışacak olmanın heyecanını şimdiden duymaya başladığını söyleyen Erkut Kızılırmak, dünyanın en iyi pist pilotlarının yer aldığı WTCC mücadelesinde start almanın bir onur, finişe gelmenin ise başarı olarak görülmesi gerektiğine işaret ederek, ''Hedefim de bu doğrultuda damalı finiş bayrağını görmek olacak'' dedi. 
     WTCC'de yarışmanın kendisi için bir rüya olduğunu kaydeden Kızılırmak, ''Bir pist yarışçısı için bence ulaşabileceği en son seviye ve bunun bir parçası olmak benim rüyamdı. Bu platformda yarışmak benim için harika bir şey. Çünkü bir şampiyonanın içinde olduğumu hissedip gelecek için planlar yapabilirim. Umuyorum 2007-2008 sezonunda tüm şampiyonada yarışabilirim. Diğer pilotların benden çok daha fazla tecrübeli olduğu bir gerçek. Onların 2000 yarış kilometresi var neredeyse. Ben ise bu yıl 150 kilometre yaptım. Ancak onlara uyum sağlamak için elimden gelenin en iyisini yapacağım'' diye konuştu. 
     
     FIA GT ŞAMPİYONASI 
     İstanbul Park Pisti'nin ev sahipliğini üstleneceği bir diğer organizasyon olan FIA GT Şampiyonası'nda ise 400 ile 650 beygir güçlerindeki sokak arabalarının piste uyarlanmış modelleri yarışacak. 
     İki ayrı kategoride yapılan organizasyonda, Ferrari 550 ve 575 Maranello, Chrysler Viper, Lamborghini Murcielago, Maserati MC-12, Saleen S7, Porsche 996 GT3-RS ve Ferrari 360 Modena CS model araçların gövde gösterisine sahne olacak. 
     
     CAN ARTAM FIA GT'YE KATILIYOR 
     FIA GT Şampiyonası'nın İstanbul ayağında Türk pilot Can Artam da Maserati MC-12 ile Türkiye Maserati adına yarışacak. 
     Her iki yarışın da yayın haklarının Eurosport'ta olduğu açıklanırken, yarışların 5 kıtada 200'den fazla kanalda yayınlanacağı ve 54 ülkede 18 ayrı dilde 21 milyon izleyiciye ulaşılacağı belirtildi. 
     Ayrıca, izleyicilerin iki yarışı birden izleme fırsatı bulabilecekleri organizasyonda bilet fiyatları ise 20 ile 40 YTL olarak açıklandı. 
     Bu arada, her iki organizasyonun da yarın ve cumartesi günleri antrenman ve sıralama turları yapılacak. 
     
     SEAT CUP 
     Otomobil sporlarında ''SEAT Cup Türkiye''nin sezondaki 6. yarışı olan Dunlop ayağı da 18 Eylül Pazar günü WTCC ve FIA GT ile aynı gün İstanbul Park Pisti'nde gerçekleştirilecek. 
     Saat 11.20'de başlayacak ''SEAT Cup Türkiye''de yarışan 17 pilot için İspanya'da özel olarak üretilen, 250 beygir gücünde, 4 silindirli motor ve 6 ileri manuel yarış tipi vites kutusuna sahip SEAT Leon Cupra R'lar, İstanbul Park'ı ilk test eden araçlar olma özelliğini de taşıyor. 
     Formula 1 Türkiye Grand Prix'sinin yapıldığı 21 Ağustos'ta İstanbul Park'taki ''SEAT Cup Türkiye'' 5. ayağını Muhabbet Kart pilotu Ömer Erdem birinci bitirmişti. 
     Genel klasmanda 65 puanla birinciliği elinde bulunduran vdf pilotu Mert Aytuğ'u 61 puanla Dunlop pilotu Taner Şengezener takip ediyor. Garanti Emeklilik pilotu Ertan Nacaroğlu ise 60 puanla üçüncü sırada yer alıyor. 
     
</TEXT>
</DOC>
