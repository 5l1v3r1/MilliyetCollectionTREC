<DOC>
<DOCNO> 355892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonsiy09.html </URL>
<DATE> 2005/06/27/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
DYP, Ahmedinecad'ı hükümetten önce kutladı 
</HEADLINE>
<TEXT>

     İran’da sürpriz yaparak Cumhurbaşkanlığı koltuğuna oturan Mahmud Ahmedinecad’a Türkiye’den ilk kutlama hükümetten önce DYP’den geldi. 
     DYP Genel Başkan Yardımcısı Nüzhet Kandemir, İran’da yapılan cumhurbaşkanlığı seçimlerine ilişkin açıklamasında, "Karşılıklı saygı ve içişlerine karışmama ilkelerinden hareketle geliştirilmesine çalışılan dostluk ve işbirliği ilişkilerimiz açısından bu sonucu önemli siyasi bir gelişme olarak değerlendiriyoruz" dedi. 
     Ahmedinecad’ın seçim kampanyası sırasında verdiği mesajlarla, ülke çıkarlarını ön planda tuttuğu ve özellikle geniş halk kesimlerinin beklentilerine icraatı ile cevap vermenin çabası içinde olacağı savlarını yenilediğine işaret eden Kandemir, şöyle devam etti 
     "Karşılıklı güven temelinde sürdürülen ilişkilerimizin, Sayın Cumhurbaşkanı Ahmedinecad’ın yönetiminde daha da güç kazanacağına ve İran’daki bu yeni gelişmenin bölgede barış ve istikrarın kuvvetlendirilmesine katkıda bulunacağına inanmak istiyoruz. 
     Cumhurbaşkanı Ahmedinecad’ın, ülkelerimizin bulunduğu bölgede büyük gereksinim duyulan istikrara ve uluslararası ilişkilerde mevcut zorlukların çözümüne katkıda bulunacak akılcı ve genel kabul gören politikaların takipçisi olacağının beklentisi içinde, kendisini bu başarısından ötürü kutlarız." 
     
</TEXT>
</DOC>
