<DOC>
<DOCNO> 365804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/spor/spo01.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yorgun savaşçı 
</HEADLINE>
<TEXT>


Çalımbay, yoğun kamp döneminin futbolcuları fiziksel ve zihinsel olarak yorduğunu söyledi. Beşiktaş çalıştırıcısı, hazırlık maçlarıyla, puan karşılaşmalarının çok farklı olacağını ifade etti 

BİLAL MEŞE 


Beşiktaş Teknik Direktörü Rıza Çalımbay, Başkan Yıldırım Demirören ile taraftara ümit aşıladı. Demirören ile dün sabah İzmir Adnan Menderes Havalimanı'nda bir süre sohbet eden tecrübeli çalıştırıcı, takımın kötü görünmesini yorgunluğa bağladı. 
Avusturya ve Almanya'da iyi bir hazırlık devresi geçirdiklerini ve bu konuda yapılan olumsuz eleştirilere katılmadığını yineleyen Çalımbay, "Çok yoğun bir kamp dönemi geçirdik. Bu da hem fiziksel, hem de zihinsel yorgunluğu birlikte getirir. İyi bir ekip olduk. Kaldı ki futbolcularımın çalışma ve kazanma hırsları üst düzeyde. Bu da bizi yeni sezonda başarılı kılacak en büyük faktördür. Bunun için taraftarlarımızdan ricam, ligi beklesinler. Bu tür karşılaşmalar asla ölçü olamaz. Karamsarlığa kapılmasınlar. Puan maçları, Beşiktaş'ın gerçek gücünün göstergesi olacak. En büyük hedefimiz lige iyi bir başlangıç yapmak ve bunu tüm sezona yaymak" diye konuştu. 
Süper Lig'e kafasındaki ideal onbirle başlayacağını da vurgulayan Çalımbay, şöyle devam etti 

'İlk maça zor' 
"Hazırlık maçlarında en büyük hedef, lige süreceğimiz onbir ve uygulayacağımız oyun sistemidir. Takımın iskeleti belli. Ufak tefek rötuşlar yapacağız. Ailton hazırlık kampı geçirdi. Ancak adalesindeki sakatlığı nedeniyle bir hafta çalışmalarda yer alamadı. Bizimle birlikte yarın işbaşı yapacak. Bu nedenle ilk maçta oynaması zor." 

Kaçan balık büyük olur 

KAAN BORA 

Beşiktaş yeni sezon öncesi oynanan maçlarda futboluyla umut vermezken, elden çıkardığı futbolcular yeni takımlarında ortaya koyduğu performansla göz doldurdu. 
John Carew'in, Auxerre ile oynanan Fransa Süper Kupası finalinde Lyon formasıyla üç gol birden atmasının ardından, şimdi de 500 bin Euro karşılığı Porto'ya gönderilen Fatih Sonkaya, Amsterdam Kupası'nda Boca Juniors karşısında 2-0 galip geldikleri maçta büyük övgü topladı. 
Aynı dili konuşup, aynı futbol ekolünden gelmeleri nedeniyle Hollandalı Teknik Direktör Co Adriaanse'nin gözdesi olan Fatih, sağ kanatta görevini yerine getirirken, 72'de Jorginho'nun attığı ikinci golün de ortasını yaptı. 

Demirören rest çekti 

Altay maçının ikinci yarısında ev sahibi takımın Beşiktaş aleyhine yaptığı küfürlü tezahürat, Başkan Yıldırım Demirören'i sinirlendirdi. İbrahim Toraman - Fatih ikilisinin tartışması sonrası başlayan protestolar üzerine İzmir ekibinin yöneticilerini uyaran Demirören, "Böyle devam ederse, maçı terk ederim" dedi. Bunun üzerine Altaylılar tribünleri kısa sürede susturdu. 

İzmir'den idmana 

Altay ile 1-1 berabere kalan Beşiktaş, dün İzmir'den döndü, ayağının tozuyla idmana koştu. Antrenmanda Sergen, Koray, Güven ve Tümer idmanda yer almadı. Kartal bugünü izin yaparak geçirecek. 

Bosque ile tarihi adım 

CEMAL ERSEN 

Beşiktaş ve eski Teknik Direktörü Del Bosque'ye arabulucuk yapan Futbol Federasyonu, tarihi bir karara imza attı. İspanyol teknik adamla tazminat konusunda düştüğü ihtilaf için devreye giren federasyon, Bosque'nin 738 bin 98 Euro'luk alacağının İspanya'daki vergisinin de ödenmesi yolundaki talebini reddetti. Kararını FIFA'ya da bildiren Federasyon, bu tip anlaşmazlıklarda artık Türkiye Futbol Federasyonu yasa ve talimatlarının geçerli olacağını bildirdi. FIFA, buna benzer ihtilaflarda Türk Futbol Federasyonu'nun kararlarını onaylarsa, yabancıların itiraz mercii FIFA değil, Tahkim Kurulu olacak. 

İsimler UEFA'da 

UEFA Kupası ön elemesinde Vaduz ile eşleşen Beşiktaş, 25 kişilik futbolcu listesini UEFA'ya bildirdi. Takımla birlikte kampta bulunan Ramazan Kurşunlu ile Ümit Aydın kadroya giremezken, diğer isimler ise şöyle Cordoba, Murat, Volkan , Adem, Çağdaş, İbrahim Üzülmez, Mustafa, İbrahim Toraman, Ali Güneş, Kürşat, Gökhan , Tayfur, Okan, Pancu, Sergen, Tümer, Ali Tandoğan, Koray, İbrahim Akın, Güven, Ahmed Hassan, Veysel Cihan, Ahmet, Youla, Ailton. 

Vaduz için seferberlik 

UEFA Kupası ön elemesinde Liechtenstein'in Vaduz takımıyla eşleşen Beşiktaş yönetimi ve teknik kadrosu, korkulu rüya görmemek için kolları şimdiden sıvadı. Teknik Direktör Rıza Çalımbay, 11 Ağustos tarihinde oynanacak ilk maç için takımını iki gün önceden İsviçre'ye götürecek. 


</TEXT>
</DOC>
