<DOC>
<DOCNO> 365359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/soneko10.html </URL>
<DATE> 2005/07/29/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
İtalya... Banka satışında skandal 'Kral'ı vurdu 
</HEADLINE>
<TEXT>

     Referans Gazetesi 

İtalya Merkez Bankası Başkanı Antonio Fazio, bir İtalyan bankasının satışında taraf olduğunu gösteren belgelerin kamuoyuna sızdırılması üzerine gözaltına alındı. 
     İtalyan gazetelerinin Fazio'nun yaptığı telefon görüşmelerinin bant kayıtlarını yayınlamalarının ardından Milano'daki savcılar İtalya Merkez Bankası Başkanı hakkında soruşturma başlattılar. 
     Fazio'nun telefon konuşmalarında, Banca Popolare Italiana'nın BPI Banca Antonveneta için sunduğu teklifin Merkez Bankası tarafından kabul edileceğini kamuoyuna açıklamadan önce BPI CEO'suna bildirdiği belirlendi. 
     BPI, Antonveneta'nın denetimini ele geçirmek için Hollanda'nın en büyük bankası olan ABN Amro'yla kıyasıya bir rekabet yürütüyor. ABN Amro'nun İtalyan bankasına olan ilgisi ülkede finans sektöründe yabancıların denetimiyle ilgili hararetli bir tartışma yaratmış bulunuyor. İtalya Merkez Bankası Başkanı Fazio'nun, bir İtalyan bankasının yabancıların eline geçmesini istemediği için harekete geçtiği biliniyor. 
     Basına sızdırılan kayıtlara göre Fazio, teklif savaşından BPI'ın galip çıkmasını isteyerek bağımsız bir banka düzenleyicisi rolüne aykırı davrandı. 
     Telefon konuşmalarında Fazio'nun BPI'ın CEO'su Gianpiero Fiorani'ye "Her zamanki gibi arka kapıdan dolaşarak gelin. Aksi takdirde sorun olur" dediği belirlendi. 
     Salı günü telefon konuşmalarının kamuoyuna yansımasının ardından Merkez Bankası bu konuda yasalara aykırı hareket etmediğine dair bir demeç yayımladı. 
     Fiorani, bu konuşmalarla ilgili herhangi bir yorumda bulunmazken BPI satın alma savaşında adil davrandığını ileri sürüyor. Fiorani, piyasaları yanılttığı ve Banca Antonveneta'nın satışında ABN Amro'nun aleyhinde hareket ettiği gerekçesiyle soruşturmaya tabi tutuluyor. 
     
     Tahtı sallanıyor 
     İtalya Merkez Bankası'nın 68 yaşındaki Başkanı Fazio, Avrupa'da kimseye tanınmayan bir imtiyaza sahip. Kendisi ölene kadar Merkez Bankası başkanlığını sürdürmek üzere bu göreve getirildi. Beş çocuk babası, koyu Katolik, sık sık iş dünyasında etik değerlerin önemine vurgu yapan Fazio 1963 yılında işe başladığı Merkez Bankası'nda basamakları aşama aşama tırmanarak zirveye yerleşti. 
     Çok geniş yetkilerle donanmış olan Fazio, bankaların tek elde toplanmasına karşı çıktı. Kendisi 1999 yılında Comit'in Unicredit'le, Banca di Roma'nın ise Sanpaolo IMI'yla birleşmesine karşı çıktı. Bununla birlikte yakın arkadaş olduğu BPI'ın CEO'su Fiorani ve şimdiki adı Capitalia olan Banca di Roma'nın başındaki Cesare Geronzi'ye bazı kolaylıklar sağladığı biliniyor. 
     Fiorani'nin adı 2003 yılında patlak veren Cirio ve Parmalat skandallarına karıştıysa da aklandı. Kendisi, Antonveneta'yı Hollandalı ABN Amro'ya, Banca Nazionale del Lavoro'yu BNL ise İspanyol talibi BBVA'ya kaptırmayarak kamuoyu nezdinde prestijini artırdıysa da, telefon konuşmalarının açığa çıkmasıyla patlak veren skandal bu başarıya gölge düşürdü. 
     Fazio'nun davranışı İtalya'da da tartışma yarattı. Muhalefetin bir bölümü, medya ve sendikalar Fazio'nun istifasını isterken Başbakan Berlusconi'nin partisindeki senatörler ise Fazio'nun bankacılıkla ilgili stratejilerinin doğru ve güvenilir olduğunu ifade ediyorlar. 
     
</TEXT>
</DOC>
