<DOC>
<DOCNO> 372168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/soneko36.html </URL>
<DATE> 2005/08/23/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Çağlayan Bize kredi sağlama konusunda bankalarımız yarışıyor 
</HEADLINE>
<TEXT>

     Ereğli Ortak Girişim Grubu İcra Kurulu Başkanı ve Türkiye Odalar ve Borsalar Birliği TOBB Başkan Yardımcısı Zafer Çağlayan, Erdemir ihalesine katılmak üzere oluşturulan gruba kredi sağlama konusunda bankalar arasında ciddi bir yarış bulunduğunu söyledi. 
     Çağlayan, TOBB koordinasyonunda bir araya gelen 34 girişimcinin oluşturduğu Ereğli Ortak Girişim Grubu EOGG tarafından düzenlenen basın toplantısında yaptığı konuşmada, grup içinde yer alan birçok şirketin 2004 yılı cirosunun 1 milyar doların üzerinde olduğunu vurguladı. 
     Birçok bankanın bu ortaklığa finansal destek vermek istediğine işaret eden Çağlayan, ''Bize kredi sağlama konusunda bankalarımız arasında ciddi bir yarış var. İhale sürecinde tabii ki bunu değerlendireceğiz'' dedi. 
     EOGG Basın Sözcüsü ve Kibar Holding Yönetim Kurulu Başkanı Ali Kibar da, yatırım yapan ve yapacak olan tüm sanayiciler için Erdemir'in bağımsız, rekabetçi bir yerel tedarikçi olarak kalması ve konsolidasyon içinde yer almamasının tercih edileceğini söyledi. 
     Kibar, çelikteki konsolidasyonun amacının rekabeti azaltıp fiyatları ve karları yukarı çekmek olduğunu belirterek, ''Türkiye gibi belli sektörlerde ihracat üssü haline gelmiş bir ülke için konsolidasyon, bu ürünleri kullanan sektörlerde büyümeyi ve rekabet gücünü baltalayan bir tehdit olabilecektir. Bu bağlamda Erdemir konsolide olan değil, konsolide eden bir şirket olmalıdır'' diye konuştu. 
     
     ''GLOBAL KARLILIKLARI YEREL MENFAATLERİN ÖNÜNDE'' 

     Ali Kibar, Türkiye'nin AB ile imzaladığı anlaşmalar çerçevesinde Erdemir'i alan şirket dışında yerel sanayicilerin bu tür bir yatırımı ekonomik olarak yapma şansının bulunmadığını ve bunun Erdemir ürünlerine artan oranlarda ihtiyaç gösteren yerel sanayiciler için büyük bir risk olduğunu savunarak, şunları kaydetti 
     ''İhaleye katılan bazı yabancı şirketlerin geçmiş özelleştirmelerdeki performanslarının kısa bir değerlendirmesini yaparsak, karşı karşıya olduğumuz risklerin büyüklüğünü daha net görebiliriz. Bu şirketler için global karlılıkları, yerel menfaatlerin önünde gelmektedir. Ereğli'ye talip olan şirketlerin kıta Avrupa'sında çok sayıda fabrikayı kapattığını ve yerel sanayiye zarar verdiğini görmezden gelmemeliyiz.'' Kibar, Erdemir'in alınması halinde şirket kaynaklarının daha iyi kullanılarak ilave kaynak yaratılıp hissedarlara daha fazla karlılık sağlamayı ve bu karlılığı devam ettirmeyi istediklerini vurguladı. 
     
     ''ORTAKLARA YÜZDE 9'UN ÜZERİNDE PAY VERİLMEYECEK'' 

     EOGG İcra Kurulu Üyesi, Borusan Holding'den Bülent Demircioğlu da sorular üzerine, grubun tüm ortaklara eşit mesafede, katılımcı ve hesap verir bir yapıda olacağını, kararlarda uzlaşmanın esas alınacağını kaydetti. 
     Demircioğlu, Erdemir'in alınması halinde hiçbir ortağa yüzde 9'un üzerinde pay verilmeyeceğini bildirdi. 
     Sermaye Piyasası Kurulu'nun SPK gelecek yıldan itibaren halka açık şirketlerde üçte bir oranında bağımsız yönetim kurulu üyeleri belirlenmesine ilişkin kararı uyarınca, kendilerinin de hem ortaklara hem yatırımcılara danışarak bağımsız üyeler belirleyeceklerini, üst yönetimi icra kurulu haline getireceklerini söyledi. 
     Grup İcra Kurulu Üyesi, Kibar Holding'den Serdar Koçtürk de, Erdemir'i yabancıların almasını büyük bir risk olarak gördüklerini ifade etti. 
     Koçtürk, müşteriler olarak Ereğli'nin konsolidasyon içinde kalmasından rahatsız olduklarını dile getirerek, ''Bizler için Ereğli gibi bir alternatif kaynak olmalıdır. Ereğli'nin konsolidasyon paketi içinde yer almasını istemeyiz'' dedi. 
     
     ORTAK GİRİŞİM GRUBU 

     EOGG İcra Kurulu, TOBB Başkan Yardımcısı Zafer Çağlayan'ın yanı sıra TOBB Sayman Üye İbrahim Çağlar, Turkon Holding'den Metin Kalkavan, Kibar Holding'den Serdar Koçtürk, İçdaş A.Ş.'den Bayram Arslan, Borusan Holding'den Bülent Demircioğlu, Tosçelik A.Ş.'den Fuat Tosyalı, Tezcan Galvaniz A.Ş.'den Asuman Gürsoy, Kroman A.Ş.'den Sermet Hatunoğlu ile Yıldırım Şirketler Grubu'ndan Ali Rıza Yıldırım'dan oluşuyor. 
     EOGG içinde İcra Kurulu üyelerinin temsil ettiği firmaların yanı sıra Kardemir, Fiba Holding, MNG Holding, Hatko A.Ş., AUER, Bayraktarlar Holding, ÇEBİTAŞ, ÇEMTAŞ ile Uğur Soğutma Makineleri A.Ş.'nin de aralarında bulunduğu 34 firma yer alıyor. 
     
</TEXT>
</DOC>
