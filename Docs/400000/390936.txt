<DOC>
<DOCNO> 390936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/dunya/dun04.html </URL>
<DATE> 2005/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanserli El Tikriti'ye Talabani'den izin 
</HEADLINE>
<TEXT>



Irak Devlet Başkanı Celal Talabani, devrik Devlet Başkanı Saddam Hüseyin'in insanlığa karşı suç işlemekten yargılanan üvey kardeşi Barzan İbrahim El Tikriti'nin hastalığı nedeniyle cezaevinden çıkarılarak hastanede tedavi altına alınmasını istedi. Talabani, yayımladığı açıklamada, Başbakan İbrahim El Caferi'nin yetkisini kullanarak, El Tikriti'nin hastanede tedavi edilmesini sağlamasını istedi. Açıklamada, "El Tikriti'nin kanser olduğu ve yardım istediği öğrenilmiştir. Devlet Başkanı, insani nedenler ve herkesin tedavi olma hakkını kapsayan insan haklarına saygı açısından bu çağrıyı olumlu karşılamıştır" denildi. 
Barzan İbrahim El Tikriti, ABD Başkanı George Bush, İngiltere Başbakanı Tony Blair ve Arap liderlerine mektup yazarak, kanser olduğunu bildirmiş, bu nedenle serbest bırakılmasını sağlamalarını istemişti. 


</TEXT>
</DOC>
