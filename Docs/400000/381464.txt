<DOC>
<DOCNO> 381464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/spor/axspo03.html </URL>
<DATE> 2005/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşasın yeni Kral 1-2 
</HEADLINE>
<TEXT>


Galatasaray, Samsun deplasmanından zaferle dönerek, liderlik tahtını Fenerbahçe'den geri aldı. Sarı - Kırmızılı takımın iki golünü Necati Ateş atarken, Samsunspor'un tek sayısını Rafael ağlara gönderdi 


90 dakika 

ERHAN TELLİ 

Samsun'dan istediği puanları alarak dönen Galatasaray'da ortaya koyulan futbol tatmin edici değildi. Önceki maçlara oranla temposuz oynayan ve gol kaçırma becerisini sürdüren Sarı-Kırmızılılar'ın, kazanmalarına rağmen belki de bu sezon 19 Mayıs Stadı'nda olmasa da, ekranları başında kendisini izleyen taraftarlarına yaşattığı en sıkıcı karşılaşma oldu. 
19'da Hasan Şaş'ın sağdan yaptığı ve "al da at" dediği ortayı geri çevirmeyen Necati Ateş, şık kafa vuruşuyla takımını 1-0 öne geçirdi. Ancak bu golden sonra sahadaki Galatasaray kalesinde eşitlik sayısını görene kadar resmen uyudu ve uyuttu. Samsunspor'un 36'da Rafael'in ayağından bulduğu golde başta Tomas olmak üzere, savunma oyuncularının hataları büyüktü. İlk yarının bitiş düdüğüyle soyunma odasına yönelen Hasan Şaş ile Necati arasında yaşanan kavga ise kötü futbola tuz biber ekti. Hakan Şükür'ün yokluğunda sahaya kaptan olarak çıkan Hasan Şaş'ın, Necati'nin üzerine yürümesi ve bu ikilinin binlerce kişinin gözü önünde "horoz dövüşünü" andıran kafa kafaya vermesi oyuncuların üzerlerindeki garip baskı ve sinirin bir göstergesiydi. Yine aynı dakikalarda Ümit Karan'ın, hakeme itiraz ederek, oyun dışında sarı kart görmesi bu gerginliğin boyutlarını gözler önüne seriyordu. 
İkinci yarı başlarken Hasan Şaş'ın arkadaşlarıyla birlikte Necati'nin yanına gidip, elini sıkarak sarılması tartışmanın soyunma odasında tatlıya bağlandığını gösterdi. Nitekim Necati de, 54'te attığı harika kafa golüyle bozulan moralleri yerine getirdi. Öne geçen Galatasaray, maçın da sonunu böyle getirdi. 

Yeniler kötü 
Kazanmasına rağmen Galatasaray'ın, Samsun'da futbolundaki büyük düşüşün nedenleri birkaç madde ile sıralanabilir. Öncelikle Hakan Şükür'ün olmadığı maçlarda Galatasaray'ın ofansif anlamda ne kadar çok sıkıntı yaşadığı dün gece belgelendi. Hakan olmayınca, onun yarattığı boşluklardan faydalanıp her maçta rakip fileleri havalandıran Ümit Karan da sustu. İleriye şişirilen her top yükselip, alan olmadığı için rakipte kaldı. Burada ayrı bir parantezi de Iliç için açmak gerekir. Bir kez daha görüldü ki, sakat olan Altan, Ergün ve Ayhan gibi oyuncular iyileştiklerinde Iliç ve Heinz bu takımda ancak iyi birer yedek olabilir. Kendi oyuncusundan iki gömlek küçük yabancıları dünyanın parasını sayarak oynatmaya kalkan Galatasaray maalesef takım içindeki havayı da bozdu. İki kişilik koşma zorunluluğunda olan futbolcuların sinir sistemleri de alt üst oldu. 

Sinirler gerildi 

İlk yarının son dakikasında kazanılan korner atışı Hasan ile Necati'nin kavga etmesine neden oldu. İki yıldız önce tartıştı, sonra kafa kafaya itişti 

Galatasaray'ın iki yıldız ismi Hasan Şaş ile Necati, devre arasında kavga etti. Necati ilk yarının bitmesine saniyeler kala kazanılan kornerin bir an önce atılmasını istedi. Ancak Hasan topu ortalamak yerine yakındaki arkadaşına pas vermeyi tercih edince tartışma başladı. Soyunma odasına giderken saha ortasında Hasan Şaş, Necati'ye sert bir şekilde bağırdı. Necati arkadaşının bu tepkisine, "Terbiyesizlik yapma Hasan" diye karşılık verdi. Gerilim artınca Hasan Şaş ile Necati sahanın ortasında kafa kafaya itişti. Araya girenler iki futbolcuyu ayırarak soyunma odasına götürdü. İkinci yarıda Necati'nin takımını yeniden öne geçiren sayısından sonra Hasan Şaş arkadaşına koşarak gol sevincini paylaştı. 
Teknik Direktör Eric Gerets ise olayı görmediğini açıkladı. Gerets, "Bu ilk yarıda işlerin iyi gitmediğini gösteren bir gerginlikti" dedi. Bu arada Belçikalı hocanın, devre arasında Necati - Hasan kavgasını duyduktan sonra, soyunma odasından herkesi çıkardığı ve futbolcularını uyardığı öğrenildi. 
Necati maçtan sonra Hasan Şaş'ın en yakın arkadaşı olduğunu dile getirdi. Golcü futbolcu, "Neden bu olay bu kadar büyütüldü anlamıyorum. Bizler genç insanlarız. Bunlar saha içinde, o zamanki heyecanla yaşanabilecek ufak tefek olaylar. Hasan Şaş benim en iyi arkadaşım. İkinci yarıya sarılarak çıktık" dedi. 

Eric Gerets'in yüzü gülüyor 

Galatasaray Teknik Direktörü Eric Gerets, Samsun'dan da galibiyetle döndükleri için mutlu olduğunu söyledi. Gerets, maçın ilk yarısında çok top kaybı yaptıklarını belirterek, "İlk devre bizim adımıza iyi sayılmazdı. İkinci yarıda, ikinci golü bulduktan sonra rahatladık ve sistemimizi değiştirdik. Orta sahada biraz daha defansif oynayan oyuncuları tercih ettik. Bu sayede oyunun kontrolünü ele geçirdik. O dakikalarda üç gol daha atabilirdik. Son 20 dakikada gücümüz ortaya çıktı. Bugün kötü oynamamıza rağmen kazandık" dedi. 
Sarı - Kırmızılılar'ın hocası, Tromso'yu asla hafife almadıklarını ve tur istediklerini sözlerine ekledi. 

MAÇIN YILDIZI 
Necati 
Samsun'daki en akıllı oyunculardan biriydi. Hakan Şükür'ün olmadığı bir maçta hem hava toplarında mücadele verdi, hem de attığı iki golle takımını sırtladı. Özellikle ikinci yarıdaki golü çok şıktı. Tek hatası hırsına yenilerek Hasan Şaş ile yaptığı kavgaydı. 

MAÇIN HAKEMİ 
Acemiydi 
Bülent Yıldırım maçta çok zorlanmadı. Ama bazı faul pozisyonlarında acele kararlar verdi. Yardımcı hakemlerinin de kendisine fazla yardımcı olduğu söylenemez. Skora etki etmedi, ama tecrübesizliği hemen sırıttı 

MAÇTAN NOTLAR 
'Gücümüz tükendi' 
SAMSUNSPOR Teknik Direktör Erdoğan Arıca, ikinci yarıda takımının fizik gücünün düştüğünü açıkladı. Arıca, "Bu sorunu hemen çözmemiz gerekiyor. Futbolcularımın kazanma arzusu sonuca rağmen beni memnun etti. Bu takıma güveniyorum" ifadelerini kullandı. 

Ergün'den müjde var 
UZUN bir süredir sakatlığı nedeniyle takımdaki yerini alamayan Ergün Penbe, Tromso rövanşında sahalara döneceğini açıkladı. Yıldız futbolcu, "Hocam görev verirse Tromso önünde formamı giyeceğim. Arkadaşlarımdan uzak kalmak keyifli değil" yorumunu yaptı. 

Zorunlu değişim 
SARI - Kırmızılı takımın teknik patronu Eric Gerets, sakat ve cezalı futbolcular nedeniyle kadroda değişime gitmek zorunda kaldı. Belçikalı hoca, Hakan Şükür ve Hasan Kabze'nin sakatlığı nedeniyle ikili forvete dönerken, sağ kanatta Cihan'ın yerine Uğur'a şans verdi. 

Yağmur engeli 
SAMSUNSPOR - Galatasaray karşılaşmasına beklenen ilgi yoktu. Maç günü Samsun'u etkisi altına alan sağnak yağmur tribünlerin dolmasını engelledi. Bu arada Galatasaray Kulübü bilet talep etmediği için Sarı - Kırmızılı taraftarlara tribünde yer ayrılmadı. 

100. yıl coşkusu 

Galatasaray, eski sporcuların katılımıyla organize edilen özel günde, bir asırlık geçmişini kutladı 

Galatasaray Kulübü'nün 100. yıl kutlamaları dün Kuruçeşme Arena'da yapılan organizasyonla devam etti. Birçok etkinliğin düzenlendiği özel güne, Galatasaray Başkanı Özhan Canaydın, yönetim kurulu üyeleri, eski ve faal sporcular ile üyeler katıldı. Tüm davetlilere girişte, isme yazılı ve Canaydın tarafından imzalanmış onur belgesi verildi. 
100. yıl organizasyonun özel bir konuğu vardı. Özhan Canaydın, açılış konuşmasında Norveç'ten özel davetlisi olarak İstanbul'a getirdiği Galatasaray taraftarı gurbetçi bir kızı konuklara tanıttı. Canaydın, "Ailesinden ve okulundan izin aldık. Ancak kendisinden ayrı bıraktığımız bir erkek arkadaşı var mı bilmiyorum" sözlerini, bayan taraftar, "Benim tek aşkım Galatasaray" yanıtını verince konuklardan büyük alkış aldı. 


</TEXT>
</DOC>
