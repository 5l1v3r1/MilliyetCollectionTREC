<DOC>
<DOCNO> 374576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/guncel/agun.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ben ayrılınca işler düzeldi' 
</HEADLINE>
<TEXT>


Pentagon'un 3 numaralı ismi Eric Edelman, Erdoğan'ın Irak'a "doğru" yaklaştığını bildirdi. Edelman, Türk-ABD ilişkileri için de esprili bir yanıt verdi Ben ayrıldım, Ankara'da işler düzeldi 

Yasemin Çongar 

ABD Savunma Bakanlığı'nda Pentagon kıdemli müsteşarlık görevine 3 hafta önce başlayan eski Ankara Büyükelçisi Eric Edelman, Başbakan Recep Tayyip Erdoğan'ın Irak'taki gelişmeler konusunda "doğru bir yaklaşım" sergilediğini belirtti. 
Edelman, bu değerlendirmesini Türkiye'nin Washington Büyükelçiliği'ndeki 30 Ağustos resepsiyonu sırasında gazetecilerle sohbetinde yaptı. 
Erdoğan'ın "Wall Street Journal" gazetesinde önceki gün yayımlanan Irak konulu makalesini öven Edelman, "Makaleyi olumlu buldum. Başbakan'ın Irak'a yaklaşımı doğru. Belki her dediğine yüzde yüz katılmayabilirim, ama makalenin esasını doğru buldum" dedi. 
Başbakan Erdoğan söz konusu makalesinde, Irak'ın bölünmeden demokratikleşmesinden yana olan Türkiye'nin, Amerika'nın bu süreçteki kaygılarını da anladığını ve Irak'taki çabasını desteklediğini vurgulamıştı. 

"İlişkiler düzeliyor" 
30 Ağustos resepsiyonunda gazetecilerin, Türk-Amerikan ilişkilerinde son aylarda iyileşme olduğu gözlemine katılan Edelman, "Ben Ankara'dan ayrıldım işler düzeldi" diye espri yaptı. Ardından da yine esprili bir ifadeyle, "Hayır, esas benim sayemde düzeldi. Başbakan'ın yaz başındaki ziyaretini başarıyla organize ettim. Ardından iyileşme başladı" dedi. 

Selefini bekliyor 
Türkiye'yi ne zaman ziyaret edeceğine ilişkin bir soru üzerine, yeni büyükelçinin atanmasını ve yerine iyice yerleşmesini bekleyeceğini belirten Edelman, bir gazetecinin "Yeni büyükelçinin popülerlik kazanmasına zaman tanıyacaksınız" yolundaki sözlerine gülerek, "Bekleyeceğim ki, kendi düşmanlarını kendisi kazansın. Bana düşmanlık edenler ona da bulaşmasın" diye konuştu. 
Washington'daki beklentiler, ABD Başkanı George W. Bush'un Ankara Büyükelçiliği'ne eski Bakü Büyükelçisi Ross Wilson'ı atayacağı ve bu kararını çok yakında duyuracağı yönünde. 

Türkiye'yi özledim 

Eric Edelman, Pentagon'daki yeni görevinin zor olduğunu ve birçok yeni şey öğrenmesi gerektiğini belirtirken, eşi ve çocuklarıyla birlikte Türkiye'yi de özlediklerini vurguladı. Ankara'dan dönüşünün ardından çok zayıfladığı dikkat çeken Edelman, "Türkiye'de 10-12 kilo almıştım. Güzel Türk yemeklerinden uzak kalınca bu kiloları verdim" dedi. 


</TEXT>
</DOC>
