<DOC>
<DOCNO> 369332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sontur03.html </URL>
<DATE> 2005/08/12/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İki vapur sürtündü, ölü ya da yaralı yok 
</HEADLINE>
<TEXT>

     İstanbul Deniz Otobüsleri İDO işletmesine bağlı 2 yolcu vapuru İstanbul Boğazı’nda birbirine sürtündü. Kazanın vapurlardan birinin dümen kilitlenmesi sonucu meydana geldiği bildirildi. 
     İstanbul Büyükşehir Belediyesi Basın Danışmanlığı'ndan yapılan açıklamada, Sarayburnu açıklarında bu sabah Marmaray çalışma sahası Şamandıralar Mevkii'ndeki dar alanda, 2 yolcu vapurunun birbirine sürtmesi sonucu hafif çapta maddi hasarlı kaza meydana geldiği belirtildi. 
     Açıklamada, kazanın Kadıköy'den Eminönü'ne 08.00 seferini yapan "Paşabahçe" yolcu vapuru ile Karaköy'den Kadıköy'e 08.10 seferini yapan "Nurettin Alptoğan" isimli yolcu vapurunun birbirine sürtmesi sonucu meydana geldiği ifade edildi. 
     "Nurettin Alptoğan" yolcu vapurunun dümen kilitlenmesi sonucu meydana gelen kazada can ve mal kaybı yaşanmadığı belirtilen açıklamada, olayın ardından yolcuların güvenli bir şekilde Eminönü İskelesi'nde tahliye edildiği kaydedildi. 
     Olayla ilgili adli ve idari incelemelerin devam ettiği bildirildi. 

     
</TEXT>
</DOC>
