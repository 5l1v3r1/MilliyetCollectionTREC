<DOC>
<DOCNO> 393723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sondun49.html </URL>
<DATE> 2005/11/10/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
Amman'daki saldırılarla ilgili olarak çok sayıda Arap tutuklandı 
</HEADLINE>
<TEXT>

     Ürdün'ün başkenti Amman'daki 3 otele dün akşam düzenlenen saldırılarla ilgili olarak, çok sayıda Arabın tutuklandığı bildirildi. 
     Adının açıklanmasını istemeyen bir güvenlik kaynağı, soruşturma çerçevesinde çok sayıda şüphelinin tutuklandığını belirterek, tutuklananların arasında Ürdünlülerin yanı sıra Irak ve diğer Arap ülkeleri vatandaşlarının bulunduğunu söyledi. 
     Aynı kaynak, şüphelilerin bu terörist saldırılarla doğrudan ilişkililerinin bulunduğuna dair henüz kesin bir bilginin bulunmadığını da kaydetti. 
     
     ABD'Lİ GENERAL İLE BUSH'UN SÖZLERİ 
     Irak'taki Amerikan ordusundan bir general Amman'daki saldırıların sorumluluğunu üstlenen Irak'taki El Kaide örgütü lideri Ebu Musap Zerkavi'nin, saldırılarını Ortadoğu bölgesine yaymak istediğini belirtti. 
     General Rick Lynch, Bağdat'ta düzenlediği basın toplantısında, ''Zerkavi'nin eylemlerini tüm bölgeye yaymayı tasarlamasından dolayı kaygılıyız. Bununla birlikte istihbarat servislerimize göre, eylemlerimiz onların operasyonlarına önemli oranda etki etti'' dedi. 
     Bu arada, Yemen Devlet Başkanı Ali Abdullan Salih ile görüşen ABD Başkanı George Bush, basına yaptığı açıklamada, ''özgürlüğü'' sevenlerin ''güçlü, kararlı olmaları'' ve bu saldırıları düzenleyenleri ''adalete teslim etmeleri'' gerektiğini belirtti. 
     Abdullan Salih de ülkesinin terörizmi yenmek için ABD ve uluslararası toplumla birlikte çalışmaya devam edeceğini belirtti. 
     Amman'daki üç otelde dün akşam düzenlenen saldırılarda 56 kişinin öldüğü, 100'den fazla kişinin yaralandığı açıklanmıştı. 
     Saldırıların sorumluluğunu, Zerkavi'nin Irak'ta faaliyet gösteren grubu üstlenmişti. 
     
</TEXT>
</DOC>
