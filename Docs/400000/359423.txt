<DOC>
<DOCNO> 359423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sontur09.html </URL>
<DATE> 2005/07/08/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Nevşehir’de ufo söylentisi 
</HEADLINE>
<TEXT>

     Sinan KORKMAZER NEVŞEHİR, DHA 

NEVŞEHİR’de bir kaç gündür uzaylı yaratık gördüklerini ileri süren kişi sayısı artıyor. Merkez ilçeye bağlı Sulusaray beldesinde uzaylı yaratıkların havada yürüdüklerini söyleyen 2 kadının anlattıkları, uzay filmlerini aratmıyor. 
     Sulusaray beldesi Sultan Alaattin Mahallesi’nde geçtiğimiz gün misafirleri ile birlikte balkonda çay içen 57 yaşındaki Sevdiye Sağlam, komşularının, Uzaylılar bizi izliyor’ şeklindeki uyarılarından sonra, uzaylı kişilerin kendilerine oldukça yaklaştığını ileri sürdü. Sağlam, Evimizin balkonunda komşularımızla birlikte çay içiyorduk. Birden karşı komşumuz balkondan seslenerek evlerinin hemen yanında garip bir cisim gördüklerini söylediler. Biz de merak edip baktığımızda televizyonda Arçelik reklamlarında gördüğümüz robota benzer metal renkli birini gördük. Bu havada adeta yürüyordu. Daha sonra sayıları arttı. Bir süre havada yürüdüler. Sonra çeşitli renklerde ışık saçan araçlar geldi ve onları da alıp hızla uzaklaştılar'' dedi. 
     
     ANLATILANLAR OLDUKÇA İLGİNÇ 

     Sulusaray Belediye Başkanı İbrahim Pekşen de, kendisinin ifade edilen yaratıkları ve aracı görmediğini, beldede bir grup kadın ve erkeğin UFO gördüğünü iddia ettiklerini söyledi. Başkan Pekşen, Ben önce gerçekten buna inanmadım, ancak anlatılanlar oldukça ilginçti. Ben uzay aracını ve robota benzeyen yaratığı gördüğünü söyleyen kadınlarla görüştüm. Kahvehanenin önündeki bir grup genç de bu gelişmeleri izlemiş. İlk etapta bir halüsinasyon görüldüğü şeklinde bu olay değerlendirilebilir. Ancak en az 15 kişinin de hemen hemen aynı dakikalarda halüsinasyon görmeleri biraz zor gibi geliyor'' dedi. 
     
     İDDİALAR ARAŞTIRILACAK 

     SİRİUS UFO Uzay Bilimleri Merkezi Derneği Başkanı Haktan Akdoğan, Sulusaray beldesinde ortaya atılan UFO iddialarının inceleneceğini söyledi. 
     Sirius UFO Uzay Bilimleri Merkezi Derneği Başkanı Haktan Akdoğan, bazı basın organlarında Nevşehir’in merkez ilçeye bağlı Sulusaray beldesinde 15’i aşkın kişinin tanımlanamayan ve havada yürüyen yaratıklar ve cisimler gördükleri yolunda çıkan haberlerin hemen ardından, kentte bulunan bazı dernek yetkilileri ile temasa geçerek, bu gelişmenin incelenmesini kararlaştırdıklarını söyledi. Akdoğan, en kısa zamanda Nevşehir’e geleceğini belirterek, Gazete haberlerinde gerçekten oldukça ilginç gelişmelerin yaşandığı belirtiliyor. Bu iddialar bizlere oldukça ilginç geldi. Dernek olarak Sulusaray beldesine gelerek UFO gördüklerini iddia eden kişilerle UFO gözlem formu doldurup, bunları resmi internet sitemizde de birer belge niteliğinde tüm dünyaya yayımlayacağız. Haberi duyar duymaz, derneğimizin gönüllü ilgilileri ile temasa geçtim'' dedi. 
     
</TEXT>
</DOC>
