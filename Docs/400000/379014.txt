<DOC>
<DOCNO> 379014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sonspo25.html </URL>
<DATE> 2005/09/16/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Canaydın Tromso'nun eski başkanı bize şoför oldu... 
</HEADLINE>
<TEXT>

     UEFA Kupası 1. tur ilk maçında Norveç'in Tromso IL takımına, deplasmanda zor koşullarda yapılan maçta 1-0 yenilen Galatasaray, UEFA'ya tepki gösterdi. 
     Kulüp başkanı Özhan Canaydın, UEFA'nın birçok eksiği ve çok kötü bir zemini bulunan Alfheim Stadı'nda maç yapılmasına izin vermesine tepki göstererek, ''UEFA, çifte standart uyguluyor. Bize gelince en ufak ayrıntıyı bile gözönünde bulunduyorlar. Vefa Stadı bile Alfheim Stadı'ndan iyidir'' dedi. 
     Bu konuyu ilk olarak UEFA Asbaşkanı Şenes Erzik ile konuşacağını dile getiren Canaydın, UEFA Başkanı Lennart Johansson ile de görüşeceğini söyledi. 
     
     ''KAMPANYA BAŞLATMALIYIZ'' 

     Türk sporu için bir kampanya başlatmaları gerektiğini kaydeden Canaydın, ''Bu sadece bizim sorunumuz değil. Beşiktaş ve Fenerbahçe de aynı sıkıntıları zaman zaman yaşıyor. Medya ile birlikte, bu kampanyayı düzenlemeliyiz. Hatta medya temsilcilerinden oluşan bir grup, bu tip statlarla ilgili bir dosya hazırlamak için söz konusu ülkelere gidebilir'' diye konuştu. 
     Canaydın, stadın fotoğraflarını çektirdiklerini, UEFA yetkililerin bir daha herhangi bir nedenle kendilerini eleştirmeleri durumunda, bu fotoğrafları önlerine koyacaklarını bildirdi. 
     
     ESKİ KULÜP BAŞKANI ŞOFÖR OLDU 

     Canaydın, Tromso'da yaşadığı bir anıyı da basın mensuplarıyla paylaştı. 
     Tromso'nun, UEFA kuralları gereği kendilerine 2 araç tahsis etmesi gerektiğini anlatan Canaydın, ''Araçlardan biri geldi. Ancak bizi almaya gelen kişinin, kulübün bir önceki başkanı olduğunu öğrendik. Bir dediğimizi iki etmedi. Bana 'Sizi ne zaman almaya geleyim' dedi. Ben cevap vermekte zorlandım, kaçamak yanıt verdim'' diye konuştu. 
     Başkan, kendilerine tahsis edilen ikinci aracı kullanın kişinin ise havalimanında kendilerinin pasaportlarını alan emniyet yetkilisi olduğunu ve bunu da şaşkınlıkla karşıladığını söyledi. 

     
</TEXT>
</DOC>
