<DOC>
<DOCNO> 379104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/ekonomi/eko03.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mutsuz Doğu Almanyalı, işsiz vatandaş, Schröder'i zorluyor 
</HEADLINE>
<TEXT>


Almanya seçimlerinde 'ekonomik durum'un parlak olmaması, Başbakan Schröder'in seçilme şansını zorlayan faktörlerin başında geliyor. Ekonomik reformların sonuçlarını tam olarak alamayan Schröder'in karşısına çıkan en önemli sorun işsizlik 

Murat Öğütçen 

Yarın genel seçime gidilecek olan Almanya'da, Başbakan Gerhard Schröder'in şansını zorlayan faktörlerden birinin de 'olumsuz ekonomik durum' olduğu belirtiliyor. Başbakan'ın partisi SPD Alman Sosyal Demokrat Partisi , kamuoyu yoklamalarına göre oy oranını seçimin gündeme geldiği ilk günlerde yapılan anketlerdeki sonuçlara göre artırsa da h l rakibi Angela Merkel'in partisi Hıristiyan Demokrat Partisi CDU önde görünüyor. 
Alman ekonomisinden son dönemde olumlu işaretler alınıyor ancak bu hareketlenmenin sonuçları seçmen düzeyinde henüz hissedilmiyor. Özellikle işsizlik sorunu, Başbakan Gerhard Schröder'in seçimleri kazanması önündeki engel olarak görülüyor. 

İşveren de hoşnutsuz 
Seçimlerde, rakiplerin birbirlerine yönelttiği eleştiriler ve siyasi tartışma konuları dışında öne çıkan bir diğer 'ekonomik problem' de Doğu - Batı dengesizliği. Doğu kesimindeki güvensizlik yüksek boyutlarda. Bu arada özellikle işçilik maliyetlerinin yüksekliği Alman iş verenlerin tepkisine neden oluyor. Bazı önemli Alman firmaları yatırımlarını yurtdışına kaydırıyor. 
Almanya dünyanın en büyük üçüncü ve Avrupa'nın en büyük ekonomisi. Dolayısı ile Almanya'da yaşananlar sadece Almanya için değil, AB için de büyük önem taşıyor. Aynı şekilde, SPD'nin, Türkiye'nin Avrupa Birliği üyeliğine daha olumlu yaklaşımı, seçimlerin Türkiye için önemini de artırıyor. 

Sorun 80'lere dayanıyor 
Bazı analistler, Almanyadaki ekonomik sorunların kaynağının 1980'lere dayandığını ifade ediyor. Bu görüşe göre, o dönemde İngiltere, Danimarka, Hollanda gibi ülkeler gerekli ekonomik reformları gerçekleştirirken, Almanya Doğu-Batı birleşmesi üzerine uğraşıyordu. Bu, yeni koşullara hazırlık bakımından zaman kaybetmesine yol açtı ve Almanya artan global rekabet karşısında, diğer ülkelere göre daha fazla sorun yaşamaya başladı. 



Schröder'in baş belası işsizlik Başbakan Schröder'e yöneltilen en büyük 'ekonomik' eleştiri işsizlik konusunda. Bu yılın başında yüzde 12'ye kadar çıkarak ikinci dünya savaşından sonra en yüksek seviyesini gören işsizlik halen yüzde 11.6 düzeyinde bulunuyor. Başbakan Gerhard Schröder'in seçimler öncesinde işsiz sayısını 3 milyon 500 binin altına indirmeyi hedefliyordu. Ancak bu gerçekleşmedi. Almanya'da halen 4.7 milyon işsiz bulunuyor. 
İşsizlik konusunda Schröder'in bundan sonrası için seçmene umut verememesi de söz konusu. Çünkü Almanya'da ekonomik büyümenin bu yıl yüzde 1'in altında kalacağı tahminleri güçlü. Bu durum, Başbakan'a, 'Ekonomi büyüyecek ve işsizlik azalacak' gibi bir savunma olanağı sağlamıyor. 

İşçilik maliyetleri Alman patronları küstürdü Almanya'da Başbakan Schröder'in şansını zorlayan bir başka ekonomik faktörün de 'işçilik maliyetleri' olduğu belirtiliyor. Schröder'e desteğin, işveren kesimi yönünden maliyetler yüzünden azaldığı belirtiliyor. 
Batı Almanya'da saat başı ücretler euro bölgesinin en yüksek düzeyinde bulunuyor. 
Batı'da bir çalışanın şirkete maliyeti saat başına 27.60 euro düzeyinde bulunurken, İngiltere'de bu oran 19.90, ABD'de ise 18.80 euro. Doğu Almanya'da ise 17.20 düzeyinde. Yüksek ücretler bir açıdan olumlu olmakla beraber, maliyetlerin ekonomi üzerinde ağırlık oluşturduğu savunuluyor. Alman işverenler maliyet gerekçesi ile yeni eleman almaktan kaçınıyor. 
Yine aynı nedenle bazı Alman şirketleri yurtdışında yatırım yapmaya yöneliyor. 
Siemens ve MAN gibi önemli Alman şirketleri üretimlerini yüksek maliyetler sebebi ile Doğu Avrupa'ya kaydırıyorlar. 

Doğu - Batı dengesizliği Sosyal Demokrat'ları zorluyor Almanya, 1990 yılında gerçekleştirilen birleşmenin yarattığı sıkıntılardan tam olarak kurtulamadı. Bu problemin son yedi yıla ait sorumluluğu Başbakan Schröder'in omuzlarında. İki kesim arasındaki fark yüksek boyutta. Batı'da işsizlik oranı yüzde 9.6 düzeyinde iken, doğudaki işsizlik yüzde 18.6 düzeyinde. Hatta bazı bölgelerde yüzde 25'e kadar çıkmış durumda. 
Birleşmeden bu yana çoğu genç ve iyi eğitimli 1.4 milyon insanın Doğu Almanya'dan Batı'ya taşındı. 
Bölgede yapılan kamuoyu araştırmaları, Sosyal Demokratlar'ın h l Hıristiyan Demokratlar'dan daha önde gittiklerini gösteriyor. Ancak Alman Der Spiegel dergisinin yaptığı bir ankete göre, Doğu'da yaşayanların yüzde 44'ünün, ekonomik sorunların çözüleceğine yönelik olarak hiçbir politik partiye güvenleri kalmamış durumda. Der Spiegel'in araştırması daha da ilginç bir sonucu ortaya koydu Doğu Almanlar'ın yüzde 73'ü Karl Marx'ın kapitalizme yaptığı eleştirilerin h l geçerliliğini sürdürdüğü düşüncesinde. 
Aslında Almanya'nın Doğu kesimindeki büyüme Batı'dan daha yüksek oranda. Ancak, Doğu'nun sorunlarını çözmek için yüzde 5.5 olan görece yüksek düzeyli büyümeler bile yeterli olmuyor. 

'Alman ekonomisi esnek değil, yavaş büyüyor' Almanya ekonomisinin 'pahalı ve katı bir iş piyasasına sahip olduğu' belirtiliyor. Analizlere göre Almanya yavaş büyüyor ve yaşlanıyor. ABD'nin eski Hazine Bakanı James Rubin, Almanya'nın Çin, Hindistan gibi gelişmekte olan ülkelere mücadele edebilmek için iş piyasasını daha esnek hale getirmesi gerektiğini belirtti. Bir Alman kadının 1.3 oranında çocuk sahibi olması ve ortalama ömrün uzaması, nüfusun yaşlanmasına neden oluyor. Ülke nüfusunun yüzde 19'u 65 yaşının üzerinde. Ekonomistler, uzun dönemli ekonomik büyüme için iş piyasasının esnek ve dinamik olması gerektiğini ifade ediyorlar. 

'Ajanda 2010'la istenilenler henüz elde edilemedi' Gerhard Schröder'in 2003 yılında duyurduğu, ekonomik ve sosyal reformlardan oluşan ve 'Ajanda 2010' olarak tanımlanan paketin sonuçları henüz alınamadı. Reform paketi ile vergi oranlarında indirim, teşviklerin azaltılması, sağlık ve emeklilik sistemine giden parasal akımda kısıtlama öngörülüyordu. 
Emeklilik kesintilerinde indirime gidilmesinin, çalışanların eline geçen gelirin artması anlamına geliyordu. Buradan piyasada haracanacak miktarın artacağı ve ekonomik canlanmaya katkı yapacağı düşünülüyordu. Ancak bu reform, aynı zamanda çalışanların emekliliklerine sağlayacakları gelirin düşmesi anlamına da geldiğinden tartışma yarattı. 

Uzmanlar ne diyor 
'Yapısal önlemler tepki yarattı' Hazine eski Müsteşarı, Milliyet Ekonomi Yazarı Faik Öztrak, Almanya ekonomisinde durgunluk ve işsizlik yaşanmasına karşın, son dönemde bazı kıpırdanmaların gerçekleştiğini ifade etti. 
Öztrak, "Alman işgücü piyasasında ciddi katılıklar var. Buradaki temel problem aşırı istihdam güvencesinin iş yaratmayı engellemesi. Schröder, ekonomideki bu sorunu çözebilmek için birtakım yapısal önlemler aldı. İlk dönemde bu önlemler antipati yarattı. Fakat görülüyor ki, Alman ekonomisi bu reformların karşılığını almaya başladı. Sorun, başlangıçtaki acıtıcı önlemlerin alınmamasından kaynaklandı. Artık Almanya'da emek piyasasında belirli esneklik sağlandı. Küresel rekabet baskıları nedeni ile işgücü piyasasında yeterli esneklik sağlayamazsanız, yeterli istihdamı sağlayamıyorsunuz. Ya ücretlerin aşağı düşmesi ya da insanların biraz daha rahat iş değiştirebilmeleri lazım" diye konuştu. 

'Kyoto Protokol'ü firmaları kaçırdı' Prof. Dr. Kerem Alkin, Almanya'daki 'şirket göçü'ne dikkat çekti. Alkin'in analizine göre evrensel çevre önlemleri öngören Kyoto Protokolü'nü en ciddi uygulayan Almanya'da özellikle imalat sanayi şirketlerinde 'yüksek maliyet' sorunu çıktı. Alman firmalar haksız rekabet ile karşı karşıya kaldılar. Bunun sonucu olarak da işlerini 'civar ülkelere' kaydırmaya başladılar. 
Binlerce firmanın Çek Cumhuriyeti, Slovenya, Polonya, Slovakya gibi ülkelere kayması, ülkedeki işsizlik sorunun ağırlaştırdı. Ülkede Avrupa Birliği'nin ekonomik normlarına ayak uydurma zorunluluğu da sıkıntılara neden oldu. 


</TEXT>
</DOC>
