<DOC>
<DOCNO> 376268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/siyaset/axsiy01.html </URL>
<DATE> 2005/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kuyruklu değil hormonlu yalan' 
</HEADLINE>
<TEXT>


CHP Genel Başkanı Baykal, sahne yasağını kaldırmak için para istediğini söyleyen Ersoy'un iddiasının "planlı, sistemli kampanya" olduğunu belirtti 

ANKARA Milliyet 


CHP Genel Başkanı Deniz Baykal, "sahne yasağını kaldırmak için 100 milyon lira istediğini" iddia eden sanatçı Bülent Ersoy'a 300 bin YTL'lik manevi tazminat davası açacağını belirtti. "Rüşvet ile adım yan yana getirildi" diye tepki gösteren Baykal, "Türkiye bu skandalı elinin tersiyle itti. İddiaların tümü yalandır, yalan değil kuyruklu yalandır. Kuyruklu yalan değil, hormonlu yalandır" dedi. 

'En güzel ödülüm oldu' 
Baykal, dün düzenlediği basın toplantısında, Ersoy'a açacağı dava konusunda bilgi verdi. Ersoy'un ismini kullanmayan Baykal, iddialara ve medyada sunuluş tarzına "skandal", "planlı, sistemli kampanya" diye tepki gösterdi. Baykal, bu süreçte özel hayatının medya kuşatması altına alındığını belirterek, "Denizde yıkanırken, çıplak vaziyette yüzerken görüntülendim" dedi. 
Her siyasi görüşteki vatandaşlardan destek mesajları aldığını bildiren Baykal, "Halkımın bu tavrını şükranla karşılıyorum" dedi. Baykal, kendisine destek veren köşe yazarları ile siyasilere de teşekkür etti. 
Baykal, Ersoy'un iddialarına karşılık da şunları söyledi "Dedeman'ın arkasında yazıhanem yoktur. Hiç yazıhanem olmadı. Kimseye kola, soda ikram etmedim. Gri elbise giydiğimi hatırlamıyorum. Belki sadece şık kıyafet içinde olduğum tespitine itiraz etmeyebilirim. Telefon görüşmesinde para konusu müzakere edilmedi. Bana başvuru yapıldı. Ben kimseye başvuru yapmadım." 
Baykal, "Ben bu siyasiyi biliyorum" diyen DYP lideri Mehmet Ağar'a, isim vermeden, "Bütün bildiklerini böyle biliyorsa yazıklar olsun. Kendisinden daha sonra özür bekledim" diye tepki gösterdi. 

Eşcinsel sorusu 
Baykal, "sosyal haber" adlı yayından olduğunu söyleyen kişinin, "Eşcinselleri savunur musunuz Ersoy gelse hakkını savunur musunuz" sorusunu, "Avukat arkadaşlarıma 'değerlendirin' derim. Her mağdurun hakkını savunuruz" diye yanıtladı. 


</TEXT>
</DOC>
