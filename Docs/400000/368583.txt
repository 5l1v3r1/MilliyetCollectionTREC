<DOC>
<DOCNO> 368583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sondun20.html </URL>
<DATE> 2005/08/10/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
'El Kaide üyesi grup Türkiye'de yakalandı' 
</HEADLINE>
<TEXT>

     cnnturk.com 

      İsrail Ulaştırma Bakanı'nın, Türkiye'ye gidecek vatandaşlarına yaptığı terör uyarısının ardından bu kez de, saldırı hazırlığında olan El Kaide bağlantılı bir grup militanın Türkiye'de yakalandığını iddia etti. 
     Reuters ajansının haberine göre, İsrail anti-terör birimi başkanı Danny Arditi, El Kaide militanlarının Türkiye'nin güneyinde yakalandığını belirtti. Ancak yer ismi vermedi. 
     Arditi, "El Kaide bağlantılı bir hücreye üye çok sayıda kişi, silahlar ve çeşitli ekipman ele geçirildi. Bu kişiler, denizde ve karada turistleri hedef alan saldırı hazırlığındaydı" dedi. 
     Henüz Türk makamlarından bir açıklama gelmiş değil. 
     
     İsrail'den bir haftada iki uyarı 

     İsrail, geçtiğimiz hafta iki kez İsrailli turistleri Türkiye'ye gitmeme konusunda uyardı. İsrail'den ilk uyarı 5 ağustosta Alanya ile ilgili gelmişti. 
     İsrail Ulaştırma Bakanlığı, İsrailli turistleri taşıyan bazı yolcu gemilerini, Alanya limanına gitmemeleri konusunda uyarmıştı. 
     İkinci uyarı ise 8 temmuzda yapıldı. Hükümetin terörle mücedele biriminden yapılan açıklamada, Türkiye'de İsrail vatandaşlarına yönelik ciddi terör saldırısı tehdidi bulunduğu iddia edildi ve İsrail vatandaşlarına, Alanya-Kemer arasındaki sahil şeridinde tatil yapmaktan kaçınmaları çağrısında bulunulmuştu. 
     Açıklamada terör tehdidinin ciddi ve somut olduğu belirtilirken, İsrailli bir yetkili, Türk ve İsrail makamları arasında temasların ve istişarelerin sürdüğünü söylemişti. 
     Yetkili, neden Alanya ile Kemer arasındaki bölge için uyarı yapıldığı hakkında ise ayrıntı vermemişti. 
     
     Türkiye uyarısı İsraillileri böldü 

     Öte yandan, İsrail makamlarının Türkiye’nin güney sahillerine yönelik uyarıları İsraillileri böldü. Bazı İsrailliler uyarılara rağmen Antalya’ya gelmeye devam ediyor. 
     İsrail’in vatandaşlarına, güvenlik gerekçesiyle Alanya- Kemer hattına gitmemeleri yolundaki uyarılarına rağmen, tatil paketlerini önceden satın alan pek çok İsrailli Antalya ve çevresine gelmeye devam ediyor. 
     Jerusalem Post gazetesinde yer alan habere göre uyarıların yapılmasınını ardından Türkiye’ye 7 uçak seferi yapıldı ve bin 870 yolcu Türkiye’nin farklı noktalarına gitti. 
     Haberde Fadu Shaheen, Basheer Kholi ve Elias Tanius adlı Antalya’da tatil yapmaya karar veren üç İsrailli’nin durumların ayer verildi. Üç arkadaş, havaalanına geldiklerinde bile Türkiye’ye gidip gitmemeye karar vermediklerini söyledi. Ancak üçlünün, bin 200’er dolar verdikleri tatil paketlerinin yanmasını istemedikleri için son anda Türkiye’ye gelmeye karar verdikleri bildirildi. 
     Fadu Shaheen, İsrail Milli Güvenlik Konseyi’nin Türkiye’ye yönelik uçuşları iptal etmeden böyle bir açıklama yapmasını eleştirdi. Shaheen, "Durumu nasıl yorumlayacağımızı bilemiyoruz" dedi. 
     İsrail’de pek çok tur şirketi, sattıkları tatil paketlerinin iptalinde geri ödeme yapmıyor. Charter uçuşlarında İsrail’in önemli şirketlerinden Flying Carpet Ltd., gidilecek yerde değişiklik yapılması halinde 200 dolarlık bir ceza ödemeye zorunlu kılıyor. Şirket, gidilecek noktanın ücreti daha düşükse de aradaki farkı geri ödemeyi reddediyor. 
     İstanbul’da finans müdürlüğü yapan Yerushalmi Hanan da uçuşunu iptal ettirmeyen İsrailliler’den biri. Hanan, "Ben İsrail’de yaşadım. İsrail’de daha korkunç şeyler yaşanıyor. 
     Gitme zamanı gelmişse gidilir" dedi. 
     İsrail makamları, uyarının sadece Alanya-Kemer hattında geçerli olduğunu, bunun dışında Türkiye’nin diğer tatil bölgeleri için herhangi bir uyarı bulunmadığını açıklamıştı. 
     
</TEXT>
</DOC>
