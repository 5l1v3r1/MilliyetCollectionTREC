<DOC>
<DOCNO> 365877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sonspo01.html </URL>
<DATE> 2005/07/31/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Daum, 5-0'lık Everton maçı sonrası ne dedi 
</HEADLINE>
<TEXT>

     Fenerbahçe Teknik Direktörü Christoph Daum, Everton’u 5-0 yendikleri hazırlık maçında futbolcularının genel anlamda taktiksel anlayışlarını sahaya yansıttıklarını, ancak daha iyi olmak zorunda olduklarını söyledi. 
     Alman teknik adam, maçtan sonra düzenlediği basın toplantısında takımı için bu maçtan sonra önemli olan şeyin sonucu kafalardan çıkarmak olduğunu kaydederek, "Çünkü 5 Ağustos Cuma günü Gençlerbirliği ile yapacağımız mücadele bugüne oranla daha zor olacak" dedi. 
     Maçtan önce, oyun içinde çabukluk ve zindeliği sahaya yansıtmalarının mümkün olmayacağını ve tempo değişikliklerini çok fazla sahaya yansıtamayacaklarını söylediğini hatırlatan Daum, "Haklı çıktım. Ancak ağır bir hazırlık dönemi sonunda bunu anlayışla karşılıyorum. Bu anlamda daha iyi olmalıyız" diye konuştu. 
     Çalışma hayatının son 10 yılının en yoğun ve en ağır hazırlık dönemini yaşadığını belirten Alman çalıştırıcı, bu dönemdeki özverili çalışmalarından dolayı oyuncularını tek tek kutlayabileceğini ifade etti. 
     Daum, takım ruhunun da oluştuğu bu ortamda iyi yolda olduklarını söyleyebileceğini vurguladı. 
     
     TRANSFER İSTEĞİ 
     Alman teknik adam, genç ve yetenekli, ancak sayısal olarak kısıtlı bir kadroları olduğunu kaydederek, yönetim kuruluyla bir transferin daha mümkün olup olmayacağı konusunda görüşme yapacağını açıkladı. 
     Daum, şöyle konuştu 
     "Yönetim kurulu ile takıma en azından bir takviye daha yapabilirmiyiz konusunu görüşeceğim. Devre arasına kadar olan maç trafiği yoğunluğunda sakatlıklar, cezalılar ve performans düşüklükleri yaşanabilir. Bu konularda yönetim kuruluyla aynı dili konuşarak karar vereceğiz. Onlarla büyük bir uyum içindeyiz. Bu takım içindeki huzuru dışarıdan birilerinin bozabileceğini tahmin etmiyorum." Alman teknik adam, takımında sadece 11 tane ilk 11 oyuncusunun değil, aynı kaliteye sahip 15-16 futbolcusunun bulunduğunu kaydetti. 
     İlk kez forma giyen yeni transfer Appiah’ın 58 dakikalık bir oyunla değerlendirilemeyeceğini belirten Daum, "Takıma uyumu, yüzde 100 hazır olması belli bir süreç alacaktır. Ancak bundan sonra onu 
     değerlendirebiliriz. Onun için şu an tek söyleyebileceğimiz Aramıza hoş geldin demektir" dedi. Daum, takımdan ayrı çalışmalarını sürdüren Anelka’nın önümüzdeki haftadan itibaren takımla çalışmalara başlayacağını vurgulayarak, "Gençlerbirliği maçından sonra takımdaki yerini alabileceğini tahmin ediyorum" diye konuştu. 
     
     MOYES DÜŞ KIRIKLIĞINA UĞRADIM 
     Everton Teknik Direktörü David Moyes ise Türkiye’de son iki yılın lig şampiyonu iyi bir takımla karşılaştıklarını, aldıkları sonuç ve sergiledikleri futbolla ilgili düş kırıklığına uğradığını söyledi. 
     Moyes, maçın başında istedikleri oyun anlayışını sergilediklerini, ancak skorun kesinlikle istediği gibi olmadığını kaydederek, "Şimdi hedefimiz ön eleme turunda Villarreal’i geçmek olacak. Sezon öncesi ilk maçımızdı, zor olacağını bekliyorduk. Fenerbahçe çok seyrettiğim bir takım değil, ancak bu akşam çok iyiydiler. Takımda da Tuncay, Aurelio ve Alex’i beğendim. Maçta duran toptan 3 gol yememeliydik" diye konuştu. 
     Bu arada, hakem Kamil Biricik’in karşılaşmanın 68. dakikasında, daha önce sarı kartı bulunan Arteta’ya değil, Cahill’e sarı kart gösterdiği öğrenildi. 
     
</TEXT>
</DOC>
