<DOC>
<DOCNO> 377948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/spor/axspo01.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekrarı yok bunun 
</HEADLINE>
<TEXT>


Beşiktaş Teknik Direktörü, Malmö ile telafisi olmayan maçlar oynayacaklarını söyledi, "Rakibimiz İsveç Şampiyonu olarak burada. Kurada, torbamızdaki en iyi takımdı. Onları eleyecek güçteyiz ama herkes en iyi performansını sahaya yansıtmalı" dedi 

SÜLEYMAN HATISARU 


UEFA Kupası'nda Malmö ile gruplara kalabilmek için mücadele verecek olan Beşiktaş'ta, Teknik Direktör Rıza Çalımbay, tur için temkinli konuştu. Güçlü rakibiyle tekrarı olmayan maçlar oynayacaklarını ifade eden Çalımbay, "Malmö maçının telafisi yok. Bu yüzden de işimizin bilincindeyiz. Mücadeleyi çift maç üzerinden düşünüyoruz. Sonuç burada da belli olabilir, deplasmanda da. Sadece tur atlayıp gruplara kalmak istiyoruz. Malmö kurada torbamızdaki en iyi takımdı. Şampiyonlar Ligi elemelerinden geldiler. İsveç Şampiyonu olarak burada. Biz onları eleyecek güçteyiz ama herkesin en iyi performansını sahaya yansıtması önemli" diye konuştu. 
Rıza hoca, Malmö karşısında yüzde 99 oynamayacak olan Ailton'un sezon başı antrenmanlarını tam yapmadığı için bu tür sakatlıklar yaşamasının normal olduğunu söyledi. 
Saha kapama cezasının çok ağır olduğunu da vurgulayan Rıza hoca, "Kesinlikle Tahkim'den dönecektir. Dönmezse de bizim için fark etmez. Tercihim Trabzon olur. Orada oynayabiliriz" yorumunu yaptı. 
Futbolu herkesin çok iyi bildiğini söyleyen Çalımbay şöyle devam etti 
"Benim bir akrabam var, futbolun 'F'sini bilmez ama bana takım çıkarıyor. Biz öyle bir iki mağlubiyetle görevi bırakacak değiliz. İsteyen istediği gibi eleştirebilir ama yapıcı olup ince eleyerek tenkit ederlerse daha iyi olur. 3 büyüklerdeki tek yerli antrenör benim. Bunu yaparak diğer yerli arkadaşların da önünü açmak ve yanımıza çekmek istiyorum. Yukarı çıktıkça birileri paçanızdan çekebiliyor. Eleştirebilirler problem yok. Ama kişisel olarak konuşulduğunda orada duracaklar." 

Ailton ve Adem şoku 

UEFA Kupası'nda perşembe günü Malmö'yü konuk edecek olan Beşiktaş, maçın hazırlıklarını dün İnönü Stadı'nda yaptı. Bu sezon ilk kez idman için stadı kullanan Siyah - Beyazlılar'da sakatlıkları süren Ailton ile Adem Dursun'un Avrupa mücadelesinde yer alamayacağı kesinleşti. 
Kulüp doktoru Yalçın Yavuzer, "Ailton, Malmö maçında oynamayacak. Kendisini Fenerbahçe derbisine yetiştirmek için yoğun tedavi uyguluyoruz. Ancak bu bile şüpheli. Adem'in ise ağrıları şiddetli. Bu oyuncu her iki maçta da görev yapamayacak" dedi. 
Cezalı Okan Buruk'a bu iki oyuncunun yokluğu da eklenince, Teknik Direktör Rıza Çalımbay'ın hesapları şaştı. Çalımbay, belindeki ağrıları geçen Sergen'in yanı sıra, Pancu'yu maç için özel olarak hazırlamaya başladı. Ayrıca son haftalarda 18 kişilik kadroya alınmayan İbrahim Üzülmez ile Rize'de tribüne çıkan Ali Tandoğan'ın Malmö maçında görev almaları gündeme geldi. 

Trilyonluk dava 

Beşiktaş Teknik Direktörü Rıza Çalımbay, NTV'de yayınlanan bir programda kendisi için "Beşiktaş'ı çalıştırmaya IQ'su yetmez" ifadesini kullanan eski hakem ve yorumcu Ahmet Çakar'a trilyonluk dava açtı. Bu sözlere oldukça sinirlenen tecrübeli hocanın, Çakar'ın yorumlarının hakaret içeriği taşıdığı düşüncesiyle, avukatlarına talimat verdiği belirtildi. Rıza Çalımbay'ın, davayı kazanması halinde alacağı parayı ise fakir çocuklara dağıtacağı öğrenildi. 

Kolombiyalı dayanışması 

Beşiktaşlı Cordoba ile Galatasaraylı Mondragon, Kolombiya'nın Türkiye Büyükelçisi Rosso Jose Serrano'nun dün akşam Swissotel'de verdiği yemekte buluştu. Geceye aileleriyle birlikte katılan ve Serrano tarafından Kolombiya'nın fahri büyükelçisi ilan edilen iki kaleci bundan onur duyduklarını ifade etti. 

Derbi tarihi değişebilir 

Beşiktaş'ın kaderi bugün belli oluyor. Tahkim Kurulu'na savunmasını gönderen ve verilen cezanın haksız, taraflı ve art niyetli olduğunu belirten Siyah - Beyazlılar'ın bu itirazı karara bağlanacak. Kurul, bir maçlık cezayı onayladığı taktirde Fenerbahçe ile pazar günü oynanacak derbi müsabakası İstanbul dışında tarafsız bir sahaya alınacak. Bu durumda en büyük adayın İzmir Atatürk Stadı olacağı ve maçın 19 Eylül Pazartesi gününe kaydırılabileceği öğrenildi. 

Malmö mağlup 

Siyah-Beyazlılar'ın UEFA Kupası 1. turundaki rakibi Malmö, dün lig maçında Djurgarden'e 2-0 boyun eğdi. Ev sahibi ekip, ilk yarıda Jonson ile Stenman'ın golleriyle sonuca gitti. Bu arada deplasmandaki yenilgi ile ligde ağır bir darbe alan Malmö, bugün İstanbul'a gelecek. Saat 14.10'da Atatürk Havalimanı'nda olması beklenen İsveç kafilesi, yarın İnönü Stadı'nda maçın son provasını yapacak. 


</TEXT>
</DOC>
