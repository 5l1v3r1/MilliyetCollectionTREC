<DOC>
<DOCNO> 367764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/spor/spo01.html </URL>
<DATE> 2005/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
En mutlu son 
</HEADLINE>
<TEXT>


Beşiktaş, Manchester United'ın Brezilyalı yıldızı Kleberson'u renklerine bağladı. Bir yılı opsiyonlu 4 senelik anlaşma sağlanan futbolcunun bonservisine 4 milyon dolar ödendi 


Beşiktaş, Kleberson'un işini bitirdi. Eşinin kararsız kalması nedeniyle Siyah - Beyazlılar'a bir türlü "Evet" demeyen Manchester United'ın Brezilyalı futbolcusu için müthiş bir operasyon düzenlendi. 
Oyuncunun menajeriyle birlikte eşini de İstanbul'a davet eden Beşiktaş Yönetimi, geçen perşembe günü "Bayan Kleberson"u Türkiye'ye getirdi ve İstanbul'u gezdirdi. Başkan Yıldırım Demirören ile Futbol Şube Sorumlusu Kıvanç Oktay, misafirleriyle bir yemek yedi ve ikna etmeyi başardı. 
Başkan Yıldırım Demirören, Kleberson ile bir yıllığı opsiyonlu olmak üzere toplam 4 senelik anlaşma yapıldığını, bugün İstanbul'da olacağını açıkladı. 
Kleberson'un bonservisi için İngiliz kulübüne 4 milyon dolar ödeneceği, oyuncunun da her sezon 1.6 milyon euro alacağı öğrenildi. 
Yıldız futbolcu için tüm hazırlıkları yapan Beşiktaş'ın, Kleberson'a 8 numaralı formayı vereceği ifade edildi. 

KLEBERSON KİMDİR 
Adı - Soyadı Jose Kleberson Pereira 
Doğum tarihi 19 Haziran 1979 
Boy 175 cm. 
Kilo 64 kg. 
Mevkii Defansif orta saha 


</TEXT>
</DOC>
