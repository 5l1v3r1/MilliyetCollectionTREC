<DOC>
<DOCNO> 377194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sonyas21.html </URL>
<DATE> 2005/09/09/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Hayvandan insana organ nakli çok yakında... 
</HEADLINE>
<TEXT>

     Bilimadamları, hayvandan insana organ naklinin çok yakında gerçek olabileceğini öne sürdüler. 
     Londra'daki Imperial College'dan doktor Anthony Warrens, İrlanda'nın başkenti Dublin'deki bir konferansta yaptığı konuşmada, ''Vücudun organı kabul etmemesi gibi olası bağışıklık sorunlarının büyük kısmının çok yakında çözülebileceğini ve bunun da bir türden diğerine organ nakli sürecinin çok yakında gerçekleşebileceği anlamına geleceğini'' ifade etti. 
     Warrens, her bağışlanan organa 5 kişinin ihtiyaç duyduğunun altını çizerek, farklı türler arasında organ naklinin en iyi çözüm olacağının düşünüldüğünü kaydetti. 
     Domuzlar, insanlarla yaklaşık aynı büyüklükte organlara ve benzer fizyolojiye sahip oldukları için organ naklinde muhtemel kaynak görülüyor. Bilimadamları, bunun için, insanlarda bağışıklık sistemine uygunluk gösterebilecek domuzları genetik yolla üretmeye çalışıyor. 
     Bilimadamları ayrıca, domuzlarda bulunan bazı virüslerin insanlara geçip geçmeyeceğini ya da bu virüslerin mutasyona uğrayıp yeni hastalıklara yol açıp açmayacağını bilmiyorlar. 
     ''Bunun, hayvandan insana organ naklinde başlıca endişe olduğunu'' da bildiren Warrens, ancak bu sorunun üstesinden gelinmesi için hayvandan insana organ nakli gibi iyi bir nedenleri bulunduğunu ifade etti. 
     Warrens, bir bilimadamının, bu konuda klinik deneylere başlama noktasına geldiğini de belirtti. 
     Ancak birçok bilimadamı, bu tür tehlikelerin üstesinden gelene kadar hayvandan insana organ naklinde moratoryum ilan edilmesi çağrısında bulunuyor. 
     
</TEXT>
</DOC>
