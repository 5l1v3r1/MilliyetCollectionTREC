<DOC>
<DOCNO> 387303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/soneko04.html </URL>
<DATE> 2005/10/17/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Şanlıurfa Çimento Fabrikası, Türkerler İnşaat'ın... 
</HEADLINE>
<TEXT>

     Tasarruf Mevduatı Sigorta Fonu'nun TMSF , Uzan Grubu varlıkları arasında yer alan Şanlıurfa Çimento Fabrikası'nın satışını gerçekleştirdi. 56 milyon dolar muhammen bedelli fabrikaya, ihalenin açık artırmasında en yüksek teklifi 158 milyon 500 bin dolar ile Türkerler İnş. Tur. Mad. A.Ş. verdi. 
     Sepetçiler Kasrı'nda yapılan ihalede, 56 milyon dolar muhammen bedelli fabrika satışa çıkarıldı. İhale için idari belgelerini teslim eden kuruluşlardan en yüksek teklif 122 milyon 500 bin dolarla Çimsa'dan geldi. 
     İhalede, Çimsa Çim. San. ve Tic. A.Ş'nin yanı sıra, 115 milyon 750 bin dolarla Heidelberg Çim. San. ve Tic. A.Ş, 115 milyon dolarla Türkerler İnş. Tur. Mad. A.Ş, 111 milyon 400 bin dolarla Limak Mad. Yapı Çim. San. ve Tic. A.Ş 110'ar milyon dolar ile Sanko Grubu'na bağlı Sanko Paz. İth. İhr. A.Ş ve Asko Tekstil San. ve Tic. Paz. A.Ş'den oluşan 6 şirket açık artırmaya hak kazandı. 
     Sanko ve Asko'nun teklif sıralamasında 5. sırayı aynı miktarda teklifle paylaşmaları nedeniyle açık artırmaya katılan şirket sayısı 6 oldu. 
     
     AÇIK ARTIRMA 122.5 MİLYON DOLARLA BAŞLADI 

     Açık artırma, yazılı teklif aşamasında Sabancı Grubu şirketi Çimsa'nın verdiği 122.5 milyon dolar üzerinden başladı. 
     ABD Doları cinsinden 250 bin dolarlık artırımlarla yapılan açık artırmada, bütün yatırımcılar, açık artırma sürecine katılarak fiyatı hızla yukarıya çektiler. 
     Alman HeidelbergCement tarafından TMSF'nin çimento fabrikaları ihaleleri öncesinde kurulan Heidelberg Çim. San ve Tic. A.Ş, açık artırmada Akçansa'daki ortağı Sabancı Grubu'nun şirketi Çimsa ile de karşı karşıya geldi. 
     Oldukça çekişmeli geçen açık artırma sürecinde Heidelberg 4, Çimsa 3, Limak 2 ve Türkerler ile Asko 1'er kez mola aldılar. 
     Açık artırmada son olarak Türkerler İnş. Tur. Mad. A.Ş temsilcilerinin sunduğu 158.5 milyon dolarlık teklifin üzerine çıkan olmadı. 
     Bu teklif, 56 milyon dolarlık muhammen bedelin yaklaşık 2.8 katını oluşturdu. 
     Teklif, Fon Kurulu'nun onayına sunulacak. 
     Türkerler İnşaat, merkezi Ankara'da bulunan ve 1973 yılından bu yana tanınmış giyim mağazası ile hizmet vermeye başlayan, inşaat, tekstil, dış ticaret ve bilgi teknolojileri alanında faaliyet gösteren Türkerler Şirketler Grubu'na ait bulunuyor. 
     
     KİMLER TEKLİF VERDİ 

     İhaleye, ''Kur İnş. Tic. ve San. A.Ş, Çimentaş İzmir Çim. Fab. T.A.Ş, Çimka Çim. San. Tic. A.Ş, Sanko Paz. İth. İhr. A.Ş, Asko Tekstil San. ve Tic. Paz A.Ş, BÇG Çimento İnş. San. ve Tic. A.Ş, K-L Çimento Yat. Mad. San. ve Tic. A.Ş, Limak Mad. Yapı Çim. San. ve Tic. A.Ş, Oci Çimento A.Ş, Kiler Alışveriş Hizm. Gıda San. ve Tic. A.Ş, Birçim Çim. ve Mad. San. ve Tic A.Ş, Kadoğlu Petrolculük Taş. Tic. San. İth. İhr. A.Ş, Tümad Mad. San. ve Tic. A.Ş, Çimsa Çim. San. ve Tic. A.Ş, Çetinkaya Çimento A.Ş, Modern Çimento San. ve Tic. A.Ş, Heidelberg Çim. San. ve Tic. A.Ş, Türkerler İnş. Tur. Mad. A.Ş''den oluşan 18 şirket katıldı. 

     
</TEXT>
</DOC>
