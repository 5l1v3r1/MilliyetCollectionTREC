<DOC>
<DOCNO> 372551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sontur01.html </URL>
<DATE> 2005/08/24/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Müdürü yakan alem CD'si 
</HEADLINE>
<TEXT>

     AA DHA 

Gaziantep Valisi Lütfullah Bilgin, Gaziantep Emniyet Müdür Yardımcısı Mazlum Kırmızı hakkındaki iddiaların soruşturulması için kendilerine ulaşan bilgi ve belgeleri toplayıp İçişleri Bakanlığı'ndan müfettiş talep ettiklerini söyledi. 
     Gaziantep Emniyet Müdürü Abdullah Bolcu da, yıllık iznini kullandığını belirttiği Mazlum Kırmızı hakkında öne sürülen çirkin iddialar sonrasında idari soruşturma başlattıklarını bildirdi. Bolcu, her insanın kiminle oturup kalktığını, kiminle arkadaşlık yaptığını iyi bilmesi gerektiğini ifade etti. 
     
     
     'İDDİALAR, KISMEN DOĞRU...' 

     Gaziantep Emniyet Müdür Yardımcısı Mazlum Kırmızı ise, "İddialar kısmen doğru. Ama bir bütünlük içinde düşünüldüğünde, ortada bir komplo olduğunu herkes biliyor" diye konuştu. 
     Bir hafta sonu iznini Gaziantep'te eczacılık yapan İ.K'nın bağevinde geçirdiğini söyleyen Mazlum Kırmızı, olayı şöyle anlattı 
     "Telefon ticareti yapan ve soyadını bilmediğim Ali adlı bir arkadaş beni telefonla aradı ve ortak arkadaşımız İ.K'nın bağevine gidip eğlenmeyi teklif etti. Bağevinde İ.K. ile Ali ve yine soyadını bilmediğim Faruk adlı arkadaşla birlikte olduk. Bu arada bağevinde, 2 de yabancı uyruklu kadın vardı. Biz bir süre bahçede oturduk. Bana çok sıcak bir duş almaz mısınız diye sordular. Ben de bu teklif üzerine duş aldım. Meğer, banyoya ve bahçeye kameralar kurularak, bana komplo hazırlanmış. Uğradığım bu komplo sonrasında emekli olmaya karar verdim, hakkımı mahkemelerde arayacağım." Kendisine komplo kurulmasını gerektirecek bir suçu ya da kabahati bulunmadığını ifade eden Mazlum Kırmızı, kendisine bu komployu Emniyet Müdür Vekili olduğu sırada, bir ihbar üzerine Ahlak Büro Amirliği'nden alıp polis karakolunda görevlendirdiği M.Ş. adlı polis memurunun hazırlatmış olabileceğini öne sürdü. 
     Mazlum Kırmızı, kendisine bu komployu kuranların ve olayı haber olarak yayımlayanların Yeni Türk Ceza Kanunu'na göre, çok ağır bir suç işlediklerini, yargıya başvurup ceza ve tazminat davaları açacağını bildirdi. 
     
     
     OLAY NASIL OLMUŞTU 

     CD’deki görüntülerde, Emniyet Müdürü’nün izinde olduğu dönemlerde bu göreve vekalet de eden M.K., hayat kadını oldukları anlaşılan iki Rus kadınla önce bir masada içki içiyor. Aynı masada, söz konusu bağ evinin sahipleri oldukları tahmin edilen kimlikleri belirlenemeyen iki erkek daha bulunuyor. Polis müdürü M.K., bu görüntülerin çekildiğinden habersiz gayet rahat davranıyor. İçkisini yudumlarken, koluyla kavradığı Rus kadını öpüyor. 
     CD’de daha sonra M.K.’nın Rus kadınlarıyla banyoda çekilmiş görüntüleri yer alıyor. Bu görüntülerde kadınlar Emniyet Müdür Yardımcısı’nı yıkıyor. Son bölümde ise kaset kaydı yapıldığını kadınlardan birisi görüyor ve M.K., Ne oluyor '' diye bağırıyor, bunun hemen ardından görüntü de burada sona eriyor. Bu durum tuzak şüphesini de gündeme getirdi. 
     Bu CD’nin Emniyete ulaşmasından sonra hakkında soruşturma başlatılan M.K.’nın yer aldığı görüntülerin, bu ayın ilk haftasında, akşam 21.00-23.00 saatleri arasında çekildiği belirlendi. Ancak, tam olarak nerede, ne zaman, kim tarafından çekildiği detaylı olarak araştırılıyor. 
     Gaziantep Emniyet Müdürü Abdullah Bolcu, kendisinin olmadığı dönemde vekilliğini yapan M.K. ile ilgili CD görüntüsünün incelemeye alındığını ve soruşturma başlatıldığını doğruladı. Bolcu, soruşturma devam ettiği için bir açıklama yapamayacağını, M.K.’nın halen izinde olduğunu söylemekle yetindi. 
     
     TERFİ ETTİRİLMEMİŞTİ 

     3 yıldan bu yana Gaziantep’te görev yapan ve bu yıl 1’inci sınıf emniyet müdürlüğüne terfi etmesi gerekirken bu terfiyi alamayan M.K., Çevik Kuvvet Şube Müdürlüğü, Hassas Bölgeleri Koruma Şube Müdürlüğü, Sivil Savunma Şube Müdürlüğü, Havaalanı Koruma Şube Müdürlüğü’nün yanı sıra, Karkamış ve Oğuzeli Emniyet Müdürlüğü’nden sorumlu emniyet müdür yardımcısı olarak görev yapıyor. 
     

     
</TEXT>
</DOC>
