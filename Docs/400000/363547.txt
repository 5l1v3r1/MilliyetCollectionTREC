<DOC>
<DOCNO> 363547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/guncel/gun04.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Soruşturma tartışması 
</HEADLINE>
<TEXT>


YÖK Rektör Aşkın için bizden izin alınmalı. Savcılık Soruşturma çete suçuna bakan mahkemece yürütüldüğü için izne gerek yok 

ANKARA Milliyet 

Van Başsavcılığı'nın ihbar üzerine başlattığı soruşturma kapsamında Yüzüncü Yıl Üniversitesi Rektörü Prof. Dr. Yücel Aşkın'ın ev ve bürosunda polisin arama yapması YÖK'ten sert tepki alırken, "Rektörlere soruşturma iznini kim verir " sorusunu da gündeme getirdi. 
YÖK'ün, Aşkın hakkında soruşturma yapılması için kendilerinden izin alınması gerektiğini bildiren yazısına yanıt vermeyen Başsavcılık yetkilileri, soruşturmanın çete suçlarına da bakan DGM'nin devamı olan 4. Ağır Ceza Mahkemesi'nce yürütüldüğü için izin alınmasının gerekli olmadığını söylediler. 
İçişleri Bakanı Abdülkadir Aksu da, "Ceza Usul Yasası değişti. Bu konuları savcılar yürütür" sözleriyle tartışmaya katıldı. Aksu, "Aramada siyasi amaç yok. Polis savcının talimatını yerine getirir. Hukuk dışı uygulama yok" diye konuştu. Milli Eğitim Bakanı Hüseyin Çelik de, aramalarla hükümetin ve bakanlığının ilgisi olmadığını açıklamıştı. 

Malvarlığına el konulsun talebi 

DHA 
Yüzüncü Yıl Üniversitesi Rektörü Aşkın'ın, 25 milyon dolarlık tıbbi cihaz alımı ihalesinde usulsüzlük yaptığı iddiasıyla hakkında başlatılan soruşturma kapsamında malvarlığına da el konulması istendi. Soruşturmayı yürüten Savcı Sezgin Kanmaz'ın talebi Başsavcılıkça incelemeye alındı. Bu arada, Aşkın'ın evinde yapılan aramada bulunan eserler de 9 Eylül Üniversitesi'nden çağrılan 2 profesör tarafından inceleniyor. Eserler arasında çok nadide parçaların yer aldığı kaydedildi. 


</TEXT>
</DOC>
