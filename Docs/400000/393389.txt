<DOC>
<DOCNO> 393389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko27.html </URL>
<DATE> 2005/11/09/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Ömer Sabancı Yabancı sermaye alanlarında promosyon yapılmalı 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, Türkiye'nin gelecek dönem ekonomik büyümesi açısından, yabancı sermaye yatırımlarının en fazla çekileceği faaliyet alanlarının belirlenerek, bu alanlarda aktif bir promosyon çalışması başlatılmasının son derece yerinde olacağını söyledi. 
     YASED'in düzenlediği ''Yabancı Yatırımların Yeni Gözdesi Fırsatlar Ülkesi Türkiye'' konulu konferansın bugünkü bölümünde, YASED'in tüm ilgili kuruluşlarla işbirliği halinde hazırladığı ''Türkiye'nin Yabancı Sermaye Stratejisi Çerçeve Raporu'' ele alındı. 
     Daha sonra düzenlenen ''Türkiye'nin Yabancı Sermaye Stratejisi'' konulu oturumda konuşan TÜSİAD Başkanı Ömer Sabancı, yabancı sermaye yatırımlarının gelecekte Türkiye ekonomisi açısından önemli bir dış kaynak olma olasılığının hayli yüksek olduğunu söyledi. 
     Sabancı, 2001'de yaşanan krizin belki de Türkiye'nin yaşadığı en önemli kriz olduğunu belirterek, Türkiye'nin artık hatalardan ders çıkarma gereğini gördüğünü, günü kurtarmak yerine yapısal sorunları çözmeye yönelik çalışmalar yaptığını kaydetti. 
     2005 yılının bir dönüm noktası olduğunu ifade eden Sabancı, AB ile müzakerelere başlama kararının 2006 ve sonrasında iş dünyası için çok radikal bir değişimi zorunlu kılacağını anlattı. 
     Sabancı, bu yeni ortamda yerli ve uluslararası sermayenin kıyasıya bir rekabet içine gireceğini kaydederek, hukukun üstünlüğünün olmazsa olmaz koşul olacağını söyledi. 
     Vergi reformunun da bir an önce yapılması gerektiğini vurgulayan Sabancı, yüksek vergi oranları ve kayıt dışılığın Türkiye'nin rekabetini olumsuz etkilediğini kaydetti. 
     Sabancı, ''Türkiye'nin gelecek dönem ekonomik büyümesi açısından yabancı sermaye yatırımlarının en fazla çekileceği faaliyet alanlarının belirlenerek, bu alanlarda aktif bir promosyon çalışmasının başlatılması son derece yerinde olacaktır'' dedi. 
     
     ÇERÇEVE RAPOR 
     Türkiye'nin Yabancı Sermaye Stratejisi Çerçeve Raporu hakkında katılımcılara bilgi veren YASED Başkanı Şaban Erdikler, raporla, doğrudan yabancı yatırımların Türkiye için önemini ortaya koymaya çalıştıklarını belirtti. 
     Erdikler, Türkiye'de mevcut yabancı kuruluşlardan da yararlanarak daha müreffeh bir ülke yaratılması için yapılması gerekenlerin belirlenmeye çalışıldığını kaydederek, Türkiye'nin yabancı sermaye çekme hedefinin 2005-2009 yılları arasında 10 milyar dolar, 2010-2014 yılları arasında ise 15 milyar dolar olduğunu söyledi. 
     Erdikler, 10 milyar dolarlık bir yabancı sermaye girişinin büyümede 2 puanlık bir etki yaratacağını kaydetti. 
     Türkiye'nin yabancı sermaye çekme açısından geç kaldığını vurgulayan Erdikler, ''Doğrudan yabancı sermaye getirilmesi konusunda çok geç kaldık. 18.4 trilyon dolarlık uluslararası sermaye hareketinden bizim aldığımız pay sadece 2 milyar dolar. Bu açıkçası övünülecek bir rakam değil'' dedi. 
     Erdikler, mevzuatın ve yatırım ortamını iyileştirme çalışmalarının arzu edilen yabancı sermayenin gelmesini sağlamadığına dikkati çekerek, Türkiye'nin potansiyelinin bunun çok daha iyisini yapabilecek güçte olduğunu söyledi. 
     Erdikler, Türkiye'nin doğrudan yabancı sermaye çekme stratejisinin temel ilkelerini, hukukun üstünlüğü ve etkin yönetim sağlanması, vergi reformunun bir an önce gerçekleştirilmesi, doğrudan Başbakanlığa bağlı özel sektörün de katılımıyla Yatırım Promosyon Ajansı'nın 2006 yılında kurulması, orta ve uzun vadede teknoloji yoğun yeni yatırımların hedeflenmesi ve doğrudan yabancı yatırım stratejisinde sektörel önceliklerin göz önünde bulundurulması olarak sıraladı. 
     
     ''TÜRKİYE'NİN YATIRIM PROMOSYON STRATEJİSİ VAR'' 
     Hazine Müsteşarı İbrahim Çanakcı da, YASED'in Yatırım Promosyon Ajansı kurulmasına ilişkin önerisiyle ilgili görüşünü açıklarken, bu konuda 2001 yılında Dünya Bankası ile bir çalışma yaparak rapor hazırladıklarını kaydetti. 
     Çanakcı, böyle bir yapının oluşturulmasında kamu ve özel sektör kuruluşlarının birtakım çekinceleri bulunduğu için yürürlüğe giremediğini anlattı. 
     Türkiye'nin aslında bir yatırım promosyon stratejisi bulunduğunu ifade eden Çanakcı, bu strateji çerçevesinde kısa vadeli hedefleri belirlediklerini, veri tabanı ve bilgi işlem altyapısını tamamladıklarını söyledi. 
     Çanakcı, 2001 yılında yaptıkları bu çalışma ile YASED'in önerdiği modelin bire bir örtüştüğünü belirterek, özel ve kamu sektörleri arasındaki mutabakat görüşmelerini desteklemeye hazır olduklarını kaydetti. 
     
</TEXT>
</DOC>
