<DOC>
<DOCNO> 376052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/soneko14.html </URL>
<DATE> 2005/09/06/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Sanayinin büyümeye katkısı azalıyor 
</HEADLINE>
<TEXT>

     Sanayi üretimi nisan-mayıs ve haziran aylarını kapsayan yılın ikinci üç aylık döneminde yüzde 3 oranında arttı. Yılın ilk yarısındaki üretim artışı ise yüzde 4.5 olarak gerçekleşti. Geçen yılın aynı dönemlerindeki yüksek üretim artışının baz etkisinden de kaynaklanan bu düşük oranlı üretim artışlarının GSMH büyümesine, yılın ikinci üç aylık dönemi için 1 puanın altında, yılın ilk altı ayı için de 1.3 puana yakın bir katkı sağlayacağı hesaplandı. 
     Devlet İstatistik Enstitüsü, bu yılın ikinci üç aylık dönemi ile ilk altı aylık dönemine ilişkin sanayi üretim endeksi sonuçlarını açıkladı. Buna göre geçen yılın ikinci üç aylık döneminde yüzde 16.2 olan sanayi üretim artış hızı bu yıl yüzde 3’te kaldı. Buna rağmen 1997 yılındaki ortalama üretim düzeyi 100 kabul edilerek oluşturulan ve üretim hacmini gösteren endeks 131.4’le rekor düzeye yükseldi. 
     Üretim artışının bu dönemde yüzde 3’te kalması geçen yılın aynı dönemindeki yüksek artışın baz etkisinden kaynaklandı. Söz konusu dönemde kamu sektörünün üretimi yüzde 6.9 oranında artarken özel sektör üretimi ise yüzde 2.1’le daha düşük oranda arttı. Ancak özel sektörün üretim 
     hacmi bu düşük artışa rağmen 144.7’yle rekor kırarken, kamu sektörünün üretim hackmi 96.6’yla 1997’deki ortalamaların altına indi. DİE bu yılın ikinci üç aylık dönemine ilişkin GSMH gelişmelerini 13 Eylül’de açıklayacak. Sanayi üretiminde aynı dönemde kaydedilen yüzde 3 oranındaki büyümenin GSMH artış hızına katkısının 1 puanın altında kalması ve toplam GSMH artışının da yüzde 5’in oldukça altında çıkması bekleniyor. Nisan-Haziran döneminde madencilik sektörünün üretimi kamuda yüzde 30.4 artarken özel sektörde yüzde 11.6 oranında azaldı. Toplam madencilik üretimi ise yüzde 16.6 oranında arttı. Aynı dönemde kamu imalat sanayi üretimi yüzde 4.4, özel sektör imalat sanayi üretimi yüzde 1.7 oranında büyürken toplamdaki artış ise yüzde 2.2 düzeyinde kaldı. Elektrik, gaz ve su sektörünün üretimi kamuda yüzde 3.8, özel sektörde yüzde 10.3, toplamda ise yüzde 7.2 oranında büyüme kaydetti. 
     
     İLK ALTI AYLIK SONUÇLAR 
     Sanayi üretimi bu yılın ilk altı aylık döneminde ise yüzde 4.5 oranında artış kaydetti. Bu dönemde kamu sektörünün üretiminde yüzde 3.9, özel sektörün üretiminde ise yüzde 4.6 oranında artış kaydedildi. Geçen yılın ilk altı ayında ise toplam sanayi üretiminde yüzde 13.5 oranında büyüme kaydedilmişti. Yılın ilk altı ayında sanayi üretiminde kaydedilen artışın aynı dönemdeki GSMH artışına 1.3 puana yakın bir katkı yaptığı hesaplandı. 
     Yılın ilk altı aylık döneminde özel sektörün madencilik üretiminde yüzde 13.6 oranında azlma, imalat sanayi üretiminde yüzde 4.5, elektrik, gaz ve su üretiminde yüzde 10 artış yaşandı. Bu dönemde kamu sektörünün madencilik 
     üretimi yüzde 36.3, elektrik gaz ve su sektörü üretimini yüzde 2.4 artarken, imalat sanayi üretiminde yüzde 1.4 azalış yaşandı. 
     Kamu ve özel sektör toplamında ise ilk altı aylık dönemde madencilik üretimi yüzde 20.3, imalat sanayi üretimi yüzde 3.7 ve elektrik, gaz ve su üretimi yüzde 6.4 artış kaydetti. 
     
     ALT SEKTÖRLER 
     İmalat sanayiinin alt sektörleri itibariyle yılın ilk altı aylık döneminde en yüksek üretim artışı yüzde 39.2’yle metal eşya sanayiinde yaşandı. Sektör içerisinde yüksek ağırlığa sahip alt sektörlerden taşıt araçlarında yüzde 10.9, gıdada yüzde 3.7, plastik ve kauçukta yüzde 18.3, ana 
     metal sanayiinde yüzde 4.6, kimyasal mkaddelerde yüzde 5.1 üretim artışı yaşandı. Buna karşılık tekstil imalatında yüzde 11.9, tütün ürünlerinde yüzde 1.2, giyim eşyasında yüzde 9, deride yüzde 24.3, kok kömürü ve rafine edilmiş petrol ürünleri imalatında yüzde 5.4 oranlarında üretim azalışı yaşandı. İlk altı ayda üretim mobildaya yüzde 24.8, taşıt araçları dışındaki ulaşım araçlarında yüzde 0.3, tıbbi hassas ve optik aletlerde yüzde 34.1, elektrikli makina ve cihazlarda yüzde 20.5, büro, muhasebe ve bilgi işlem makinalarında yüzde 2.3 artış kaydetti. 
     
</TEXT>
</DOC>
