<DOC>
<DOCNO> 367331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/soneko14.html </URL>
<DATE> 2005/08/05/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Irak'ın "alo"suna Türk damgası... 
</HEADLINE>
<TEXT>

     Pakistan, Azerbaycan, Arnavutluk ve Polonya'nın da aralarında bulunduğu 40'ı aşkın ülkeye telekomünikasyon hizmeti veren Telesis'in, Irak'ın haberleşmesine de ''Türk'' damgası vurmaya hazırlandığı bildirildi. 
     Telesis, telefon şebekesi yeniden yapılandırılan Irak'ın, telekomünikasyon sistemleri için çalışarak, eski nesil teknolojisine yeni sistemin haberleşme kabiliyetini kazandıracak. 
     Telesis Genel Müdür Yardımcısı Ömer Kara, AA muhabirine yaptığı açıklamada, bu yılın ilk çeyreğinde piyasa ''Stillink 2002''yi sürdüklerini anımsatarak, bu ürünün, farklı sinyalleşme ve protokolleri bulunan telefon şebekeleri arasında çevrim yaparak, şebekeler arasında geçiş sağladığını söyledi. 
     Cihazla, eski nesil telefon şebekelerine, yeni sinyalleşme kabiliyetinin kazandırıldığını kaydeden Kara, piyasaya kısa süre önce çıkmalarına rağmen, Polonya, Çek Cumhuriyeti, Bulgaristan, Gürcistan, Arjantin ve Venezuela'lı operatörlerden yoğun ilgi gördüklerini söyledi. 
     Irak'ta savaşın ardından yaşanan yeniden yapılanma sürecinin, telekomünikasyon altyapısı içinde gerçekleştiğini belirten Kara, Stillink 2002 sistemine bu ülkede de yüksek düzeyde talep bulunduğunu söyledi. 
     Kara, Irak'ın telekomünikasyon şebekelerinin yenilenmesi ihalesini alan uluslararası firmaların, ülkedeki eski ve yeni şebekeler arası uyumlaştırmanın yapılması için ürünlerini tercih ettiklerini, bu ülkede en az 3-4 bin kişinin Stillink 2002 cihazı üzerinden konuşacağını söyledi. 
     Kara, bu ürünün, devlet tekeli olan, ancak, telefon şebekelerini yenilemek isteyen ülkelerle, liberalleşmenin olduğu ve özel şirketlerin telefon lisansı aldığı ülkelerde kullanıldığını vurguladı. 
     
     HEDEFTE ABD PAZARI VAR 
     Kara, ürünün, Güney Amerika, Nijerya, Kuveyt ve Madagaskar'da da kullanılmaya başlanacağını, 2006'da sistemin 10-12 ülkede hizmet vereceğini belirtti. 
     Stillink 2002'nin satılmaya başlamasıyla ABD ve İngiltere pazarından pay alacaklarını kaydeden Kara, ''Ürünümüze güveniyoruz. Fiyat ve kalite avantajıyla, ABD pazarının yüzde 10'una hakim olmayı hedefliyoruz'' dedi. 
     Kara, ar-ge çalışmaları kapsamında, internetten ses iletimi sağlayan ürünler geliştirdiklerini de ifade etti. 
     
     HEDEFTE ABD PAZARI VAR 
     Kara, 1989 yılından bu yana ihracat yaptıklarını belirterek, 40 ülkede Telesis'in kurulu santralı olduğunu söyledi. 
     Avrupa'ya düzenli ihracat yaptıklarını ifade eden Kara, üretimlerinin üçte birini ihraç ettiklerini, dünyanın büyük ve orta kapasiteli telefon pazarlarının yüzde 25'ini ellerinde bulundurduklarını anlattı. 
     Kara, 1999 yılında Türk Telekom'a kablosuz telefon sistemleri yaptıklarını, kırsal kesimde 30 bin aboneye telefon hizmeti götürdüklerini belirterek, ''Telekomünikasyon konusunda bilgi birikimi ve tecrübemiz var. Özelleştirilmesinden sonra da Türk Telekom ile yeni teknoloji projeleri konusunda işbirliği yapmaya hazırız'' diye konuştu. 
     
</TEXT>
</DOC>
