<DOC>
<DOCNO> 386452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sontur22.html </URL>
<DATE> 2005/10/13/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Kuş gribi virüsü nerede ne kadar yaşar 
</HEADLINE>
<TEXT>

     Mersin Üniversitesi MEÜ Tıp Fakültesi Öğretim Üyesi Prof. Dr. Necdet Kuyucu, kuş gribi virüsünün, gübrede en az üç ay, suda 22 derecede 4 gün ve 0 derecede 30 günden fazla etkinliğini koruyabildiğini söyledi. 
     Prof. Dr. Kuyucu, kuş gribi virüsünün, kuşları ve seyrek olarak domuzları infekte ettiğini, infekte kuşların, virüsü tükürük, burun salgıları ve dışkılarıyla yaydıklarını hatırlatarak, şunları kaydetti 
     ''Duyarlı kuşların infekte nazal, solunumsal ve fekal materyalle temas etmesi sonucu infeksiyon yayılır. Virüs, hava yoluyla da yayılmakla birlikte, fekal-oral geçiş en önemlisidir. Patojenitesi yüksek virüsle ilgili çalışmaların sonuçlarına göre, kontamine gübrenin 1 gramı 1 milyon kuşu infekte etmeye yetecek miktarda virüs partikülü içermektedir. Patojenitesi yüksek kuş gribi virüsleri, çevrede özellikle düşük sıcaklıkta uzun süre etkinliğini koruyabilir. Virüs, gübrede en az üç ay, suda 22 derece sıcaklıkta 4 gün ve 0 derecede ise 30 günden fazla etkinliğini koruyabilir.'' Prof. Dr. Kuyucu, virüsün 56 derecede 3 saat, 60 derecede ise 30 dakikada etkinliğini yitirdiğini, formalin ve iyot bileşikleri gibi yaygın olarak kullanılan dezenfektanlara duyarlı olduğunu bildirdi. 
     Diğer infeksiyon hastalıklarında olduğu gibi en önemli ve uygun korunma önlemlerinden birisinin de dikkatli ve sık el yıkama olduğunu belirten Prof. Dr. Kuyucu, şunları kaydetti 
     ''Ellerin sabun ve su ya da susuz alkol temelli el antiseptikleri kullanılarak temizlenmesi derideki infeksiyöz olabilecek maddeleri uzaklaştırır ve hastalığın bulaşmasını önler. Çiğ kümes hayvanlarının işlenmesi sırasında genel hijyen kurallarına uyulması ve etlerin pişirilerek yenmesi riski azaltacaktır. Hasta kuşun yumurtası da infekte olabilir bu nedenle aynı önlemlerin yumurtalar için de alınması gerekir. Yumurtalar da mutlaka çok iyi pişirilerek tüketilmeli.'' 
     
</TEXT>
</DOC>
