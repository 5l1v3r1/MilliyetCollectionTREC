<DOC>
<DOCNO> 380605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonsiy12.html </URL>
<DATE> 2005/09/22/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Gökçek şerefiye vergisi istedi 
</HEADLINE>
<TEXT>

     Ankara Büyükşehir Belediye Başkanı Melih Gökçek, Maliye Bakanı Kemal Unakatın’dan belediyenin yaptığı çalışmalar sonucu değer kazanan bölgelerdeki mülklerin ilk satışından daha önce şerefiye vergisi olarak da bilinen yüzde 10 "değer artış vergisi" istedi. 
     Gökçek, Sheraton Oteli’nde gerçekleşen Vergi Şampiyonları Ödül Töreni toplantısı öncesinde Maliye Bakanı Unakıtan ve Ankara Ticaret Odası Başkanı Sinan Aygün’le ayaküstü sohbet etti. 
     Gökçek, belediyenin Gölbaşı, İncek gibi yerlerde yaptığı rekreasyon çalışmaları sonucu buradaki arsa ve bina fiyatlarının 100 milyardan 300 milyarlara çıktığını belirterek, "Bu değer artışı belediyenin orada yaptığı çalışmalardan kaynaklanmıştır. Dolayısıyla bu mülklerin ilk satışından belediyelere yüzde 10 pay aktarılması gerekir" dedi. 
     Buna tepki gösteren ATO Başkanı Aygün, zaten emlak vergisi adı altında bunun alındığını belirtti. Gökçek ise ikisinin farklı şeyler olduğunu, değer artış vergisinden kastın daha önce şerefiye vergisi olarak da bilinen uygulama olduğunu söyledi. Gökçek’in, "Ancak bunun için yasal düzenleme gerekiyor. Sayın Bakanımız da bu konuya olumlu bakıyor" demesi üzerine Unakıtan araya girerek, "Olumlu demeyelim de, Maliye Bakanları olumlu bakmaz, incelenebilir, değerlendirilebilir buluyorum" dedi. 
     
</TEXT>
</DOC>
