<DOC>
<DOCNO> 393291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/yazar/guclu.html </URL>
<DATE> 2005/11/09/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
AB için inek, öğrenciden önemli mi 
</HEADLINE>
<TEXT>


Ekonomi sayfalarımızda, Türk tarımının AB'ye hazırlık sürecine yönelik olarak ilginç bir yazı dizisi yayımlanıyor. Bugünkü bölümde, hayvanlarla ilgili çarpıcı veriler var. Bundan böyle hayvanların refahı çok önemli olacakmış. Mezbahalarda kesim öncesinde heyecanlanmalarına müsaade edilmeyecekmiş. 8 saatten uzun yolculuk için ise acil eylem planı hazırlanacakmış. Susayana su, acıkana yem verilecekmiş. Sürüklenerek kesime götürülmeyecek ve kurban bayramlarındaki vahşet görüntüleri son bulacakmış... 
Hepsi de çok önemli kararlar. Keşke bu sorunları AB dayatması olmadan, çok önceden çözebilseydik. 
Ama benim anlayamadığım, bu yufka yürekli Avrupalıların, insanlar için özellikle de öğrenciler için neden hiçbir kriter getirmedikleri. 
Örneğin şu konularda uyarıcı olabilirlerdi 
Sınıf mevcutları, çocukların sağlığı ve eğitim kalitesi açısından 40'ı geçmemeli. Eğitim ve öğretim, öyle yarım gün olmaz. Çocukların akademik, ruhsal ve fiziksel yeteneklerinin gelişmesi için tam gün öğretim şart. Üç beş sınıf bir arada eğitim olmaz. Birleştirilmiş sınıf uygulamasına bir an önce son verilmelidir. Öğretmenlik ciddi bir meslektir. Veterinerden, ziraatçıdan, iktisatçıdan, mühendisten öğretmen olmaz. Öğretmen yeterlilik sınavını aşamayan öğretmen olmamalı ve öğretmenler her beş yılda bir yeterliliklerini yeniden kanıtlamalıdır. Ezberci öğretime son verilmeli, öğrenciler, ÖSS ve OKS benzeri sınavlarda yarış atı gibi yarıştırılmamalıdır. ÖSS'de umut tacirliğine son verilmelidir. Taşımalı eğitim kaldırılmalıdır. Yaşam hakkından sonra en temel hak olan eğitim hakkından yararlanamayan çocuk kalmamalıdır. Öğrenim harcını ekonomik nedenlerle yatıramadığı için öğrencilerin kaydı silinmemelidir... 
Aslında bu kriterlere daha yüzlercesi eklenebilir. Ama ne onlar ne de biz bu konulara kafa yoruyoruz. 
Kuş gribiyle ilgili yayın bombardımanı sırasında bir öğrenci, "Tavukları kıskandım, bizim sorunlarımızla, onların onda biri kadar ilgilenilmiyor" demişti. Şimdi AB'nin hayvan haklarıyla ilgili kriterlerini okuduklarında eminim, yine onları kıskanacaklar... 
Hayvanların refahı için gösterilen çabaları alkışlıyoruz. Dileğimiz aynı çabaların insanlar için özellikle de çocuklar için gösterilmesi yönünde... 

AİHM'deki türban davası 
Avrupa İnsan Hakları Mahkemesi AİHM, yarın, türban konusuna son noktayı koyuyor. Hatırlanacağı gibi Leyla Şahin isimli bir öğrenci, üniversiteye alınmadığı için AİHM'de dava açmış, kaybetmiş ve bir üst mahkemeye başvurmuştu. 
İlk davadaki 7 yargıcın 7'si de, üniversitelerde türbanın yasaklanmasını, insan haklarına aykırı bir durum olarak görmedi. Tam aksine bu yasağın insan haklarını ihlal etmediğini ve konulan kurallara uyulması gerektiği vurgulandı. 
17 kişilik üst mahkemenin kararı ise yarın açıklanacak. Bu bir anlamda bundan sonraki davalar için de içtihat olacak. Yani bundan sonraki davalar ve alınacak kararlar için yol gösterici niteliği taşıyacak. 
Yarın alınacak karar ne yönde olur bilemiyoruz. Ama alt mahkeme kararının onaylanması şeklinde olacağını dile getirenler bir hayli fazla. Eğer, sonuç bu şekilde olursa Başbakan Erdoğan için çok kritik günler kapıda. 
AB konusundaki mücadelesini çok yakından izliyoruz. Türbana olan ilgisi de malum. Ne ondan vazgeçer ne de diğerinden. 
Yarınki karar eğer bir öncekinin devamı olursa ne olacak Başbakan gene üniversitelerde türban özgürlüğünden bahsedip, yasaları değiştireceğini söylemeye devam edecek mi Ederse bu ne anlama gelecek 
Özetin özeti Türbanı politika malzemesi yapanları zor günler bekliyor... 



</TEXT>
</DOC>
