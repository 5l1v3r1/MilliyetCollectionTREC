<DOC>
<DOCNO> 371850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/soneko19.html </URL>
<DATE> 2005/08/22/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Turkcell'den irancell açıklaması... 
</HEADLINE>
<TEXT>

     Turkcell İletişim Hizmetleri A.Ş., İrancell konusunda, İran'da ilgili bakanlıkla yapılan görüşmelerde, nihai lisans anlaşmasının konsorsiyum ortaklarına yakın bir zamanda sonuçlandırılmak üzere sunulacağının anlaşıldığını, bunun dışında ihalenin sonuçlandığı veya ödeme yapılması konusunda kendilerine iletilen herhangi bir bilgi bulunmadığını bildirdi. 
     Turkcell, basında yer alan habere ilişkin olarak Borsa Başkanlığı'nca istenen açıklamaya cevaben bir yazı gönderdi. 
     Açıklamada, basında yer alan haberlerde, Turkcell'in de içinde bulunduğu İrancell konsorsiyumunun, İran GSM lisansı sözleşmesini imzaladığı, lisansın İrancell konsorsiyumuna verildiği ve 4 Eylül 2005 tarihine kadar da şirketin payına düşen lisans bedelini ödemesi gerektiğinin belirtildiği kaydedildi. 
     Açıklamada, şunlar ifade edildi 
     ''Şirketimizin İran'da ilgili bakanlıkla yaptığı görüşmelerde, bakanlığın lisans anlaşması üzerinde çalıştığı ve nihai lisans anlaşmasının konsorsiyum ortaklarına yakın bir zamanda sonuçlandırılmak üzere sunulacağı anlaşılmaktadır. Bu konu dışında, ihalenin sonuçlandığı veya belirtilen tarihte ödeme yapılması hususunda şirketimize iletilen herhangi bir bilgi mevcut değildir. Konu ile ilgili çeşitli tarihlerde İMKB'ye yapılan özel durum açıklamalarında da belirtildiği gibi, şirketimiz İran piyasasına olan inancını sürdürmekte ve gerekli uygun koşulların sağlanması yönünde çalışmaları yürütmektedir.'' Açıklamada, bu kapsama, İran parlamento kararı çerçevesinde, şirket için İrancell konsorsiyumu içerisinde öngörülen yüzde 49'luk payı ile konsorsiyumun nihai ortaklık yapısının oluşturulmasının da dahil olduğu belirtildi. 
     Bu arada, Turkcell'den gelen açıklamanın ardından, İMKB'de kapatılan şirket hisselerinin sırası işleme açıldı. 
     
</TEXT>
</DOC>
