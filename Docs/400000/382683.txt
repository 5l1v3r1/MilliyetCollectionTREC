<DOC>
<DOCNO> 382683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonyas09.html </URL>
<DATE> 2005/09/29/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Türkiye nasıl bilgi toplumu olur İşte projeler... 
</HEADLINE>
<TEXT>

     Türk ve İngiliz uzmanlardan oluşan bir ekip, Abant'ta iki gün boyunca bir odaya kapanarak, Türkiye'nin bilgi toplumu olma yolunda yapması gerekenleri saptadı. 
     Başbakanlık, TÜBİTAK, DPT yetkilileri, öğretim üyeleri, milletvekili, noter ve uzmanlardan oluşan 35 kişilik Türk-İngiliz beyin fırtınası ekibi, ürettiği 22 projeyi, ''Bilgi Toplumuna Yolculuk e-Dönüşümün Sosyal Boyutları'' başlığıyla rapor haline getirdi. 
     Türkiye Zeka Vakfı, British Council ve İngiltere Müze Kütüphane ve Arşivler Konseyi MLA ile ortaklaşa yapılan çalışmada, Türkiye'nin önündeki e-dönüşüm sürecinin nasıl gelişeceği, toplumsal aktörlerin buna nasıl uyum sağlayacağı ve ne gibi roller üstleneceği konusu enine boyuna tartışılırken, 10 yıllık yol haritasında öncelikli hedef, eğitim ve herkesi bilgisayar sahibi kılıp internete ulaştırmak olarak belirlendi. 
     Türkiye'de yaşayanların yüzde 89'unun bilgisayar erişimi, yüzde 94'ünün ise internet aboneliği bulunmadığını saptayan uzman ekip, hazırladığı raporda, devlet ve özel sektörün yaptığı bütün işlemlerin 10 yıl içinde kademeli olarak elektronik ortama aktarılması gerektiğini belirterek, Türkiye'nin yapması gereken işleri tek tek sıraladı. 
     Uzman ekip tarafından hazırlanan raporda, Türkiye'nin hedeflediği ''Bilgi Toplumu'' idealinin hayata geçirilmesinde, sonuçları sorgulayacak, buradan sorunların tespitine ve olası çözüm yollarına ulaşacak, katılımcı-dayanışmacı tartışma platformlarına büyük rol düştüğü vurgulandı. 
     
     BİLGİ TOPLUMU İÇİN ÖNERİLER 
     Türk ve İngiliz uzman ekibi, hazırladığı raporda, Türkiye'nin bilgi toplumu yolcuğundaki kilometre taşlarını sıralayarak, öncelikle dar gelirli insanların alabileceği ucuz bilgisayar ve yazılımlar üretilmesinin alt gelir gruplarının internet ağlarına erişimi için halk kütüphaneleri, okullar, valilik ve dernek şubelerinde ücretsiz ''internet erişim noktaları'' açılmasının önemine işaret etti. Kamuya açık yerlerde internet bağlantılı ''bilgi köşkleri'' kurulması çağrısı yapılan raporda, Türkiye'nin e-dönüşüm hizmetlerine geçişinde, ''e-gezici memur ve ajanlardan oluşan timlerin'' görev alması KPSS'ye girip kazanmış, ancak bir kamu kurumuna yerleştirilememiş adaylar arasından seçilenlerin e-dönüşüm ajanları olarak eğitilmesi önerisi yapıldı. 
     Raporda, askerlik sırasında bilgisayar okuryazarlığı eğitimi verilmesi ve yedek subayların halka bilişim teknolojileri kursları vermesi önerisine işaret edilerek, eğitim müfredatına bilgisayar okuryazarlığının ders olarak konulması ve öğretmenlere bunun zorunlu hale getirilmesinin altı çizildi. 
     Okullardaki bilişim teknolojileri BT sınıflarının halka açılması hafta sonları ve okulların boş olduğu yaz döneminde halka ikişer haftalık bilgisayar okuryazarlığı ve bilişim teknolojileri kursları verilmesi önerisinde bulunulan raporda, velilerin, öğrencilerin eğitim ve öğrenimlerinin denetiminin de internet üzerinden sağlanmasına işaret edildi. 
     Beyin fırtınası ekibinin raporunda, işsizlerin yetenek envanterinin çıkarılması ve işe alınmada bilgisayar okuryazarlığının temel kriter haline getirilmesinin önemine dikkat çekilerek, atama ve yükseltme işlemlerinde ''BT'' kullanma yeteneğinin öncelikli teşvik unsuru olarak değerlendirilmeye alınması yabancı dil tazminatına paralel şekilde bilişim tazminatı ödenmesi çağrısı yapıldı. 
     Uzman ekip raporunda, yaşlı ve özürlülerin de e-devlet imkanlarından yararlanabilmesi için, gereksinim ve sorunların, ayaklarına kadar giden ''e-dönüşüm ajanları'' sayesinde tespit edilmesi çağrısı yaparak, sadece devlet hastanelerinin değil, üniversite hastanelerinin de veri tabanlarını birleştirmesi ve ulusal sağlık sistemi oluşturulması önerisinde bulundu. 
     
     RAPORDA DİKKAT ÇEKİCİ SAPTAMALAR 
     Raporda, özellikle, Türkiye'de gelir ve eğitim düzeyinin düşüklüğüne bağlı olarak, bilişim teknolojilerine sahip olma ve bu teknolojileri kullanma olanaklarının da düşük olmasına işaret edilerek, bilgisayar okuryazarlığının düşüklüğünün yanı sıra gençler arasında bilişim teknolojilerinin kullanılmasının toplumsal bir değer haline gelememesine dikkat çekildi. 
     E-Dönüşüm projelerinde yaşlı ve özürlü kesimlerin gereksinimlerinin dikkate alınmadığı belirtilen raporda, çalışanların iş yaşamına ilişkin değerlendirmelerin BT kullanım yetenekleriyle ilişkilendirilmemesinin, bireysel gelişim istekliliğini azaltmakta olduğuna işaret edildi. 
     Uzman ekibin raporunda ayrıca, gelir dağılımındaki eşitsizliğin, alt gelir gruplarını e-Dönüşüm sürecinin daha çok dışına atmakta olduğuna vurgu yapılarak, bilgilendirici, içerik yanında eğlendirici ve oyalayıcı içeriğin de bir gereksinim olduğu, ancak bu konuda içerik-sunum kalitesinin göz ardı edildiği kaydedildi. 
     Bilişim teknolojileri kullanımının artmasına koşut olarak aile içi iletişimin kopmakta olduğu da vurgulanan raporda, bilişim teknolojileri alanında ulusal içerik ve donanım üretiminin devlet tarafından desteklenmemesi nedeniyle, Türkiye'nin ulusal bilişim teknolojileri üretim yeteneğinin de zayıflamakta olduğu belirtildi. 
     
</TEXT>
</DOC>
