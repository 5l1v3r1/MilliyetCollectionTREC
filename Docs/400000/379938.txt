<DOC>
<DOCNO> 379938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/soneko15.html </URL>
<DATE> 2005/09/20/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Çeçen Holding Başkanı Galataport Projesi bir kiralamadır... 
</HEADLINE>
<TEXT>

     Hüseyin Tunçay 

Galataport ihalesinde 3 milyar 8.5 milyon avro ile 4.3 milyar dolar en yüksek teklifi veren Royal Caribbean Cruises önderliğindeki konsorsiyumun ortaklarından Çeçen Holding Yönetim Kurulu Başkanı İbrahim Çeçen, bu projenin, bir yap-işlet-devret YİD projesi olmaktan ziyade ''kiralama'' olduğunu bildirdi. 
     Çeçen, ''devlet atıl olan yerini, cebinden hiç para harcamadan birilerine yaptırıyor ve ayrıca yüksek kira elde ediyor'' dedi. 
     A.A muhabirinin sorularını yanıtlayan İbrahim Çeçen, projenin ayrıntılarının Türkiye Denizcilik İşletmeleri TDİ tarafından iki yıl evvel belirlenerek kesinleştiğini, tüm firmaların da tekliflerini buna göre hazırladığını vurguladı. 
     3 yıllık dönemde 300-400 milyon dolarlık yatırım öngördüklerini söyleyen Çeçen, bu rakamın yapılacak işler sırasında ortaya çıkacak güçlendirme veya benzeri işler nedeniyle değişebileceğine işaret etti. 
     
     DETAYLAR, İHALE ONAYININ ARDINDAN 
     İhalenin henüz onaylanmadığını, onay beklediklerini kaydeden Çeçen, onayın ardından konsorsiyum olarak detaylı bir açıklama yapacaklarını ifade etti. 
     Her ticari kuruluş gibi kar edeceklerini varsayarak bu ihaleye girdiklerini ve tekliflerini buna göre hazırladıklarını kaydeden Çeçen, proje kapsamında her biri 3 bin 500-4 bin turist alabilen 3 gemiyi, aynı anda alabilecek 3 liman yapılacağını belirtti. 
     
     YILDA 100 BİN ZENGİN TURİST 
     Çeçen, projenin hayata geçirilmesiyle birlikte, İstanbul'a yılda 80-100 bin zengin turist çekileceğini ve bunların dünyanın en çok para harcayan turistleri olduğunu kaydetti. 
     Yabancı sermayenin gelişinin, ülkenin ekonomik göstergelerinin bir sonucu olduğunu da söyleyen Çeçen, ''mülk devletin, isterse bu kadar geliri olan bir mülkü yeniden satabilir. Tarihi doku iyileştiriliyor. Gökdelen falan dikilmeyecek. Proje dışında bir şey yapmak mümkün değil'' diye konuştu. 
     
     ''BU ÖRNEK OLACAK'' 
     İbrahim Çeçen, bu projenin bir YİD projesi olmaktan ziyade kiralama olduğuna vurgu yaparken, ''devlet atıl olan yerini, cebinden hiç para harcamadan birilerine yaptırıyor ve ayrıca yüksek kira elde ediyor'' ifadesini kullandı. 
     Yatırım yapan kuruluşların vergi vereceğini ve istihdam yaratacağını da söyleyen Çeçen, ''Ben eminim ki çok kısa zamanda, bu modeli gören belediyeler, böyle tarihi dokusu önemli bölgeler, hepsi bu modelle kendini yenileyecekler. Şehir yeni bir hüviyet kazanacak. Devletin kasasından para çıkmadan yapılabilecek en iyi model budur'' dedi. 
     
     ÖDEME TAKVİMİ 
     İbrahim Çeçen'in verdiği bilgiye göre, ödemeler inşaat süresi olan 3 yılın bitiminden itibaren başlayacak. Yıllık başlangıçta KDV hariç 3 milyon dolar ödenecek. Taksit tutarı her yıl yüzde 10 artacak. Örneğin 4'üncü yılda 3.3 milyon dolar, 5'inci yılda 3.6 milyon dolar ödeme yapılacak. 
     Taksitler, yatırımın geri dönüşünden, yani 15'inci yıldan sonra yükselecek ve toplam 49 yılda ihale bedeli ödenecek. 
     
     KONSORSİYUMUN YAPISI 
     Öte yandan konsorsiyumda, Royal Caribbean Cruises yüzde 21, Global Yatırım Holding yüzde 21, Çeçen Holding IC Antbel Antalya Belek Turizm Yatırımları A.Ş yüzde 20, Limak İnşaat da yüzde 3 paya sahip bulunuyor. 
     Geriye kalan paylar ise Sasso Holding ve Triparty Miscellaneous LLC firmasına ait durumda. 
     Projede inşaatların Çeçen Holding ile Limak tarafından yapımı öngörülüyor. 
     Konsorsiyum üyeleri, ihalenin onayından sonra yeni bir şirket kuracak ve bu şirkette herkes kendi hissesi oranında yönetimde temsil edilecek. 
     
</TEXT>
</DOC>
