<DOC>
<DOCNO> 386909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/soneko02.html </URL>
<DATE> 2005/10/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Roche, Türkiye'ye 20 bin kutu grip ilacı daha gönderdi... 
</HEADLINE>
<TEXT>

     "Acil Yanıt Stoğu" adıyla Dünya Sağlık Örgütü’ne 3 milyon kutu grip ilacı bağışlayan Roche Grubu, kuş gribi nedeniyle Türkiye’ye daha önce gönderdiği 5 bin kutuya ek olarak 20 bin kutu grip ilacı daha gönderme kararı aldı. 
     Roche Grubu’ndan yapılan açıklamada, bağışlanan ilaç stokunun olası bir salgın durumunda ne şekilde ve ne zaman kullanılacağına ilişkin tüm karar verme yetkisinin Dünya Sağlık Örgütü’ne ait bulunduğu belirtildi. 
     Açıklamada Roche’un bazı kümes hayvanlarında H5N1 virüsüne rastlanmasının ardından 200 bin doza karşılık gelen 20 bin kutu grip ilacını Türkiye’ye gönderme kararı aldığı 
     bildirildi. İlaçların pandemi salgın sırasında, hayati risk taşıyan kişilere antiviral tedavi amacıyla kullanılacağı ifade edildi. Türkiye’de kuşlarda görülen bazı vakalar dışında hastalığın insanlara da geçtiğine ilişkin şimdiye değin herhangi bir kanıta rastlanmadığı belirtilen açıklamada, "Roche, kuş gribi ile ilgili olarak geçtiğimiz hafta da Sağlık Bakanlığı’na 5 bin kutu grip ilacı bağışlamıştı. Hükümetler tarafından stoklanmak amacıyla ulaşan her grip ilacı talebi Roche tarafından talep sırasına göre planlanıyor ve mümkün olan en kısa sürede hazırlanarak ilgili ülkeye sevk ediliyor" denildi. 

ANKA 
     
</TEXT>
</DOC>
