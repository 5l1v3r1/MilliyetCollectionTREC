<DOC>
<DOCNO> 384544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonspo07.html </URL>
<DATE> 2005/10/06/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Tuncay Şanlı, Schalke maçında sahada 
</HEADLINE>
<TEXT>

     Kayserispor karşılaşmasında sakatlanarak, yerini Nobre’ye bırakan ve PSV ile Konya müsabakalarında takımından ayrı kalan Tuncay, Schalke sınavıyla tekrar sahalara dönmeye hazırlanıyor. Teknik direktör Daum’un belirlediği özel program doğrultusunda çalışmalarını sürdüren genç yıldızın, Ankaragücü maçında rikse edilmeyeceği belirlendi. Alman hoca, sakatlığı tamamen geçmesine karşın, kendisine ligde değil de, daha çok önem verdiği Şampiyonlar Ligi’nde şans verecek. 
     
     Aklı Schalke’de 
     Konyaspor deplasmanından 3 puanla dönüp, ligde üst üste 6. galibiyetine imza atan takımını Ankaragücü karşılaşmasına hazırlamasına rağmen, Daum’un aklının 19 Ekim’de Kadıköy’de Schalke ile oynayacakları Şampiyonlar Ligi maçında olduğu belirlendi. İkinci tur için Alman ekibiyle oynayacakları iki maçtan 6 puanla çıkmayı planlayan tecrübeli teknik adam, bu nedenle Tuncay’ı özel olarak bu müsabakalara hazırlıyor. Daum’un, bu maçlara tek forvetle çıkmayı düşündüğü öğrenildi. 
     
</TEXT>
</DOC>
