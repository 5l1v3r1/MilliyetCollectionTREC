<DOC>
<DOCNO> 369075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonyas06.html </URL>
<DATE> 2005/08/11/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Sibirya 'kıyamet alametleri ..' 
</HEADLINE>
<TEXT>

     Batı Sibirya'yı kaplayan buzulların tarihte görülmemiş hızla erimekte olduğu, bunun da iklimin ısınmasını hızlandırabileceği bildirildi. 
     İngiliz New Scientist dergisinin haberine göre, bölgede incelemelerde bulunan bilimadamları, gezegenin bu en geniş donmuş bölgesinin, 11 bin yıl önce oluştuğundan beri ilk kez erimekte olduğunu belirledi. 
     Habere göre, yaklaşık bir milyon kilometrekarelik donmuş bölge erirken açığa çıkan milyarlarca ton metan gazı atmosferde birikecek, bu da yeryüzünde sera etkisi yaratabilecek. 
     Oxford üniversitesinden Judith Marquand başkanlığındaki araştırma ekibinin değerlendirmesine göre, Batı Sibirya buzullarının birkaç yıl önce erimeye başlaması geri dönüşü olmayan bir süreç ve yeryüzünün ısınmasıyla yakından bağlantılı. 
     İklim uzmanları da bu bulgudan kaygı duyduklarını belirterek, dünya ölçeğinde sıcaklık artışına ilişkin tahminlerin gözden geçirilmesi gerektiğine işaret ettiler. 
     Bir uzman, ''Bu tür doğal sistemler bozulmaya başladığında, ok yaydan çıkmış demektir. Hiçbir fren bunu durduramaz'' dedi. 
     2001 yılında yayınlanan ululsalararası iklim raporunda, dünyada sıcaklığın 2100 yılına kadar 1,4 ila 5,8 derece artacağının tahmin edildiği belirtilmişti. 
     
</TEXT>
</DOC>
