<DOC>
<DOCNO> 395977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/yasam/yas01.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eğildi ve gömüldü' 
</HEADLINE>
<TEXT>


Karadeniz'de petrol arayan sondaj platformlarının battığını doğrulayan Enerji Bakanlığı yetkilileri, 'Eğildi, gömüldü' dediler. Yetkililer, platformlara, 'kaynak yapıp düzelteceklerini' söylediler 

Ezelhan Üstünkaya 

CHP Adana Milletvekili Tacidar Seyhan'ın soru önergesiyle gündeme gelen "Türkiye Petrolleri Anonim Ortaklığı TPAO ile Madison Oil Ortak Doğalgaz Arama Projesi" kapsamında Batı Karadeniz'de kurulan Ayazlı 1, Ayazlı 2 ve Akkaya kuyularının sondaj platformlarının battığı yönündeki haberler, Enerji ve Tabii Kaynaklar Bakanlığı yetkilileri tarafından doğrulandı. 

Müsteşar teyit etti 
Seyhan, "Enerji Bakanlığı Müsteşarı, 'Eğildi eğildi, gömüldü ama eğilen yeri düzeltiriz' diyerek olayı teyit etti. 'Ne yapacaksınız ' diye sordum, 'Kaynak yaparız, düzeltiriz' yanıtını verdi. Halbuki mühendisler, sondaj yapma ihtimalinin kalmadığını belirtiyor. Burada siyasi istismar, görevi kötüye kullanma var. İdari sorumsuzluk örneği gösteriyorlar" dedi. 

'Platform yerinde yok' 
TPAO Genel Müdür Yardımcısı Murat Altıparmak ise batmanın söz konusu olmadığını söyleyerek, şöyle devam etti 
"Sondajlama çalışmaları devam ediyor. Denizdeki çalışmalar, teknik operasyonlar sırasında kazalar oluyor. Bu çalışmalar sırasında da sıkıntılar, kazalar oldu. Deniz tabanından çıkan boruda eğilme oldu. Kaybedilen rezerv yok. Telaşa gerek yok." 
Seyhan, Altıparmak'ın sadece eğilme olduğu yönündeki açıklamasına tepki göstererek, "Platformları açık denizde kontrol ettirdik. Hem TPAO'da çalışan arkadaşlar hem başka görevliler, yerine gidip baktı. Yerinde yok" diye konuştu. 
Seyhan, Madison Oil'in Türkiye'deki hisselerini satarak Türkiye'den ayrıldığı iddialarını anımsatarak, bakanlıktan yanıt isterken, "Devlet zararı nedir bilinmiyor. TPAO'da telaş var, gerçekler saklanıyor" şeklinde konuştu. 

Bermuda Şeytan Üçgeni uyarısı 

Çevre felaketi uyarısında da bulunan Seyhan, enkazın çıkarılması durumunda sondajdaki borulardan kaçak ihtimali olduğunu söyleyerek, "Dalgıçlarla inceleme yapılması gerekir. Batma sonrası kırılma, eğilme belirlenmeli. Dünyada benzer kazalarda gaz sızıntısından altı ay ile bir yıl arasında çevre felaketi başlamış" dedi. Seyhan, benzer kazaların yaşandığı bazı bölgelerde 50-60 yıl yerçekiminin etkilendiğini de ifade etti. TPAO uzmanlarının aktardığı, "denizin altından sızan gazlı petrolün, ısınarak havaya karışacağını, havadaki yerçekimini önemli derecede azaltabileceği" yönündeki iddianın gerçekleşmesi durumunda, Karadeniz'de Güney Amerika, Porto Riko ve ABD arasındaki alanda uçak, gemi kayıpları ile gündeme gelen Bermuda Şeytan Üçgeni benzeri bir alanın oluşabileceğine dikkat çekiliyor. 


</TEXT>
</DOC>
