<DOC>
<DOCNO> 380217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun32.html </URL>
<DATE> 2005/09/21/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Talabani Amerikan askerlerien ihtiyacımız var 
</HEADLINE>
<TEXT>

     Irak Devlet Başkanı Celal Talabani, ABD ve diğer ülkelerin devam eden askeri taahhütleri olmadan Irak devleti ve Irak toplumunun dönüşmesinin mümkün olmadığını belirterek, ''Irak halkının Amerikan askerlerine ihtiyacı var'' dedi. 
     Talabani, ABD'nin etkin gazetelerinden Wall Street Journal'da yayımlanan makalesinde, yeni kurulan Irak silahlı güçlerinin eğitilerek ve donatılarak antiterör kapasitesine sahip olmasının sağlanması için de yabancı güçlere ihtiyaç olduğunu kaydetti. Talabani, bu tür yardımların, ancak ABD ve müttefikleri tarafından sağlanabileceğine dikkat çekti. 
     Talabani, Washington'u son ziyareti sırasında, ABD Başkanı George Bush'un Irak'ta sürdürülebilir bir demokrasi ve terörizmle mücadele konusunda ABD'nin desteğini teyit ettiğini kaydetti. 
     Irak'tan asker çekme konusunda takvim belirlenmesine karşı olduklarını belirten Talabani, bunun teröristlere eylemleri için sadece biraz daha beklemeleri yönünde bir mesaj anlamına geleceğini ifade etti. 
     Mevcut hızla gidilmesi halinde Irak güvenlik güçlerinin, pek çok güvenlik görevini 2006 yılı sonunda yabancı güçlerden devralacak noktaya ulaşacağını kaydeden Talabani, Irak'ta yabancı güçlerin bulunmamasının, 35 yıl boyunca iç savaş yaşandığını iddia ettiği Irak'ı yeniden bir iç savaşa iteceğini belirtti. 
     Amerikan askeri güçlerinin Irak'ın ihtiyaç duyduğu caydırıcılık kapasitesini de sağladığını kaydeden Talabani, Irak'ın dış güvenliğinin tamamen ülkenin ABD ile ittifakı sayesinde sağlandığını ifade etti. 
     İsmini vermediği bazı komşu ülkeleri Irak'ta terörizmi desteklemekle suçlayan Talabani, ''Bugün Irak'ta Amerikan askeri varlığı olmasaydı, komşularımızın neler yapabileceğini sadece hayal ediyorum... Böyle bir durumda Irak, Ortadoğu ve küresel güvenlik için feci sonuçlar doğuracak, bir bölgesel savaş meydanına dönüşecekti'' iddiasında bulundu. 
     
</TEXT>
</DOC>
