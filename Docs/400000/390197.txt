<DOC>
<DOCNO> 390197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonspo03.html </URL>
<DATE> 2005/10/27/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Tigana yan çizdi, Toshack sesleri... 
</HEADLINE>
<TEXT>

     Yıldırım Demirören’in 3 yıllık prensip anlaşmasına vardığı Fransız çalıştırıcı Tigana, sözleşmenin ayrıntılarını görüşmek istedi... 
     
     Transfer tıkandı 
     Beşiktaş’ta Rıza Çalımbay’ın yerine kimin teknik direktörlüğe geleceği konusu yine netlik kazanmadı. Başkan Yıldırım Demirören ve Genel Sekreter Kenan Öner’in, Paris’te buluşup, 3 yıllık prensip anlaşmasına vardığı Jean Tigana sözleşmenin ayrıntılarını konuşmakta ısrarcı olunca sorun çıktı. Başkanın Konuyu yönetim ile görüştükten sonra net cevabımızı bildireceğiz'' demesi üzerine Fransız çalıştırıcı da kendisine detaylı bilgi verilmesini istedi. Ancak Demirören geri adım atmayınca transfer tıkandı. 
     
     Görüştüm ama...’ 
     Siyah-Beyazlılar bir yandan bu sorunu aşmaya çalışırken, Tigana da uluslararası Reuters Haber Ajansı’na yaptığı açıklamada Beşiktaş ile anlaştığı yolundaki haberleri yalanladı. Futboldan 2.5 yıldır uzak olan 50 yaşındaki teknik adam, Beşiktaş ile görüştüm. Ancak bu sadece bir fikir alışverişiydi ve devamı gelmedi. Kesinlikle herhangi bir anlaşma olmadı. Şu anda zaten başımda yeterince problem var. Öncelikle kafamın rahat olabilmesi için onları çözmem gerekiyor'' diye konuştu. 
     
     Toshack baskısı 
     Jean Tigana’da yaşanan problem yüzünden gözler John Benjamin Toshack’a çevrildi. Galli çalıştırıcı önceki gün Beşiktaş yönetimini arayarak, gelmek istediğini bildirmişti. Taraftarın da büyük sempati beslediği Toshack için idareciler ve camianın önde gelen isimlerinin Başkan Yıldırım Demirören’e baskı yaptığı bildirildi. Deneyimli teknik adamın, Beşiktaş’ın yapısını iyi bilip, kulübü tanımasının büyük avantaj yaratacağı kaydedildi. Bu arada hoca sorununun yarına kadar kesinlikle çözüleceği ifade edildi. 
     
     Troussier Fas’a gitti 
     Beşiktaş’ın teknik direktörlük için düşündüğü adaylar bir bir eleniyor. Fransız çalıştırıcı Phillippe Troussier, Fas Milli Takımı ile anlaştı. Yunanistan’dan ayrılması gündemde olan Otto Rehhagel’in ise kamuoyundan gelen yoğun baskı nedeniyle görevinin başında devam edeceği ifade edildi. Yunan Futbol Federasyonu Başkanı Gagatzis, taraftarlardan medyaya herkesin Alman teknik adamın kalmasını istediği ve Rehhagel’in de 2008 Avrupa Şampiyonası’na kadar takımın başında kalmasını umut ettiklerini söyledi. 
     
</TEXT>
</DOC>
