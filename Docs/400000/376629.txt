<DOC>
<DOCNO> 376629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/yazar/civaoglu.html </URL>
<DATE> 2005/09/08/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Prens 
</HEADLINE>
<TEXT>


Machiavelli, bütün zamanlar için geçerli siyasetin anahtarlarını, PRENS İl Principe 1513 adlı kitabında sunar. "Siyasi gücün elde edilmesi ve devam ettirilmesi" üzerine bir "tez"dir bu. 
Pratik politikayı yeğleyerek etik standartlardan uzaklaştığı için eleştirilmiştir. Ancak, "başarılı yönetim" için -her devirde geçerli olan- akılcı çözümler önermiştir. 
Ve en önemlisi... Bu yapıtın "iç karışıklıklarla dalgalanan İtalya yarımadasında siyasi birliği sağlamak yönünde pragmatik ama yurtsever bir girişim" olarak tanımlanmasıdır. 
................... 
Türkiye, böyle bir karışıklığın içine çekilme tezg hı ile karşı karşıya. 
PKK, intifada özentisi yöntemlerle Türkiye kentlerinde çatışmalar çıkarmakta. 
Bu ülkenin sosyal dokusunu, çiçek bozuğu geçirmişçesine delik deşik yapmayı hedefliyor. 
Onların karşısında "Kızılelmacılar" bu manzarayı fırsat görerek "linç" girişimleriyle sosyal dokuyu kundaklıyorlar. 
Bu kanlı oyunun aktörlerine bir de "hilafetçi dinciler" katıldı. 
Onlar da cami avlularında yakmaya başladıkları ateşleri Türkiye'ye yaymanın provalarını yaşıyorlar. 
................... 
Shakespeare, "Dünya büyük bir sahnedir" demişti. 
Türkiye sahnesindeki bu oyuna ve aktörlerine bakarak... 
1 "Parçalanma sendromu" tanıları değilse de kuşkuları yoğunlaşır. 
2 3 Ekim öncesi AB'deki Türkiye karşıtlarına "Bu belalı coğrafyayı mı içimize alacağız " sorusunun gerekçesi verilmiş olur. 
..................... 
PRENS'in sayfalarından bazı satırlar yansıtalım... Belki yararlı olur. 
Çünkü... Türkiye, "Soğukkanlı olalım... Aman oyuna gelmeyelim" sloganını döne döne tekrarlıyor. 
Ama bu sürekli "savunma" oynamaktır. Oysa... Devlet "inisiyatifi" ele almalıdır. 
Anımsayalım... 
PKK'ya karşı dağlarda savaşın ilk yıllarında, güvenlik güçleri gündüz, eylem noktalarında takip yapar, gece, karakollarına, kışlalarına kapanırdı. 
PKK kışın mağaralarına çekilir, ilkbaharla birlikte bütün yaz eylem koyardı. Güvenlik güçleri de, onları yakalamak için ilkbaharı beklerdi. 
Ne zaman ki... Güvenlik güçleri eylemin konulmasını beklemeden gece-gündüz 24 saat bu eşkıyanın peşine düştü ve kışın en zorlu koşullarında dağların doruklarında PKK'nın tepesine bindi, işte kırsalda o zaman üstünlük devletin eline geçmişti. 
Şimdi kentlerde stratejik savaşım eksikliği seziliyor. 
Kentleri karıştırmak isteyen PKK'lısı, Kızılelmacısı, dincisi inisiyatif almış durumda. 
Bu roller taraf değiştirmeli. Devlet, "proaktif" olmalı. 
İstihbaratıyla, önceden güvenlik önlemleriyle, potansiyel girişimleri bertaraf etmesiyle devlet egemenliğini vurgulamalı. 
................... 
İşte PRENS'ten o günün söylemiyle öğütler... 
"Korku yerine sevgi uyandırmak mı... Yoksa sevgi yerine korku uyandırmak mı " Machiavelli bu sorudan sonra "Belki her ikisini de" cevabını veriyor ama ekliyor 
"Sevgi ve korku nadiren birlikte bulunacağı için, birini seçmemiz gerekirse, korku yaratmak, sevgi uyandırmaktan çok daha güvenlidir." 
Ve uyarıyor 
"Yine de bir prens, korku uyandırırken öyle bir davranmalıdır ki, sevgi kazanmasa bile nefretten kaçınabilsin.......... Çünkü... Korku yaratıldığı halde nefret uyandırılmayabilir." 
.................... 
"Prens", burada "devlet" yerine kullanılmıştır. 
"Sevgi", demokrasinin kurallar dışına çıkan ve sistemin temel yapısını, bütünlüğünü tehdit eden odaklara karşı, sessiz ve sanki çaresiz... Egemenlik zırhı delinmiş devlet yönetiminde "abartılmış hoşgörü" diye çevrilebilir. 
"Korku", hukuk devletinin "caydırıcı ve yaptırıcı" gücüdür. 
Önemli olan, Machiavelli'nin söylemiyle, "çok yumuşak davranarak olayları gidişatlarına bırakan ve kan dökülmesine göz yuman" devlet yerine, kendi gücünü "proaktif" olarak vurgulamaktır, saygınlığını sürdürmektir... Ama asla "zalim" olmadan, kitlelerde "nefret" uyandırmadan... 



</TEXT>
</DOC>
