<DOC>
<DOCNO> 367334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/soneko17.html </URL>
<DATE> 2005/08/05/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Hayvan hastalıklarında vahim durum... 
</HEADLINE>
<TEXT>

     
     Fatma Coşkunoğlu 


     Hayvan hastalıkları açısından vahim bir durum sergileyen Türkiye'de yılın ilk yarısında, 116 kuduz, 51 şarbon, 300'e yakın şap, 74 sığır tüberkülozu 84 koyun vebası, 84 sığır brusellozu mihrakı belirlendi. 
     Yaklaşık 10 milyon büyükbaş, 32 milyon küçükbaş hayvan varlığı olan Türkiye'nin hayvan hastalıkları ile mücadele için bu yılki bütçesinde, sadece 17 milyon YTL ödenek var. 
     Bütçe kaynaklarının yetersizliği nedeniyle, şarbon, kuduz, tüberküloz, brusella gibi hayvanlardan insana geçen çok sayıda hastalık ile etkili mücadele yapılamıyor. 
     A.A muhabirinin Tarım ve Köyişleri Bakanlığı yetkililerinden edindiği bilgiye göre, hayvan hastalıkları ile etkili mücadele yapılamaması, sadece ekonomik kayba neden olmuyor, insan sağlığı açısından da önemli risk oluşturuyor. İhbarı zorunlu olan 33 tane hayvan hastalığından 9'u, değişik yollarla insana bulaşıyor veya insanda hastalık yapıyor. Şarbon, kuduz, tüberküloz, brusella gibi hayvanlardan insana geçen çok sayıda hastalık olduğu ve Türkiye'de hayvan kesimlerinin ortalama yüzde 50'sinin kayıtdışı-kaçak yapıldığı dikkate alınırsa, hayvan hastalıklarından kaynaklanan riskin boyutları ortaya çıkıyor. 
     Verilen bilgiye göre, bütçede hayvan hastalıkları ile mücadele için ayrılan 17 milyon YTL'lik ödeneğin 6-7 milyon YTL'si AB ile ortak yürütülen veterinerlik uyum projesinin yerli katkısı için kullanılıyor. Dolayısıyla yaklaşık 10 milyon YTL'lik kaynağın, Türkiye'de başta şap olmak üzere, tüberküloz, brusella, antraks şarbon gibi hayvan hastalıkları ile mücadele için yeterli olmadığı, bu paranın aşılama çalışmaları için kullanılan mazot giderlerini bile çoğu zaman karşılamadığı belirtiliyor. 
     Bakanlık yetkilileri, 1998'deki tarama sonuçlarına göre, sadece şap hastalığı ile etkili mücadele için 1998 değerleri ile 250 milyon YTL'lik kaynak gerektiğine işaret ederken, kaynak yetersizliği nedeniyle, hasta hayvanların itlafı yoluyla yapılması gereken bir çok hastalıkla mücadelenin yapılamadığını vurguladılar. AB'de şap tespit edilen işletmedeki bütün hayvanlar ve ürünleri imha edilirken, Türkiye'de sadece aşılama çalışması yapılıyor. Tüberküloz hastalığında da geniş bir tarama yapılıp hasta hayvanların öldürülmesi gerekiyor. Ancak, kaynak olmadığı için, sadece mezbahaneye kesime gelen hayvanlarda tüberküloz belirlenirse, hayvanın geldiği işletmeye ulaşılarak aşılama-tedavi yapılıyor. 
     Türkiye'nin AB'ye entegre olmasının, başta şap olmak üzere birçok hayvan hastalığından ari olmasına bağlı olduğunu vurgulayan yetkililer, hastalıklarla mücadele için ayrılan bütçenin en az 10 kat artırılması ve uzun vadeli mücadele programları yapılması gerektiğini kaydettiler. 
     
     İMHA EDİLMESİ GEREKEN HAYVANLARIN ETİ YENİYOR 
     Bakanlık yetkililerinin verdiği bilgiye göre, mücadele kapsamında bulunan 33 tane ihbarı mecburi hastalıktan 9 hayvan hastalığı, değişik yollarla insana bulaşıyor. 
     Özellikle insanların eğitimsizliği, tüberküloz, şarbon gibi hastalıklar daha fazla risk oluşturuyor. Mikrobu biyolojik bir silah olarak da kullanılan şarbon antraks hastalığı yayla döneminde artıyor. Şarbon mikrobu hava ile temas edince dayanıklı hale geliyor ve form değiştiriyor. Doğada 40 yıl etkili olabiliyor. Bu nedenle şarbon teşhisi konan hayvanların mutlaka imha edilmesi, bulaşıcılığın önlenecek şekilde gömülmesi gerekiyor. Ancak, Türkiye'de insanlar hasta hayvanları kesip etini yediği için ağır sağlık sorunları çıkıyor. Şarbon tespitinde çevre aşılama yapılıyor ve karantina uygulanıyor. 
     
     HASTALIK MİHRAKLARI 
     Bakanlık verilerine göre, yılın ilk yarısında 116 mihrakta kuduz, 51 mihrakta şarbon, 300'e yakın mihrakta şap, 74 mihrakta sığır tüberkülozu 84 mihrakta koyun vebası, 84 mihrakta sığır brusellozu belirlendi. 
     Verilere gere, belirlenen 116 kuduz mihrakından 104'ü, 51 şarbon mihrakından 19'u, 84 sığır brusellozu mihrakından 75'i, 74 sığır tüberkülozu mihrakından 46'sı, 300'e yakın şap mihrakından 127'si, 84 koyun-keçi vebası mihrakından 11'i aktif durumda. Buralarda hastalıkla ilgili önlemler devam ediyor. 
     
     GÖRÜNÜRDE İYİLEŞME 
     Söz gelimi, sığır tüberkülozu görülen mihrak sayısı, 2000 yılında 509 iken, geçen yıl bu sayı 209'a indi. Ancak, hastalıktan ari işletmeler dışında, tüberküloz ile sadece mezbahalara gelen hayvanlarda tespit edilirse, geriye dönük olarak mücadele ediliyor. Hayvanın alındığı işletmeye gidilerek işletmedeki veya sürüdeki hayvanlar aşılanıyor. Türkiye'de hayvan kesiminin çoğu kaçak olduğu için, tüberküloz tespitlerinin azaldığı yönündeki tespitler fazla anlamlı bulunmuyor. 
     Tüberkülozlu hayvanın etinin ya imha edilmesi ya da sadece kavurma yapılarak tüketilmesi, işletmedeki tüm hayvanların da kontrol edilmesi gerekiyor. 
     Bakanlık kayıtlarına göre, son 5 yılda, sığır brüsellozu tespit edilen mihrak sayısı 472'den 202'ye, koyun-keçi vebası PPR tespit edilen mihrak sayısı 529'dan 173'e, şap tespit edilen mihrak sayısı 3 binlerden 500'lere, kuduz görülen mihrak sayısı 1400'lerden 300'ün altına, şarbon görülen mihrak sayısı da 722'den 187'ye indi. 
     Hayvan hastalıkları ile ilgili tespitlerde geçmiş yıllara göre önemli azalma olmasına karşın, Türkiye'de hayvan sayıları ve kayıtları kesin olmaması, ayrıca hayvan kesimlerinin ortalama yüzde 50'sinin kayıtdışı veya kaçak olması nedeniyle, hayvan hastalıkları hakkındaki tespitlerin de çok gerçekçi olmadığı belirtiliyor. Aynı nedenlerle, bakanlık tarafından tespit edilen hayvan hastalıklarındaki azalmanın, her ne kadar durumda iyileşmeyi gösterse de sorunun çözümü açısından yeterli olmadığı kaydediliyor. 
     Verilen bilgiye göre, ihbarı mecburi hayvan hastalıkları şöyle 
     ''Sığır vebası, şap, sığır tüberkülozu X , sığır brusellozu X , sığırların süngerimsi beyin hastalığı BSE-x , infectious bovine rhinotracheitis IBR , anthrax şarbon-x , kuduz x , koyun-keçi çiçeği, koyun ve keçi brusellozu x , koyun ve keçi vebası PPR , mavidil, at vebası, ruam mankafa-x , durin at frengisi , atların enfeksiyöz anemisi, veziküler stomatitis bulaşıcı stomatitis , equine encephalomyelitis x , tavuk vebası avian influenza , newcastle yalancı tavuk vebası , pullorum, kanatlı tifosu tavuk tifosu , arıların amerikan yavru çürüklüğü, varroa, balıkların enfeksiyöz hematopoietik nekrozisi IHN , rift vadisi humması, scrapie, kedilerin süngerimsi beyin hastalığı FSE , trichinosis x , bonamiosis, marteiliosis, spring viraemia of carp SVC , viral hemorajik septisemi VHS , infectious pancreatic nekrosis IPN , bakterial kidney disease BKD , crayfish plague kerevit vebası , kırım-kongo hemorajik ateşi KKHA-x .'' x İnsanlara bulaşır. 
     
</TEXT>
</DOC>
