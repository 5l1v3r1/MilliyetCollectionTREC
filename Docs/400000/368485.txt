<DOC>
<DOCNO> 368485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/ekonomi/eko01.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz geliri olan emekli de emlak vergisi vermeyecek 
</HEADLINE>
<TEXT>


Maliye, 200 metrekareden küçük ve tek ev sahibi emeklinin emlak vergisinden muaf tutulmasında, faiz geliri sınırının yıllık 14 bin YTL olduğunu açıkladı 

ANKARA Milliyet 

Maliye'nin emekli aylığından başka geliri olmayanların sahip oldukları tek ev için emlak vergisinden muaf tutulmalarında faiz gelirine ilişkin sınırı yıllık 14 bin YTL olarak belirleyen tebliği yürürlüğe girdi. Tebliğe göre, sıfır emlak vergisi hakkına sahip olan kişilerin bir mesken üzerinde hisse sahibi olmaları halinde hisse sahibi oldukları kısım için muafiyet uygulanabilecek. 
Emekliler aylıkları dışında başka gelirleri bulunması durumunda sahip oldukları 200 metrekareyi geçmeyen evler için sıfır vergi olanağından yararlanamayacaklar. 
Yapılan düzenlemeyle emlak vergisi indiriminden yararlanılan bir önceki yılda geçerli olan gelir vergisinin ikinci diliminde yer alan tutarı geçmeyen her türlü menkul sermaye iradı geliri, indirimli bina vergisi oranından yararlanmaya engel oluşturmayacak gelir kapsamına alındı. Maliye Bakanlığı, düzenlemenin 14 milyar lirayı aşmayan faiz gelirlerini kapsadığını açıklamıştı. 
Gaziler ile şehitlerin dul ve yetimleri ise, herhangi bir faaliyet ya da gelir sahibi olup olmamalarına bakılmaksızın her durumda sıfır emlak vergisi uygulamasından yararlandırılacaklar. 

Emekli maaşına vergi iadesi düzenlemesi AHMET ERHAN ÇELİK Ankara 
Maliye, emekli, malül, dul ve yetimler için özel "Vergi İadesi Tebliği" hazırladı. Resmi Gazete'de yayımlanan tebliğe göre emekli, maluliyet, dul ve yetim aylığı alanlar ile ilk defa bu aylıkları almaya hak kazananlar, avans ödeme aylarından en az bir ay önce sosyal güvenlik kurumlarına dilekçeyle başvurarak, vergi iadesi avans ödemelerini istemediklerini bildirecek. 
Tebliğ ile getirilen yeni imkanların detayları şöyle 
Yıl içerisinde ödenen vergi iadesi avans ödemelerinin, hak sahibinin ocak ayında vereceği vergi iade bildirimi üzerinden mahsup edilmesi uygulaması devam edilecek. Eski uygulamada hak sahibi üçer aylık dönemler itibariyle yılsonunda alacağı yüzde 5 oranındaki vergi iadesinin yüzde 4'lük kısmını peşin olarak alıyordu. Vergi iadesi avans ödenmemesi talebinde bulunanlar bu tercihlerinden 1 yıl geçmedikçe vazgeçemeyecek. Emekli ikramiyeleriyle birlikte ödenen kıst aylık ödemelerine de emekli ikramiyesiyle ilgilendirilmeksizin ilgili dönem geliri kabul edilerek avans ödemesi uygulaması getirildi. Daha önce, kıst aylık ödemelerinin avans ödemesine konu edilmeyeceği belirtilerek, bu ödemelerin tahakkukun yapıldığı üçer aylık dönemin geliri kabul edilerek, vergi iadesinin ödenmesine devam edileceği açıklanmıştı. 


</TEXT>
</DOC>
