<DOC>
<DOCNO> 361816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/spor/spo04.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Trabzon 4-1 
</HEADLINE>
<TEXT>


Bordo-Mavililer, İsviçre kampının son hazırlık maçında Katar'ı yenerken güzel futbolunu 4 golle süsledi, farklı galibiyeti Celalettin, Yattara, ve Szymkowiak'ın 2 sayıları getirdi 


Trabzonspor, İsviçre kampının 5. ve son hazırlık maçında Katar Milli Takımı'nı farklı devirdi 4-1 
Rakibi karşısında tempolu ve etkili bir futbol ortaya koyan Bordo - Mavili ekip Gökdeniz, Hüseyin, Fatih Tekke ve Erdinç'ten yoksun kadrosu ile mücadele etti. 
21. dakikada Celalettin Trabzonspor'u 1-0 öne geçirdi. Katar bu gole 41'de Ali Qassim ile karşılık verince devre 1-1 kapandı. 
İkinci yarıda Karadeniz temsilcisi oyunu iyice ağırlığını koydu. 61'te sahneye çıkan Yattara skoru 2-1'e taşıdı. 
75. dakikada penaltıyı gole çeviren Szymkowiak, 84'te rakip fileleri bir kez daha havalandırdı ve maçın sonucunu ilan etti 4-1 
Brezilyalı kaleci Jefferson başarılı performansı ile dikkat çekerken Bordo - Mavililer'e yaklaşık iki bin gurbetçi destek verdi. 

Maçın karnesi 
HAKEMLER Walker Reto, Weber Michael, Kagi Matthias 
TRABZONSPOR Jefferson 7 Tolga Dk.85 - Emrah 4 İbrahim Ege Dk.23 7 , Özgür 6 Ufukhan Dk.85 , Tayfun 6 , Celaleddin 7 - Hasan 7 , Adem 7 Enis Dk.46 6 - Yattara 8 , Szymkowiak 8 , Volkan 7 Muhammet Dk.71 7 - Ali Güzeldal 6 Lee Dk.46 6 
KATAR Amer 6 Qassim Dk.79 5 - Bilal 6 , Abdulla 5 Meshal Dk.55 4 , Salman 6 Nayıf Dk.57 4 - Magdi 4 , Mohammed 4 , İbrahim 4 A.Aziz Dk.72 4 , Ali Qassim 4 Mohammed Almal Dk.57 4 , Mujtaba 4 - Majid 4 Waleed Dk.57 4 , Sayid Ali 5 
GOLLER Celalettin Dk.21 , Yattara Dk.61 , Szymkowiak Dk.75 pen ve 84 Ali Qassım Dk.41 
SARI KART Mohammed 

Kavga çıktı 

Maçın 64. dakikasında Trabzonspor'un Yeni Gineli futbolcusu Yattara, kendisine sert giren Muhammed'e karşılık verince saha bir anda karıştı. İki futbolcu birbirine girince karşılaşma bir süre durdu. Kavga diğer oyuncuların araya girmesiyle önlendi. 

Açılışta şölen 

Trabzonspor'un 20 Temmuz Çarşamba günü Avni Aker Stadı'nda yapacağı sezon açılışının programı kesinleşti. Görkemli bir şölenle sezonu açmak isteyen yönetim, renkli bir program hazırladı. Taraftarların ücretsiz gireceği stadın kapıları saat 16.00'da açılacak. İlk olarak 16.30'da Trabzonspor ile A.Sebatsporlu eski şöhretler karşılaşacak. 17.30'da Trabzonspor altyapı futbolcuları ve tüm branşlardaki sporcular taraftarlara tanıtılacak. 18.00 ile 19.30 arasında ise görsel şovlar yapılacak. Fuat Saka, İbrahim Can ve Zeynep Başkan konser verirken, geçtiğimiz günlerde ölen Karadenizli sanatçı Kazım Koyuncu şarkılarıyla anılacak. Ardından Başkan Atay Aktuğ taraftarlara seslenecek. 21.00'de Trabzonspor - D.Batum maçı oynanacak. Maçın devre arasında Grup Hepsi konser verecek. Sezon açılışı, havai fişek gösterileriyle bitecek. 

'Samba yaparız' 

ADNAN SUNGUR DHA 

Trabzonspor'un uzun uğraşlar sonunda önceki gün kulüp tesislerinde 3 yıllık resmi imza attırdığı Fabiano Eller, Bordo - Mavili takımın, Brezilyalı yeni oyuncularıyla sezona damgasını vuracağını iddia etti. 
Fluminense Kulübü'nden transfer edilen 28 yaşındaki tecrübeli savunmacı, "Brezilya'dan yeni bir golcü alınacak ve böylece kaleci Jefferson ve benimle birlikte takımdaki Brezilyalı futbolcu sayısı üçe yükselecek. Fenerbahçe'de oynayan Alex, Aurelio, Nobre ve Luciano geçen sezon başarılı oldular. Onların başarıları beni mutlu eder ancak önümüzdeki sezonda roller değişecek ve moda biz olacağız. Sezonu çifte şampiyonlukla bitirmek istiyoruz" diye konuştu. 

'Deivid mükemmel' 
Eller, Trabzonspor'un golcü listesindeki bir numaralı aday olan vatandaşı Deivid'e övgü yağdırdı. Bordo - Mavili futbolcu, "Deivid gerçek bir yıldız. Kendisiyle konuşuyorum. Gelmeyi istiyor. Eğer anlaşma sağlanırsa şampiyonluk yolunda büyük avantaj sağlarız. İsmi gündemde olan Obina da çok kaliteli bir forvet. Genç ve uzun yıllar yararlı olabilecek çapta. Yönetim bu iki isimden birini almak için büyük çaba harcıyor. Umarım en kısa sürede biri kadromuza katılır" ifadesini kullandı. 
Bu arada tecrübeli futbolcu, yönetimden dört numaralı formayı istedi. Daha önce görev yaptığı takımlarda 4, 5 ve 9 numaralı formalar giydiğini belirten Eller, "Eğer boştaysa 4 numarayı isterim. Değilse başka bir forma da olur" ifadesini kullandı. Eller, takım arkadaşlarımla elele vererek 22 yıllık şampiyonluk özlemini bitirmek istiyoruz" dedi. 

Deivid imzaya doğru 

Bordo - Mavili yöneticiler, golcü listesinin ilk sırasında olan Brezilyalı futbolcu ve kulübü Bordeaux her konuda ile el sıkıştı. Sambacının 1-2 gün içinde resmi imza atması bekleniyor 

Kaleci Jefferson ve stoper Eller'e imza attırdıktan sonra rotasını golcü transferine çeviren Trabzonspor Yönetimi, listenin ilk sırasında bulunan Deivid de Souza'nın işini de bitirmek üzere. 
Bordo - Mavili yönetim, uzun süren pazarlıklar sonunda Brezilya'nın Santos takımında kiralık olarak forma giyen Deivid için Bordeaux Kulübü ile anlaşma sağladı. Karadeniz ekibine gelmeyi kabul eden başarılı futbolcunun 1-2 gün içinde kendisini Bordo - Mavili renklere bağlayan sözleşmeye imzayı atacağı bildirildi. 
Sambacının toplam maliyetinin 5 milyon dolar civarında olacağı vurgulandı. Deivid'in transferinde sürpriz bir pürüz çıkması halinde ise Flamingo'da top koşturan Obina kadroya dahil edilecek. 22 yaşındaki Brezilyalı golcünün toplam maliyetinin yaklaşık 4 milyon dolar olduğu öğrenildi. 

İsviçre kampı bitiyor 

Bordo-Mavili takımın 14 günlük İsviçre kampı bugün sona eriyor. İkinci etap kamp çalışmaları için 3 Temmuz tarihinde İsviçre'ye giden Karadeniz ekibi bu akşam Türkiye'ye dönecek. 
Teknik Direktör Şenol Güneş yoğun geçen kampta beş hazırlık maçı oynayarak yorgun düşen futbolcularına 2 gün izin verecek. Çarşamba günü sezon açılışı için toplanacak olan Trabzonspor daha sonraki çalışmalarını Mehmet Ali Yılmaz Tesisleri'nde sürdürecek. 

Karel'e veda partisi 

Bordo - Mavililer dün sabah yaptığı antrenmanla İsviçre'deki hazırlıklarını sürdürdü. Sakatlıkları bulunan Fatih Tekke ve Hüseyin çalışmaya katılmazken, Teknik Direktör Şenol Güneş idman öncesi sahada oyuncularıyla bir toplantı düzenledi. Güneş'in kamp boyunca çok istekli çalışan futbolcularına teşekkür ederek zorlu maçlar öncesi uyarılarda bulunduğu öğrenildi. Bu arada sözleşmesi fesh edilen Karel D'Haene için veda partisi yapıldı. Futbolcular ve teknik heyet Belçikalı futbolcuya bundan sonraki kariyerinde başarı diledi. 


</TEXT>
</DOC>
