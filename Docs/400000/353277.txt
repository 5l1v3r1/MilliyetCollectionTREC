<DOC>
<DOCNO> 353277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sonspo01.html </URL>
<DATE> 2005/06/18/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Beşiktaş Biscan'a servet önerdi... 
</HEADLINE>
<TEXT>

     Beşiktaş, Liverpool'dan ayrılan Biscan'a son teklifini yaptı 3.5 milyon Euro. Hırvat oyuncuya karar vermesi için 1 hafta süre tanındı. 
     
     Yarısı peşin, yarısı maç başı 
     Orta sahaya bir yabancı alarak transferi kapatacak olan Beşiktaş, uzun süredir gündeminde yer alan Igor Biscan’ın menaceriyle pazarlıkları son aşamaya getirdi. Sürekli, İtalya ile İspanya’daki bazı ekiplerden teklifler aldığını ve değerlendirmelerini sürdürdüğünü ifade eden Hırvat yıldıza, yarısı garanti geri kalanı da maçbaşı olmak üzere yıllık 3.5 milyon Euro teklif edildi. Ayrıca Biscan ve menacerine son kararlarını iletmeleri için 1 haftalık süre verildi. 
     
     Kartal’ın Basinas’ kozu 
     İstanbul’da oynanan finalden Şampiyonlar Ligi Şampiyonu olarak ayrılan Liverpool’un kadrosunda da yer alan tecrübeli futbolcu, sezon sonunda Ada Kulübü ile yollarını ayırmıştı. Bonservisi elinde olduğu için pazarlık gücünü iyi kullanmak isteyen Igor Biscan’ın, Kara Kartallar’ın Yunanistan Milli Takımı’nın da yıldızı olan Panathinaikos’lu Basinas ile dirsek temasına geçmesi sonrasında geri adım atma kararı aldığı öğrenildi. 
     
</TEXT>
</DOC>
