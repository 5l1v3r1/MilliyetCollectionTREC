<DOC>
<DOCNO> 387714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonspo38.html </URL>
<DATE> 2005/10/18/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Serhat Akın Beşiktaş'a transfer olmuyorum... 
</HEADLINE>
<TEXT>

     Mehmet Özdemir bildiriyor 

Belçika Birinci Futbol Ligi takımlarından RSC Anderlecht'de oynayan Serhat Akın, Beşiktaş'a transfer olacağı yönündeki haberlerin doğru olmadığını söyledi. 
     Akın, AA muhabirine yaptığı açıklamada, Ocak ayında Beşiktaş'a transfer olacağının sanıldığını, ancak bunun gerçeği yansıtmadığını belirterek, ''Beşiktaş'ın bana karşı ilgisi olduğunu biliyorum. Şu an resmi bir teklif yok, ancak teklif gelirse değerlendiririm'' dedi. 
     RSC Anderlecht'i bırakmasının şu an için çok saçma olacağını ifade eden Akın, şöyle konuştu 
     ''Buraya daha yeni geldim ve burada mutluyum. Şimdi gidersem benim için Fenerbahçe'de yapamadı, RSC Anderlecht'de de yapamadı, döndü diye dedikodular başlar. Bunu da istemiyorum. 
     Şampiyonlar Ligi'nde yarın Liverpool'a karşı oynayacağız. Bu çok önemli bir maç. Buna konsantre oluyorum. Belimden hafif bir rahatsızlık geçirdim. Takıma yeni dönüyorum. Umarım yarın da iyi bir sonuçla maçı alırız.'' 
     
</TEXT>
</DOC>
