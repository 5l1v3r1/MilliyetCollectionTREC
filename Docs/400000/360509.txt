<DOC>
<DOCNO> 360509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sontur35.html </URL>
<DATE> 2005/07/12/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Tarsus'ta açlık grevi yapan 9 işçiden 2'si fenalaştı 
</HEADLINE>
<TEXT>

     Mersin’in Tarsus İlçesi’nde, bir süre önce faaliyetini durduran Çukurova Sanayi İşletmeleri’ndeki alacakları ödenmediği gerekçesiyle açlık grevine başlayan 9 işçiden 2’si, fenalaşmaları üzerine hastaneye kaldırıldı. 
     Alınan bilgiye göre, Çukurova Sanayi İşletmeleri Fabrikası’nda kıdem tazminatlarıyla biriken ücret ve ikramiyelerini alamadıkları gerekçesiyle fabrika önünde, 7 Temmuz’da açlık grevine başlayan işçilerden Mehmet Bardak 27 ve Ramazan Aktaş 32 , bugün aşırı sıcak ve susuzluk nedeniyle fenalaştı. 
     Arkadaşları tarafından Tarsus Devlet Hastanesi’ne kaldırılan Bardak ve Aktaş’a, acil serviste serum takıldı. 
     Teksif Sendikası Tarsus Şube Başkanı Necdet İnandıoğlu, işletmenin 18 ay önce kapanması nedeniyle çalışanların sefalet ve açlıkla 
     mücadele etmek zorunda kaldıklarını söyledi. 
     İşçilerin kıdem tazminatı, 7 aylık ücret ve ikramiyelerinin ödenmediğini ifade eden İnandıoğlu, sözlerini şöyle sürdürdü 
     "Tüm girişimlerimize rağmen işveren ve diğer yetkililere arkadaşlarımızın sorunlarını anlatamadık. Buradan hükümete ve milletvekillerine sesleniyoruz. Dayanacak gücümüz kalmadı. Bizlere ve haklarımıza sahip çıksınlar." 
     
</TEXT>
</DOC>
