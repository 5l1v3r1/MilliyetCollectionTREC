<DOC>
<DOCNO> 374091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/soneko09.html </URL>
<DATE> 2005/08/30/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Hacı adaylarının tercihi tasarruftan yana... 
</HEADLINE>
<TEXT>

     Diyanet İşleri Başkanlığı'na 2006 Hac Organizasyonu'na katılmak için başvuruda bulunan ve asıl listede kabul edildikten sonra kayıtlarını yapan hacı adayları, 5 yıldızlı organizasyonlar yerine daha tasarruflu olan ''Normal Tip''i seçiyor. 
     Adana'da, kişi başına 1740 Avro olan ''Normal Tip'' organizasyonu 565 kişiden 8'i tercih ederken, lüks sınıfa giren ''Otel Tip'' organizasyona sadece 2 kişi katılmak istedi. 
     İl Müftüsü Mehmet Barış, AA muhabirine yaptığı açıklamada, hacı adaylarının Mekke ve Medine'de yapacakları kişisel harcamaları da göz önünde bulundurarak daha uygun fiyatlara gerçekleşen organizasyonları tercih ettiğini belirtti. 
     Barış, vatandaşların bütçesine göre hac ücretlerini incelediğini ve organizasyonları seçtiğini belirterek, ''Tabii ki hacı adayları, Türkiye'deki yakınlarına çeşitli hediyeler getirmek isteyecektir. Orada alışveriş yapacaklar. Buna göre bütçesini ayarlıyorlar. Bu nedenle daha çok Normal Tip denilen düşük fiyatlı organizasyonlar tercih ediliyor'' dedi. 
     Barış, hizmetin kalitesi, evlerin durumu, yemekli-yemeksiz oluşu, gidilecek noktalara uzaklığına göre fiyatların değişiklik gösterdiğini vurguladı. 
     Normal Tip organizasyonun 2 gruba ayrıldığını anlatan Barış, Medine'de yemekli, Mekke'de ise yemek verilmeyen organizasyon türünde kişi başına 1740 Avro ödeme yapıldığını, yemekli tipte ise bu rakamın 1900 Avro'ya çıktığını söyledi. Barış, bu tiplerde 4-5 kişinin aynı odada kaldığını anlattı. 
     Barış, ayrıca, 3 yıldızlı otel standartlarında hizmet veren müstakil odalı 3 tipin bulunduğunu, 1. tip 2 kişilik odada kişi başına 3260 Avro, 3 kişilik odada 2910 Avro ödendiğini belirtti. 
     Müstakil 2. Tip 2 kişilik odaların ise kişi başına 3155 Avro, 3 kişilik odalarda 2890 Avro değerinde olduğunu ifade eden Barış, 3. Tip 2 kişilik odalar için 2660 Avro, 3 kişiliklerin de 2500 Avro fiyat belirlendiğini dile getirdi. 
     Barış, müstakil tip organizasyonların tamamında açık büfe yemek uygulamasının bulunduğunu, fiyat farklarının ise oda kalitesi ve mesafeye göre değiştiğini hatırlattı. 
     Barış, lüks sayılabilecek Otel Tip-1 organizasyonlarda ise Mekke Sheraton Oteli ve Medine Hilton Oteli'nde kalmak isteyenlerin 2 kişilik oda için 5735 Avro, 3 kişilikde de 20 Avro ödeme yapması gerektiğini kaydetti. 
     Otel Tip-2 organizasyonuna katılmak isteyenlerin ise Mekke Ecyad Oteli ve Medine Obray Oteli'nde konaklayacağını belirten Barış, bu organizasyon için ise 2 kişilik oda fiyatının 25 Avro, 3 kişilik oda fiyatının ise 4915 Avro olduğunu söyledi. 
     Barış, hacı adaylarının, belirtilen tiplere göre ücretlerinin tamamını peşin yatırabileceği gibi 3 eşit taksitte de ödeyebileceklerini ifade etti. 
     İl genelinde 565 kaydın gerçekleştiğini kaydeden Barış, 249 kişinin yemeksiz Normal Tip, 284 kişinin yemekli Normal Tip'i tercih ettiğini belirtti. 
     Barış, Müstakil 1. tip için 7 kişinin, 3. Tip için ise 23 kişinin talepte bulunduğunu, lüks konumdaki Otel Tiplere ise ilginin olmadığını vurguladı. Barış, Otel Tip-1, 2 kişilik odayı sadece 2 kişinin tercih ettiğini anlattı. 
     Ek kontenjanların da açıklanmasını beklediklerini anlatan Barış, asil listeden boşalan yerlere yedek adayların yerleştirilmesi için kayıtların devam ettiğini sözlerine ekledi. 

     
</TEXT>
</DOC>
