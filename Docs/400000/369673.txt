<DOC>
<DOCNO> 369673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/spor/spo12.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözler Sofya'da 
</HEADLINE>
<TEXT>


Futbol Federasyonu'nun 17 Ağustos'ta Bulgaristan'da yapacağı yönetim toplantısında disiplin işlemi için karar verilecek. Federasyon, adı geçenleri PFDK'ya da sevk edebilecek 


Şike Tahkik Kurulu'nun A.Sebatspor-Kayserispor maçıyla ilgili soruşturmasını tamamlayıp bazı futbolcuların bahis oynadıklarını tespit etmesinin ardından gözler, Futbol Federasyonu'nun 17 Ağustos'ta Sofya'daki toplantısına çevrildi. 
Aralarında dönemin Kayserispor kalecisi Metin Aktaş, A.Sebatsporlu Ogün, eski futbolcu Erhan Koç ve Trabzonsporlu Gökdeniz'in eşi Serra Karadeniz ile Kenan Erol'un da bulunduğu şahısların A.Sebatspor- Kayserispor maçının sonucu üzerine bahis oynadıklarının belirlenmesinden sonra uygulanacak disiplin işlemi için son kararı federasyonun vereceği bildirildi. 

Vicdani kanaat 
Futbol Müsabaka Talimatı'nın "Şike Tahkik Kurulu" başlıklı 13. maddesine göre hazırlanan rapor, federasyonda değerlendirilecek, karar "vicdani kanaate" göre verilecek. Yönetim,dosyayı PFDK'ya sevk etme yetkisini kullanabilecek. Raporda adı geçen ve futbol ailesi dışında kalan şahıslar hakkında ise Cumhuriyet Savcılığı'na suç duyurusunda bulunulması konusu ele alınacak. 
Futbol Federasyonu tarafından yaklaşık 5 aydır büyük titizlik ve gizlilik içinde sürdürülen soruşturma Türk futbol tarihinde "bahis" konulu ilk dava olacak. İlk kez 2 Ağustos 2005'te yayınlanan disiplin talimatıyla "bahis" Futbol Federasyonu tarafından suç kabul edilirken, karşılığında 3 aydan 1 yıla kadar müsabakalardan men cezası verilmesi öngürülüyor. Olaya adı karıştığı için ceza alacak şahısların itiraz mercii ise yine Tahkim olacak. 
Tahkik Kurulu tarafından hazırlanan ve Milliyet'in ele geçirdiği raporda bahis oynadıkları saptanan şahısların sayısında artış olabileceği bildirildi. Raporda asgari 6 futbolcunun adı geçtiği öğrenilirken, A.Sebatsporlu bazı futbolcular ile Kayserisporlu bir idarecinin de soruşturma kapsamında adının gündeme geldiği vurgulandı. 

Federasyon kararlı 
Bu arada federasyon üst düzey yöneticilerinin Türkiye'de ilk defa ortaya çıkarılan "spor ahlakına aykırı" bu durum için mutlak surette ceza verilmesinin caydırıcı nitelik taşıyacağı görüşünde birleştiği ifade edildi. 


</TEXT>
</DOC>
