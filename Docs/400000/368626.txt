<DOC>
<DOCNO> 368626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/soneko21.html </URL>
<DATE> 2005/08/10/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Biletix, 35 milyon avroluk bilet sattı... 
</HEADLINE>
<TEXT>

     Koç Bilgi Grubu şirketlerinden Biletix Genel Müdürü Ali Abhary, yıl sonu itibariyle 7 bin 500 etkinlikte, 35 milyon avroluk 3.5 milyon adet bilet satmayı öngördüklerini bildirdi. 
     Abhary, şu anda biletlerin yaklaşık yüzde 35'inin internet üzerinden satıldığını, bu oranın caz ya da rock konserlerinde yüzde 60-70'lere ulaştığını kaydetti. 
     Türkiye'de online bilet pazarının gittikçe büyüdüğüne, ancak ev dışı eğlence sektörünün hala düşük olduğuna dikkati çeken Abhary, bu sektörün en büyük rakiplerinin restoran, bar, meyhane ve balıkçı tarzı yerler olduğunu ifade etti. 
     Ali Abhary, Türkiye'de 2000 yılında 15 milyon civarında olan canlı eğlence sektöründe satılan toplam bilet sayısının, şu anda 30 milyona yaklaştığını belirtti. 
     Geçtiğimiz yıl 6 bin etkinlik için 2.5 milyon adet bilet sattıklarını kaydeden Abhary, ''Yıl sonu itibariyle 7 bin 500 etkinlikte, 35 milyon avroluk en az 3.5 milyon adet bilet satmayı öngörüyoruz'' diye konuştu. 
     
     ''ROCK'N COKE'A THE CURE SAYESİNDE ÇOK BİLET SATTIK'' 
     Konserlerin toplam bilet sayısındaki oranının yüzde 40 olduğuna ve bu konserlerin yarısının da yaz aylarında verildiğine işaret eden Abhary, bu yıl 3. kez düzenlenen Rock'n Coke Festivali'ne The Cure sayesinde geçen yıla göre 3-4 kat daha çok bilet sattıklarını söyledi. 
     Ali Abhary, Formula 1 bilet satışlarının da şimdiye kadar çok iyi gittiğini ve 350 avroluk en iyi koltukların uzun süre önce bittiğini belirterek, Formula 1 için olağanüstü güvenlik önlemleri alındığını ve sahte biletin önüne geçmek için biletleri evlere dağıtmaya başladıklarını ifade etti. 
     Formula 1 biletlerinin içerdiği güvenlik unsurlarından dolayı sahtesinin yapılmasının çok zor olduğuna işaret eden Abhary, özellikle numaraların belli olması sayesinde koltuklu yerlerde sahte bilet olsa da hemen tespit edilebileceğini vurguladı. 
     
     ''ORGANİZASYON ŞİRKETLERİNİN AYAKTA DURMASI ZOR'' 
     Abhary, eğlence sektöründe organizasyon şirketlerinin finansal altyapı açısından güçlenmesi gerektiğini, özellikle konser pazarında daha iyi bir altyapının oluşturulabilmesi için organizatörlerle birlikte çalışmak istediklerini dile getirerek, şöyle devam etti 
     ''Organizatörlerin, sermayelerinin çok güçlü olmaması dolayısıyla sponsorsuz konser yapmaları zor oluyor. Sponsor da bazen çok yüksek sayıda davetiye istiyor ve bu davetiyeler genellikle yüksek gelire sahip insanlara dağıtılıyor. Bu insanlar da davetiye aldığı için bilet satın almıyor. Türkiye'de şöyle bir sorun var gelir düzeyi yüksek insanlar para vermeden konsere gidiyor, daha az gelire sahip olanlar ya da öğrenciler para vererek gidiyor. Türkiye'de herkes özel, VIP olmak istiyor. Bundan dolayı o kısmın, o sosyodemografik kesimin aslında etkinliklere çok da fazla destek verdiğini söyleyemeyiz. Bu durumda organizasyon şirketlerinin bilet geliri düşük kalıyor. O zaman da organizatörler daha fazla sponsora ihtiyaç duyuyor ve bu şekilde ayakta durmaları zorlaşıyor. Tabii ki sponsorluk olmalı, ama organizatörlerin bilet gelirinden kar etmesi de şart.'' 
     
     ''VIP KOLTUKLARI AÇIK ARTIRMAYLA SATACAĞIZ'' 
     Biletix Genel Müdürü Abhary, bazı ülkelerde büyük ilgi gören konserlerdeki iyi koltukların açık artırmayla satıldığına işaret ederek, ''Biz de bunun üzerinde çalışıyoruz. Gelecek yıl birkaç konserde, özellikle VIP koltuklar için açık artırmayla bilet satacağız'' dedi. 
     Ali Abhary, etkinliklerde satılamayan koltuklar için son dakika indirimi yapılabileceğini de belirterek, ''Türkiye'de bunu yapmak istiyoruz ki boş koltuklar çöpe gitmesin. Ancak bu durumda herkesin son dakikaya kadar bekleme riski de var. Bunun önüne geçmek için, insanlara çok önceden bilet alma alışkanlığı kazandırmamız gerekir. Ayrıca bu indirim herkese değil de belli gruplara uygulanabilir'' şeklinde konuştu. 
     
</TEXT>
</DOC>
