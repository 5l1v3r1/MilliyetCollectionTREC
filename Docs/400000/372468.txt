<DOC>
<DOCNO> 372468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/soneko27.html </URL>
<DATE> 2005/08/24/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Maliye Bakanı'ndan üç büyüklere uyarı Bize yamuk yapmasınlar 
</HEADLINE>
<TEXT>

     Maliye Bakanı Kemal Unakıtan, bakanlığının, kişilerin bankadaki hesabını takip etmesi diye bir şeyin söz konusu olmadığını vurgularken, ''ama vergisini vermeyenlerin, hesabı dahil her şeyini takip ediyoruz'' dedi. 
     Maliye Bakanı Unakıtan, Bakanlık'ta yapılan Vergi Dairesi Başkanları çalışma toplantısının açılışında konuştu ve gazetecilerin sorularını yanıtladı. 
     Unakıtan, ''10 milyar liranın üzerindeki mevduata rahat verip vermeyeceklerine'' ilişkin soru üzerine, mevduatın incelenmesi diye bir durumun söz konusu olmadığını, bankalardaki hesapları takip etmediklerini söyledi. 
     Maliye Bakanlığı'nın elinde bundan sonra dahi iyi bilgiler bulunacağını, her geçen gün daha iyi gelişen bir bilgi ağına sahip olduklarını belirten Unakıtan, ''ama vergisini vermeyenlerin hesabı dahil herşeyin takip ediyoruz'' dedi. 
     Unakıtan, vergisini verenlerin hesaplarını veya genel olarak bütün hesapları takip etmeye yönelik herhangi bir çalışmalarının bulunmadığını anlatırken, ''kimse endişeye kapılmasın'' dedi. Bakan Unakıtan, şunları söyledi 
     ''Bazıları bana gelip Bizim 50 milyarın üzerinde paramız var. Acaba çekelim mi diye soruyor. Hayır. İster bir milyar, ister 50 milyar ister, bin lira olsun fark etmez. Biz kimsenin özel takipcisi değiliz. Ama bizim ağımıza takılmasınlar. Herkes işini dürüst yapsın., düzgün yapsın. Herkes kayıt içinde çalışmaya gayret etsin.'' 
     
     SPOR KULÜPLERİNİN TRANSFERLERİ 

     Bir gazetecinin, spor kulüplerinin milyonlarca dolarlık transferler yapmalarına rağmen, sözleşmeleri düşük gösterdiklerini belirterek, bu konuda bir çalışmaları bulunup bulunmadığını sorması üzerine Bakan Unakıtan, bu konuda her zaman çalışmaları bulunduğunu söyledi. 
     Bu çalışmalarının sürekli olduğuna dikkati çeken Unakıtan, şu anda 3 büyük kulüple ilgili yapılan son tarhiyatların uzlaşmalarının tamamlandığını belirterek, şunları kaydetti 
     ''Bundan sonra da gözlerimiz üzerlerinde. Onunla ilgili de çalışmalarımız var ve devam da ediyor. Yani başlayacak falan değil, var. Herkes ayağını denk alsın. Öyle sözleşmeleri milyon dolarlarla yapıp, 100 bin dolara sözleşme imzalayanların peşini bırakmayacağız bundan sonra. Çünkü biz kulüplerimizle ilgili her türlü anlayışı şimdiye kadar sergiledik. Bundan sonrada en ufak bir şekilde maliyeye yamuk yapmasınlar. 
     
     BAZI MÜKELLEFLERİMİZ FAZLA HEYECANLI'' 

     Bir başka gazetecinin, ''hesap uzmanları ve gelirler kontrolörlerinin mükellefleri çağırıp, bazı sorular sorduğu ve bu soru biçiminin kimi zaman kaba olduğuna'' ilişkin şikayetler bulunduğunu sorması üzerine Unakıtan, kendisinin denetim elemanlığından gelen bir kişi olduğunu, vergi incelemesinin hiç bir zaman hoş bir inceleme olmadığını söyledi. 
     Kimsenin de hesapları incelendiği için sevinmediğini belirten Unakıtan, göreve alınanların uzun bir eğitimden geçtiğini, vergi incelemesi yapan görevlilerin ise mecbur kaldığı zaman sorması gereken soruları sorma, bazı belgeleri isteme zorunlulukları bulunduğunu bildirdi. 
     Ancak denetim elemanları ile ilgili bir sıkıntı oluşması halinde, Maliye'nin hemen ona müdahale ettiğini belirten Unakıtan, bundan hiç kimsenin şüphesi olmaması gerektiğini bildirdi. 
     Kendilerinin mükelleflere kötü davranma gibi bir lüksleri bulunmadığını anlatan Unakıtan, bunu yapamayacaklarını ve arkadaşlarının da bunu yapmadığını bildirdi. 
     Unakıtan, ''ama bazı mükelleflerimiz fazla heyacanlı oluyorlar. Fazla sinirli de olabiliyorlar. Bazan Bana şunu dedi gibi sözlerle karşılaşıyoruz. İnceleme yapıyoruz, bakıyoruz çoğu pek de doğru değil. Doğru olanlar da varsa, üzerine ciddiyetle eğiliriz'' diye konuştu. 
     Bakan Unakıtan, kanunlar çerçevesinde her türlü bilgi ve belgenin denetim elemanları tarafından istenip incelenebileceğini anlatırken, bütün mükellefleri kayıt içine girmeye davat etti. Unakıtan ''son pişmanlık fayda etmez'' dedi. 

     
</TEXT>
</DOC>
