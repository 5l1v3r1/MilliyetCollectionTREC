<DOC>
<DOCNO> 396988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/soneko02.html </URL>
<DATE> 2005/11/22/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Arçelik'ten 9 ayda 241 milyon YTL net kar 
</HEADLINE>
<TEXT>

     Arçelik, 2005 yılının 9 aylık döneminde 241 milyon YTL net kar elde etti. 
     Arçelik A.Ş.’den yapılan açıklamada, 2005’te de karlı büyümesini sürdüren şirketin, üçüncü çeyrek sonu itibariyle cirosunu geçen yılın aynı dönemine göre yüzde 5.3 artırarak 3.8 milyar YTL’ye çıkardığı bildirildi. 
     Açıklamada, cirosunun yüzde 39’unu yurtdışı satışları ile gerçekleştiren ve 2005’in en karlı çeyreğini geçiren Arçelik’in, üçüncü çeyrek sonunda net karının 241 milyon YTL olarak gerçekleştiği kaydedildi. 
     Bu yıl içinde Rusya’da yeni bir yatırım gerçekleştiren, Romanya’daki Arctic fabrikasında derin dondurucu üretimine başlayan şirketin yurtdışındaki büyümesini devam ettirdiği ve iç pazarda da liderliğini sürdürdüğü vurgulanan açıklamada, şöyle denildi 
     "Avrupa’nın en büyük 5 beyaz eşya üreticisinden biri olan Arçelik, yurtiçi beyaz eşya pazarında da yüzde 50’nin üzerinde bir paya sahiptir. Arçelik, 2005 yılında 3 milyar avro konsolide ciro hedeflemektedir. Koç Holding’in amiral gemisi Arçelik, hızlı ve karlı büyümesi, sahip olduğu güçlü markaları, yenilikçilik, teknoloji, tasarım ve üretim tesisleri gibi bir çok alanda aldığı uluslararası ödülleri ile önümüzdeki 5 yıl içinde dünyanın en çok tercih edilen 10 markasından biri olma yolunda hızla ilerlemektedir." 
     
</TEXT>
</DOC>
