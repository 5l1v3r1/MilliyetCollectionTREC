<DOC>
<DOCNO> 387377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonspo15.html </URL>
<DATE> 2005/10/17/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Beşiktaş'a Gordon Milne geliyor 
</HEADLINE>
<TEXT>

     Efsane geri dönüyor. Beşiktaş Yönetimi, Gordon Milne'i getiriyor. İngiliz futbol adamı, A takımdan en küçük birime kadar organizasyon görevini üstleniyor. 
     
     İstanbul'a bugün geldi 

     Beşiktaş Yönetimi'nden büyük sürpriz... Beşiktaş’ın eski teknik direktörlerinden Gordon Milne, siyah-beyazlı yöneticilerin daveti üzerine İstanbul’a geldi. 
     Geçtiğimiz hafta içinde özel işleri nedeniyle yurt dışına çıkan Başkan Yıldırım Demirören'in, Kartal'ı üst üste üç kez şampiyon yapan tek teknik adam olarak tarihe adını yazdıran Gordon Milne ile buluştuğu öğrenildi. Demirören'in el sıkıştığı İngiliz futbol adamı bugün İstanbul'a geldi, yarın da saat 11 00'de resmi imzayı atıyor. 
     Londra’dan İstanbul’a gelen Milne, Atatürk Havalimanı’nda gazetecilere yaptığı açıklamada, Beşiktaş Kulübü Başkanı Yıldırım Demirören ile bu akşam görüşeceğini, konuyla ilgili açıklamanın ise yarın yapılacağını söyledi. 
     Beşiktaş'ta hangi görevi alacağı konusunun bu toplantıda netlik kazanacağını belirten Milne, siyah-beyazlı ekibi İngiltere'den çok fazla izleme olanağı bulamadığını sözlerine ekledi. 
     
     Transfer ve UEFA 

     Sinan Engin ve Feyyaz Uçar'ın adları kulislerde konuşulurken anlaşma sağlanan Gordon Milne, A takımdan en küçük birime kadar organizasyon görevini üstlenecek. İngiliz futbol adamı ayrıca transferin yanı sıra UEFA ile ilişkileri de yürütecek. 
     İŞTE GORDON MİLNE 
     Övünç ÖZDEM İSTANBUL,17 DHA 

Türkiye'de bir takımın başında en uzun süre kalan tek teknik direktör olan Milne, 10-0'lık Adana Demirspor maçının da mimarı. 
     Beşiktaş'la yeniden anlaşan Gordon Milne, Beşiktaş ve Türk futbolu için her zaman çok önemli ve saygı duyulan bir isim oldu. Soğukkanlılığı, duygularını dışarıya yansıtmaması, sakin tavırları ve siyah beyazlı takımla yaşadığı şampiyonluklarla Beşiktaş taraftarının gönlünde taht kurmuş bir teknik adamdı. 
     29 Mart 1937 doğumlu olan Gordon Milne, profesyonel futbola 1960’da İngiltere’nin Southampton takımında başladı. Ama adını Liverpool’da gösterdiği iyi performansla duyurdu. Teknik direktörlük kariyeri ise 1970 - 1972 yılları arasında İngiltere’nin Wigan takımında başladı. Daha sonra 1974-1981 yılları arasında Coventry City’i, 1982-1986 döneminde ise Leicester City’i çalıştırdı. 1987 yılında ise Süleyman Seba başkanlığındaki Beşiktaş’ın başına getirildi. 
     Siyah beyazlı takımın başındaki ilk iki sezonunda ligi 2'nci sırada tamamladı, ama Beşiktaş şampiyonluk için sonuna kadar mücadele etti. Sonunda emeklerinin karşılığını 1989-90, 1990-91 ve 1991-92 yıllarında 3 yıl üst üste kazandığı şampiyonluk kupaları ile aldı. Görevi Christoph Daum’a bıraktığı 1993 yılında ise arkasında Beşiktaş müzesine bırakılmış 12 kupa vardı. 
     Birinci Lig’de şimdiye dek düzenlenen 46 sezonda 33 şampiyonluğa imza atan toplam 20 yabancı teknik adam içinde Gordon Milne’in yeri hep ayrı oldu. İngiliz teknik adam, siyah beyazlı takımda 6,5 sezon görev yaparak, şimdiye dek Türkiye’de Birinci Lig takımını en uzun süre çalıştıran teknik direktör unvanını aldı. Beşiktaş, 1'inci Lig tarihinde Türk antrenörlerle şimdiye dek şampiyonluk ipini göğüsleyemezken Gordon Milne, ulaşılması güç bir rekorun sahibi oldu. 
     Milne, yaşadığı 3’er şampiyonlukla Türkiye’de en çok şampiyonluk yaşayan Galatasaraylı Brian Birch ve Christoph Daum ile birlikte en başarılı yabancı teknik direktör unvanını da aldı. Maç başlamadan önce yedek kulübesine oturup, kulübeden çok zor kalkan, hatta bazen hiç kalkmayan Milne’nin duygularını dışarıya yansıtmamasının en önemli kanıtı olarak 10 - 0 kazanılan Adana Demirspor galibiyetinin ardından bile tebessüm etmemesi gösterilir. 
     Yine aynı maçın sonunda Türk futbolseverlerin kalbinde taht kurmasına neden olan cümleleri söyledi. Takımı 90 dakika sonunda 10-0 lık bir galibiyetle soyunma odasına dönerken o gazetecileri şunları söylüyordu 
     Futbolcularıma oynadıkları oyundan dolayı teşekkür ediyorum. Hepsi çok iyi bir performans sergiledi. Ama rakip takım arkadaşlarının gururlarıyla oynayacak kadar gol atmaya çalışmalarına gerek yoktu. İngiliz teknik adamın kendisi ile bütünleşmiş bir başka özelliği ise ısrarla Türkçe konuşmamasıydı. Şampiyonluk kutlamaları sırasında kendisine ısrarla uzatılan mikrofonlara, En Büyük Beşiktaş cümlesinden başka Türkçe sözcükler kullanmayan Gordon Milne’nin, Türk futbol severlerin aklına kazınmış bir başka özelleği ise Besiktas’ta kaldığı 6,5 sezon boyunca antrenmanlarda yaz kış aynı beyaz, şortu giymesi oldu. 
     1993-94 sezonunun ortasında Beşiktaş’tan ayrılan gordon Milne, bir süre Japonya’da çalıştı. 1997’de Bursaspor’da, 1998-1999 sezonunda ise Trabzonspor’da görev yaptı ama her iki takımda da başarılı olamadı. Beşiktaş’a bu sefer ise farklı bir görevle geliyor. Bu seferki amacı Beşiktaş’ın futbolunu en alt kademeden, en üst kademeye kadar kontrol altına alıp, siyah beyazlıların eski günlerine dönmesini sağlamak. 
     
     BEŞİKTAŞ’IN BAŞINDA KAZANDIĞI KUPALAR VE BAŞARILARI 

     Toplam 213 lig maçında siyah beyazlı takımın başında sahaya çıkan Milne, müthiş başarılara imza attı. İşte Gordon Milne’nin karnesi 
     
     Kazandığı Kupalar 

     3 Türkiye Ligi şampiyonluğu. 
     2 Federasyon Kupası şampiyonluğu. 
     2 Cumhurbaşkanlığı Kupası. 
     4 TSYD Kupası. 
     1 Başbakanlık Kupası. 
     
     Lig maçları 

     

O G B M A Y 213 139 55 19 444 152      
     Fenerbahçe maçları 

     

O G B M A Y 28 19 5 4 55 24      
     Galatasaray maçları 

     

O G B M A Y 24 8 9 7 39 34      

     
</TEXT>
</DOC>
