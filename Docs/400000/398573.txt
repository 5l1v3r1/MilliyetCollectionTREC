<DOC>
<DOCNO> 398573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sondun08.html </URL>
<DATE> 2005/11/28/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Singapurlular "sanal kucak" yapmayı planlıyor 
</HEADLINE>
<TEXT>

     Singapurlu araştırmacılar, internet üzerinden ''dokunma duygusu'' transfer edecek çocuk pijamaları üzerinde çalışıyor. 
     Nanyang Teknoloji Üniversitesi'nde NTU yapılan araştırmalar sonucunda, evcil hayvanlara bilgisayar kontrolünde kablosuz bir ceket giydirilerek, sahipleri tarafından okşandıkları hissinin yaratılabildiği belirtildi. 
     The Straits Times gazetesinde yayımlanan habere göre, araştırmacılar şimdi de, çocuklara ebeveynlerinin dokunma duygusunu internet üzerinden aktarabilecek ''sanal kucak'' üretmeye çalışıyor. 
     NTU'da çalışan Profesör Adrian David Cheok, günümüzde ebeveynlerin sıklıkla iş nedeniyle evden uzak kaldığını, ancak çocuklar için kucaklanma ve dokunmanın çok önemli olduğunu söyledi. 
     Bu nedenle, çocukların ve ebeveynlerin giyeceği elektronik donanımlı pijamalardaki, internet üzerinden yönlendirilecek basınç ve ısı değişimleriyle, karşılıklı dokunma ve kucaklama hissinin aktarılması hedefleniyor. 
     
</TEXT>
</DOC>
