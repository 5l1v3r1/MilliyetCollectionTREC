<DOC>
<DOCNO> 370950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonspo22.html </URL>
<DATE> 2005/08/18/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Şenol Güneş, Gökdeniz hakkındaki şike soruşturmasını değerlendirdi 
</HEADLINE>
<TEXT>

     Trabzonspor Teknik Direktörü Şenol Güneş, yeni bir sayfa açmak istediklerini söyledi. 
     Şenol Güneş, Mehmet Ali Yılmaz Tesisleri'nde düzenlediği basın toplantısında, Avrupa Şampiyonlar Ligi ve ligde de Konyaspor beraberliği sonrası olumsuz bir tablo çizildiğini belirterek, ''Trabzonspor olarak mazaretler ortaya sunamayız. Bu işin üstesinden gelmeliyiz. Daha çok çalışarak ve el ele vererek Trabzonspor camiası bunu birlikte aşacaktır'' dedi. 
     Takımda moral ve güven kaybının olduğunu ifade eden Güneş, ''Bu oyuncularla başarılı olduk yine bu oyuncularla başarılı olacağız. Yönetim, oyuncu ve taraftar bütünleşmesiyle Trabzonspor'un ne kadar güçlü olduğunu göstereceğiz. Daha önce nasıl başardıysak, yine öyle başaracağız'' diye konuştu. 
     ''Yükselen değerimizin kıymetini bilemedik. Güvenimizi kaybettik'' diyen Güneş, sözlerini şöyle sürdürdü 
     ''Maalesef tartışılır durumdayız. Oyuncularımız nasıl bir takım olduğumuzu gösterecek. Hiçbir oyuncum geçmiş dönemdeki sorunlara takılı kalmayacak. Yeni sayfa açmak istiyoruz. Bu oyuncuların yanısıra yeni oyuncular da katarak yolumuza devam edeceğiz. Ben oyuncularımı seviyorum ve saygı duyuyorum. Performanslarını yine sahnede görmek ve mutlu olmalarını görmek istiyorum. Aldığımız sonuçlar bizi yaraladı ancak öldürmedi. Sıkıntıları aşacağız.'' Ankaragücü ile hafta sonunda zorlu bir maç yapacaklarını kaydeden Güneş, ''Ankaragücü zorlu bir ekip. Biz de bu maça iyi hazırlandık. Bu haftayla başlayacak galibiyet serisiyle moral ve güven duygusunu kazanmak ve yeni bir sayfa açmak istiyoruz. Trabzonspor'un hedefi şampiyonluktur. Trabzonspor ayakta kalmasını bilen büyük bir kulüptür'' dedi. 
     
     GÖKDENİZ KONUSU 
     Güneş, Gökdeniz'in bahis oynadığı biçimindeki iddiaların geçen sezonki 2-0'lık Galatasaray maçı öncesi ortaya çıktığını dile getirerek, ''Bu maç öncesi futbolcumla konuştum. Bana 1,5 aydır oynamadığı konusunda yemin etti. Ama bugüne dek bu konu hep gündeme geldi. Maç öncesi bu çocuğun ailesiyle birlikte resimleri gazetelere koyuldu. Bu insanlar ülkeye güveniyor ve huzur içinde yaşamak istiyor. Geçen yılki bir Akçaabat Sebatspor-Kayserispor maçı bizim oyuncuya bağlanıyor'' diye konuştu. 
     Maç içinde değiştirdiği oyuncuların verdiği tepkiler konusunda bundan sonra ceza vereceklerini de dile getiren Güneş, ''Bütün hareketler bundan sonra cezaya tabidir. Her oyuncumuz bizim için değerdir ancak takımın üzerinde değildir. Takımda hiçbir futbolcunun yanlış yapmasına izin vermeyeceğiz'' dedi. 
     
</TEXT>
</DOC>
