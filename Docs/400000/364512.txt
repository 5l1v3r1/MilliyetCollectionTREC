<DOC>
<DOCNO> 364512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonyas12.html </URL>
<DATE> 2005/07/26/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
100 milyon dolara Ay'a turistik gezi... 
</HEADLINE>
<TEXT>

     Rusya'nın aya turistik gezi düzenlemek istediği bildirildi. 
     İzvestiya gazetesinin haberinde, Moskova'nın uzay araçlarını yapması ve uzaya göndermesine yardım eden Rus şirketi Energiya'nın, dün Federal Uzay Dairesi'ne aya turistik gezi yapılması önerisini götürdüğü belirtildi. 
     Haberde, geziye katılacakların Kazakistan'daki Baykonur uzay üssünden Soyuz uzay aracıyla bir haftalığına Uluslararası Uzay İstasyonu'na UUİ gönderilmesi ve UUİ'den ayrıldıktan sonra dünyaya dönmeden önce ayın etrafında tur yapmasının öngörüldüğü kaydedildi. 
     Gazete, aya turistik gezinin maliyetinin 100 milyon dolar olacağını yazdı. 
     Ek fon sağlamak isteyen Rusya Uzay Dairesi, daha önce uzaya iki turist göndermişti. Amerikalı işadamı Dennis Tito ve Güney Afrikalı Mark Shuttleworth, uzayda bir hafta kalmıştı. Tito ve Shuttleworth'ün, bu geziler için 20'şer milyon dolar ödediği sanılıyor. 
     
</TEXT>
</DOC>
