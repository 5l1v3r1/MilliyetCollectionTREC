<DOC>
<DOCNO> 379247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sonspo13.html </URL>
<DATE> 2005/09/17/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Ezeli rekabetten ilginç notlar... 
</HEADLINE>
<TEXT>

     Beşiktaş ile Fenerbahçe arasında yarın yapılacak derbi maç öncesi, iki takım da geçmişlerindeki en farklı skorlu galibiyetlerini 7'şer golle aldı. 
     Fenerbahçe, Beşiktaş karşısında en farklı skorlu galibiyetini 6 Aralık 1958'de oynanan özel maçta 7-0'lık skorla elde ederken, siyah-beyazlılar da 23 Mart 1941'deki özel karşılaşmada ezeli rakiplerini 7-1 yenmeyi başardı. 
     
     LİGDE FARKLI SKORLAR 

     Ligde ise Beşiktaş, 6 Ocak 1990 tarihinde Fenerbahçe'yi 5-1 yenerek en farklı skorlu galibiyeti elde etti. 
     Siyah-beyazlılar ayrıca, 16 Mayıs 1987 ve 21 Kasım 1987'deki lig maçlarında ezeli rakibini 4-0'lık skorlarla yendi. 
     Fenerbahçe ise Beşiktaş'a karşı ligdeki en farklı skorlu galibiyeti 7 Mart 1976'da 3-0'lık sonuçla aldı. 
     
     EN GOLLÜ MAÇLAR 

     Ezeli rakipler arasında 81 yıllık rekabette geride kalan 310 maçta penaltılar hariç en fazla golün atıldığı karşılaşmada sporseverler toplam 9 gol izledi. 
     11 Ağustos 1974 tarihinde İnönü Stadı'nda yapılan TSYD Kupası maçını Beşiktaş 5-4 kazanırken, filelere giden toplam 9 gol, 81 yıllık rekabette bir maçta atılan en fazla gol olarak tarihe geçti. 
     Ayrıca, 19 Mayıs 1955'te yapılan Atatürk Kupası maçı da 4-4 berabere sonuçlanırken, 1 Temmuz 1960'deki Cemal Gürsel Kupası karşılaşmasını ise Fenerbahçe 6-2 kazanmıştı. 
     
     GOLCÜLER 

     Ezeli rekabette en fazla golü Beşiktaş'ın efsane kaptanı Hakkı Yeten attı. 
     Fenerbahçe'ye karşı 58 kez Beşiktaş forması giyen ''Baba'' lakaplı Hakkı Yeten, 32 kez ezeli rakiplerinin filelerini havalandırdı. 
     Fenerbahçe adına Beşiktaş'a en fazla golü ise 18 golle Cemil Turan kaydetti. 
     
     EN ÇOK FORMA GİYENLER 

     Beşiktaş-Fenerbahçe derbilerinde en çok forma giyen futbolcu unvanı ise, yarınki derbide Beşiktaş'ın başında sahaya teknik direktör olarak çıkacak olan Rıza Çalımbay'a ait. 
     Rıza Çalımbay, siyah-beyazlı formayla Fenerbahçe karşısına 64 kez çıktı. 
     Bu futbolcuyu 61 maçla Beşiktaşlı Şeref Görkey, 59'ar maçla da Beşiktaşlı Ulvi Güveneroğlu ile Fenerbahçeli Müjdat Yetkiner izliyor. 
     
     İKİ TAKIMDA DA OYNAYANLAR 

     Ezeli rekabetin 81 yıllık geçmişinde 2 takım formasını da giyen pek çok futbolcu bulunuyor. 
     Bunlar arasında son 20 yılda 2 takımda da oynayan futbolcular şöyle 
     Adem İbrahimoğlu, Ali Kemal Denizci, Engin İpekoğlu, Tayfur Havutçu, Feyyaz Uçar, Saffet Sancaklı, Sergen Yalçın, Oktay Derelioğlu, Alpay Özalan, Ahmet Yıldırım, Emre Aşık, Ali Güneş, Tayfun Korkut, Murat Şahin, Mustafa Doğan. 
     
     EN ÇOK GÖRÜLEN SONUÇ 1-0 

     Ezeli rakiplerin geride kalan 310 maçında en çok görülen sonuç 1-0 oldu. 
     Fenerbahçe, Beşiktaş'ı 36, Beşiktaş da Fenerbahçe'yi 35 kez 1-0'lık sonuçlarla yenerken, 81 yıllık derbi tarihindeki toplam 71 maçta sporseverler 1'er gol gördü. 
     Toplam 12 ayrı statta karşılaşan ezeli rakipler ayrıca 28 kez de 0-0 berabere kaldı. 
     
     HASRET MAÇLARI 

     Beşiktaş, Fenerbahçe karşısında üst üste 17, Fenerbahçe ise çeşitli dönemlerde 3 kez 12 maç üst üste galip gelemeyerek, taraftarlarına derbi galibiyeti hasreti çektirdi. 
     Öte yandan Beşiktaş 7, Fenerbahçe ise 5 maç üst üste kazanarak, rakiplerine belirli dönemlerde üstünlük kurdu. 
     
     HÜKMEN GALİBİYETLER 

     Beşiktaş ile Fenerbahçe'nin bir asra yaklaşan ezeli rekabetinde son dönemlerde 2 karşılaşma hükmen sonuçlandı. 
     4 Mayıs 1983 tarihinde Fenerbahçe Stadı'nda yapılan Türkiye Kupası çeyrek final ilk maçı 1-1 berabere sonuçlandı. Ancak Beşiktaşlı Mehmet Ekşi'nin çift sarı karta rağmen oynadığının anlaşılması üzerine Fenerbahçe karşılaşmada 3-0 hükmen galip sayıldı. Beşiktaş, rövanş maçını 2-1 kazanmasına rağmen elenmekten kurtulamadı. 
     16 Eylül 2000 tarihinde BJK İnönü Stadı'nda yapılan lig maçında ise Beşiktaş, Fenerbahçe'yi 3-0 yendi. Ancak Fenerbahçe, yeni uygulamaya giren 5 1 kuralına uymayıp, teknik direktör Mustafa Denizli 62. dakikada 6. yabancı oyuncuyu da sahaya sürünce, siyah-beyazlı takımın 3-0'lık galibiyeti hükmen olarak tescil edildi. 
     
     SON MAÇ TARİHE GEÇTİ 

     Ezeli rakiplerin son randevusu Türk futbol tarihine geçti. 
     17 Nisan 2005'te FB Şükrü Saracoğlu Stadı'nda yapılan maç adeta gol düellosu şeklinde geçerken, Beşiktaşlı futbolcu Daniel Gabriel Pancu'nun kaleye geçmesi maçı damgasını vurdu. 
     Beşiktaş kalecisi Oscar Cordoba'nın 80. dakikada kırmızı kart görmesi sonucunda, siyah-beyazlıların 3 oyuncu değiştirme hakkını doldurması üzerine kaleye Pancu geçti. Uzatma bölümüyle birlikte 18 dakika kaleyi koruyan Rumen futbolcu, sadece penaltıdan bir gol yerken, Beşiktaş Kulübü daha sonra bu maçın anısına hatıra tişörtleri yaptırmıştı. 

     
</TEXT>
</DOC>
