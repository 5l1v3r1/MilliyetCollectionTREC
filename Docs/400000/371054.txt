<DOC>
<DOCNO> 371054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/guncel/gun04.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhabirin ailesi mıcır kurbanı 
</HEADLINE>
<TEXT>


ŞENOL AYDIN Kocaeli DHA 

SKY TÜRK spikeri Mehmet Tacettinoğlu'nun yola serilen mıcır nedeniyle geçirdiği trafik kazasında hayatını kaybetmesinin ardından gündeme gelen "mıcır kurbanları" arasına Show TV'nin Gebze muhabiri Fatih Gürbüz'ün ailesi de eklendi. 
Gürbüz'ün ailesi, ölen akrabaları Burhanettin Esen ve Nerime Şahin'in Ankara'daki cenazelerine gitmek üzere salı günü 23.00 sıralarında Gebze'den otomobille yola çıktı. Tekin Gürbüz'ün kullandığı otomobil, Ankara'nın Kazan ilçesine 3 kilometre kala yola döşenmiş mıcırda kayarak 30 metrelik şarampole yuvarlandı. Kazada, gazeteci Gürbüz'ün annesi Mayangül Gürbüz 62 olay yerinde yaşamını yitirdi. Babası Ziyaettin Gürbüz, halası Bingül Yavuz ağır, kardeşleri Gürkan ve Tekin Gürbüz ise hafif yaralandı. 
Mayangül Gürbüz, Gebze Mustafapaşa Camii'nde kılınan cenaze namazının ardından toprağa verildi. Fatih Gürbüz ise cenazede sinir krizi geçirdi. 


</TEXT>
</DOC>
