<DOC>
<DOCNO> 362883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonyas18.html </URL>
<DATE> 2005/07/20/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Paris'te plaj keyfi başlıyor... 
</HEADLINE>
<TEXT>

     Fransa'nın başkenti Paris'in sakinleri ve kenti ziyaret edecek turistler, yarından itibaren bir ay süreyle kent içindeki Seine nehri kenarında plaj keyfi yaşayabilecek. 
     Paris'te bu yıl dördünce kez düzenlenen plaj etkinlikleri, Belediye Başkanı Bertrand Delanoe'nin yapacağı açılış konuşmasıyla başlayacak. 
     Nehir kenarında 3 kilometre uzunluğundaki bir alana kurulan yapay plaj, 21 Ağustos'a kadar açık kalacak. 
     Paris plajını geçen yıl 3.9 milyon kişinin ziyaret ettiğini belirten belediye yetkilileri, bu yıl ziyaretçi sayısının 4 milyonun üzerine çıkmasına kesin gözüyle bakıyor. 
     Plaj için dışarıdan 2 bin ton ince kum getirilirken, ziyaretçilerin kendilerini deniz kenarında tatilde hissetmesi için plaj alanına palmiye ağaçları, soyunma kabinleri, güneş şemsiyeleri, şezlonglar ve çeşmeler yerleştirildi. Plaja, turistlerin yemek ve meşrubat gereksinimleri için büfeler de kuruldu. 
     Plaj etkinlikleri dolayısıyla konserler, dans yarışmaları, spor müsabakaları ve çeşitli animasyonlar düzenlenecek. 
     Paris plajına bu yıl Brezilya da damgasını vuracak. Brezilya'dan gelen dansçıların katılımıyla karnavallar düzenlenecek. 
     
</TEXT>
</DOC>
