<DOC>
<DOCNO> 387978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonsiy06.html </URL>
<DATE> 2005/10/19/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Alışık Ailesi'nden Bakan Koç'a mesaj Tepkiden üzüntü duyduk 
</HEADLINE>
<TEXT>

     Çolpan İlhan ve Kerem Alışık, şair-yazar Attila İlhan’ın cenaze töreninde Kültür ve Turizm Bakanı Atilla Koç’a yönelik tepkiden üzüntü duyduklarını bildiren bir mesaj gönderdiler. 
     AA muhabirinin Kültür ve Turizm Bakanlığı’ndan edindiği bilgiye göre, Çolpan İlhan ve Kerem Alışık, Atilla Koç’a gönderdikleri mesajda, Attila İlhan’ın kendine ait olmayan sadece kendi olan, herkese el vermiş, emek vermiş bir insan olduğunu bildirdiler. 
     Attila İlhan’ın yeri dolmayacak bir edebiyat ve kültür adamı olduğunu ifade eden Çolpan İlhan ve Kerem Alışık, mesajlarında şunları kaydettiler 
     "Daima farklı olmuş ve bu farklılığıyla da toplumun her kesimine her katmanına mal olmuş çok önemli bir değerimizdir. 
     Onu son yolculuğuna uğurladığımız törende Türkiye Cumhuriyeti’nin Kültür ve Turizm Bakanı olarak şahsınızı yanımızda görmekten, ayrıca gösterdiğiniz hassasiyetten son derece mutlu olduğumuzu belirtir, maruz kalınan tepkilerden fevkalade üzüntü duyduğumuzu saygılarımızla arz ederiz." 
     
</TEXT>
</DOC>
