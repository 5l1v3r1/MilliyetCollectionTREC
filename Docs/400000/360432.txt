<DOC>
<DOCNO> 360432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonsiy04.html </URL>
<DATE> 2005/07/12/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Anadolu lisesine yabancı dil dersi tırpanı 
</HEADLINE>
<TEXT>

     Milli Eğitim Bakanlığı Talim ve Terbiye Kurulu, ders çizelgelerini yenilediği Anadolu liselerinde, ilk yıl haftalık 20 saat okutulan yabancı dil dersini 10 saate çekerken, bir üst sınıfta 8 saat olan dersi 4 saate indirdi. Din kültürü ve ahlak bilgisi dersi Anadolu liselerinin tüm sınıflarında haftada 1 saat okutulacak. 
     Talim ve Terbiye Kurulu, Anadolu liselerinin haftalık ders çizelgesini üzerinde yaptığı çalışmaları tamamladı. 
     Buna göre, hazırlık sınıfları kaldırılan Anadolu liselerinin tüm sınıflarında haftalık toplam 34 saat ders okutulacak. 
     9’ncu sınıfta bu derslerden bir, 10’ncu sınıfta 4, 11’nci 
     sınıfta 2, 12’nci sınıfta ise 5 saati seçmeli ders olacak. 
     
     YABANCI DİL DERSİ YARI YARIYA AZALDI 
     Çizelgede dikkat çeken değişiklik ise yabancı dil ders saatlerinde gidilen azaltma oldu. Buna göre, kaldırılan hazırlık sınıflarında haftalık 20 saat okutulan yabancı dil dersi 9’ncu sınıfta 10 saate çekildi. Yine yabancı dil dersi bir üst sınıfta 8 saat alınırken, yeni çizelgede 4 saate çekildi. İkinci yabancı dil dersi ise 10’ncu sınıfta başlayacak. Eski çizelgede hazırlık sınıfında haftalık 4 saat olarak verilmeye başlanan ikinci yabancı dil dersi 9’ncu sınıfta okutulmayacak. 
     
     DİN KÜLTÜRÜ 9’NCU SINIFTAN BAŞLAYACAK 
     Çizelgede Anadolu liselerinin tüm alanlarında 9’ncu sınıftan itibaren din kültürü ve ahlak bilgisi dersi verilecek. Öğrenciler, liseyi bitirene kadar haftada birer saat din kültürü ve ahlak bilgisi dersi alacak. Eski çizelgede, öğrencilere hazırlık sınıfında din kültürü ve ahlak bilgisi dersi verilmiyordu. 
     
     ASTRONOMİ DERSİ 
     Anadolu liselerinin ders çizelgesinde seçmeli dersler arasına yenileri de eklendi. Anadolu liselerindeki alanlara göre değişen seçmeli dersler arasında astronomi ve uzay bilimleri, girşmcilik, bilgi kuramı, bilgi ve iletişim teknolojileri ile ekonomi de bulunuyor. 
     
</TEXT>
</DOC>
