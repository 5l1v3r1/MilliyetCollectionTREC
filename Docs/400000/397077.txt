<DOC>
<DOCNO> 397077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonspo22.html </URL>
<DATE> 2005/11/22/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Sivasspor, Beşiktaş'ı yenme hesapları yapıyor 
</HEADLINE>
<TEXT>

     -Beşiktaş maçı hazırlıklarına başlayan Sivasspor'un genel menajeri Bülent Uygun, ''Taraftarımızın da desteğiyle bu maçı kazanarak Türkiye'nin gündemine oturmak istiyoruz'' dedi. 
     Turkcell Süper Ligi'nde sahasında Beşiktaş ile karşılaşacak olan Sivasspor, 1 günlük iznin ardından hazırlıklarına Alman Teknik Direktör Werner Lorant gözetimindeki antrenmanla başladı. Antrenmana Ankaraspor maçında sakatlanan kaptan Muhammed dışında tüm futbolcular katıldı. 
     Isınma hareketlerinin ardından yaklaşık 45 dakika düz koşu yapan futbolcular daha sonra çalışmaya kondisyon salonunda devam etti. 
     Bu arada futbolcular ve teknik heyet antrenmanın ardından, dün 58 yaşına girdiği bildirilen Lorant'ı kutladı. 
     Kulüp Genel Menajeri Bülent Uygun, yaptığı açıklamada, Ankaraspor maçının mücadele açısından çok güzel geçtiğini, 88. dakikada yenilen bir gol sonucu galibiyeti kaçırdıklarını belirterek, ''3 puan alsaydık, hem Beşiktaş maçı öncesi moralimiz daha yüksek olacaktı, hem de takımın özgüveni daha da artacaktı. Ama alınan 1 puan da güzel'' diye konuştu. 
     Beşiktaş maçının hazırlıklarına bugün başladıklarını belirten Uygun, şunları kaydetti 
     ''Beşiktaş sezon başında en flaş transferleri yapan, ligde ses getiren bir takımken, aldığı sonuçlar itibariyle çok çalkantılı günler geçiriyor. Başkanı da bugünden itibaren görevine devam ettiğini açıkladı, dolayısıyla bu bizim için bir avantaj. Tabii ki onlar yeni sezona bakıyorlar. Ama bizim için önemli olan bu zamana kadar aldığımız başarıyı Türkiye kamuoyuna oturtabilmek için böyle büyük bir derbi kazanmamız gerekiyor. Bu derbilerden de bir tanesinin Beşiktaş maçı olduğunu düşünüyoruz. İnşallah taraftarımızın da desteğiyle bu maçı kazanarak Türkiye'nin gündemine oturmak istiyoruz.'' Takımda şu anda Muhammed ve Hakan Bayraktar'ın sakatlıkları bulunduğunu da kaydeden Uygun, Muhammed'in muayene sonuçlarını beklediklerini bildirdi. 
     
     4 EYLÜL STADYUMU'NDA İLK GECE MAÇI 
     Bu karşılaşmayla maçlarını oynadıkları 4 Eylül Stadyumu'nda ilk defa bir gece maçı yapılacağını da hatırlatan Uygun, ''Bunu bir nevi düğün gibi düşünmek lazım. Geceleri düğüne gidilir ya. Bu bizim için düğün sayılır'' dedi. 
     Sivas'ta ilk kez gece maçı oynanacağını kaydeden Uygun, ''Bugünden itibaren biletler satışa çıktı. Talepler gayet yoğun bir şekilde devam ediyor. Hafta sonuna kadar biletlerin biteceğini düşünüyoruz. Gerçekten gece maçı olması nedeniyle hem zevkli, hem de görsel manada güzel bir maç olacağına inanıyorum'' diye konuştu. 
     Uygun, maç bilet fiyatlarının kale arkası 15 YTL, maraton 25 YTL, kapalı tribün 50 YTL, VIP ise 100 YTL olduğunu sözlerine ekledi. 
     
</TEXT>
</DOC>
