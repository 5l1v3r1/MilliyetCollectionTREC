<DOC>
<DOCNO> 388729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/spor/spo01.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski günlerdeki gibi 
</HEADLINE>
<TEXT>


Sportif Direktör Milne, Bolton maçı öncesi futbolcularla duygusal bir konuşma yaptı, "Her biriniz kaptan ve hocasınız. Gerçek Beşiktaş gibi oynayın" diyerek moral aşıladı 


Beşiktaş yönetiminin hafta başında sportif direktörlük görevine getirdiği Gordon Milne, Bolton Wanderers ile oynanan UEFA Kupası maçı öncesinde futbolcularla yaptığı toplantıda çarpıcı ifadeler kullandı. Teknik direktör olarak Beşiktaş'ı üç sezon üst üste şampiyon yapan İngiliz futbol adamı, Nevzat Demir Tesisleri'ndeki toplantıda futbolculardan gerçek Beşiktaş ruhuyla mücadele etmelerini istedi. 
Milne, "Şu ana başınızda bir teknik direktör yok, ama kaptanınız var. Hayır hatta 11 tane kaptansınız, 11 tane hocasınız. Geride kalan maçları ve olayları unutun. Sahaya çıkın ve gerçek Beşiktaş gibi oynayın. Yüreğinizi ortaya koyun, birbirinize destek olun" dedi. Milne'in bu sözlerinin futbolcuları son derece duygulandırdığı bildirildi. 

Gökhan'a tepki 

Bolton maçında sakatlanan İbrahim Toraman'ın yerine ikinci yarıda oyuna giren Gökhan Zan'ın, tüm uyarılara rağmen ısrarla forma giymek istemesi üzerine sahaya sürüldüğü ortaya çıktı. Sakatlığı nüksedince 70'te oyundan alınan bu futbolcuya teknik heyetin sert tepki gösterdiği ve "Olacak iş değil Hem kendini yaktı, hem de oyun planlarımızı alt üst etti. Onun yüzünden ofansa değişiklik yapamadık" dediği bildirildi. 

Bitmeyen k bus 

Sezon başından beri eksiklerle boğuşan Beşiktaş, Bolton maçı sonrası adeta revire döndü. Sağ dizinden sakatlanan Tümer Metin on gün süreyle sahalardan uzak kalacak. MR'ları çekilen Gökhan Zan ve İbrahim Toraman da Konyaspor maçında forma giyemeyecek. Üç futbolcunun yanı sıra Sergen ve Okan Buruk'un da sakatlıklarının devam etmesi nedeniyle kadroya alınmadılar. Beşiktaş, Konyaspor maçının ilk çalışmasını dün akşam yaptı. 

Kartal'da yeni rota Keegan 

Teknik direktör arayışlarını sürdüren Beşiktaş, son olarak Manchester City'i çalıştıran Kevin Keegan'ı listesinin ilk sırasına aldı. Başkan Yıldırım Demirören, ikinci kez Belçika'ya giderek teknik adam adaylarıyla görüşmelerde bulunurken, Keegan'ın ismi ön plana çıktı. 
Siyah - beyazlı yöneticiler, Sportif Direktör Gordon Milne'in tavsiyesi üzerine İngiliz hoca için harekete geçti. Başkan Demirören, Belçika'ya giderken, Genel Sekreter Kenan Öner ise İngiltere'nin yolunu tuttu. Öner'in, Milne'in önerdiği diğer isim olan Newcastle United'ı çalıştıran, Galatasaray'ın eski hocası Souness'la da görüşeceği vurgulandı. 
Brüksel'de, Danimarka Milli Takımı Teknik Direktörü Morten Olsen'le görüşme zemini arayan Başkan Demirören'in, Keegan ve Souness'dan gelecek haberleri beklediği öğrenildi. Demirören'in, bu adayların olumsuz yanıt vermesi halinde rotayı Otto Rehhagel ve Portekiz Milli Takımı Teknik Direktörü Felipe Scolari'ye çevireceği ifade edildi. 

Yabancı operasyonu 

Pancu, Youla ve Ahmed Hassan'ı göndermeyi planlayan Kartal, üç yeni lejyoner istiyor 


Siyah - beyazlı yönetimin, ligin devre arasında yabancı futbolcu kadrosunda geniş çaplı operasyon yapacağı bildirildi. Düzlüğe çıkış için çare arayan idarecilerin, bu sezon da hayal kırıklığı yaratan Daniel Pancu ve Ahmed Hassan'ın yanı sıra geride kalan maçlarda bekleneni veremeyen Souleymane Youla'yı da gönderme hesapları yaptığı vurgulandı. 
Gözden çıkarılan bu üç futbolcuyu takımdan yollayarak ara transferde yerlerine üç yeni yabancı almak isteyen siyah - beyazlı yöneticilerin bu konudaki çalışmaları büyük bir gizlilik içinde yürüttüğü ifade edildi. İdarecilerin önümüzdeki günlerde bu oyuncular ve kulüpleriyle pazarlıklara başlamaları bekleniyor. 


</TEXT>
</DOC>
