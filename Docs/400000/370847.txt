<DOC>
<DOCNO> 370847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sondun17.html </URL>
<DATE> 2005/08/18/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Brüksel alarmda İki kadın ve iki çocuk rehin alındı 
</HEADLINE>
<TEXT>

     Brüksel'in merkezindeki rehin alma eylemi devam ederken, savcılık durumun ciddiyetini koruduğunu bildirdi ve basından yardım istedi. 
     Brüksel Savcılığı'nın açıklamalarına göre, Arlon hapishanesinde tutuklu olan ve izinli olarak birkaç gün için hapishaneden çıktığı belirtilen Farid Bamuhammed 37 , dün akşam, ayrıldığı eşinden olan çocuklarının bulunduğu eve baskın düzenledi. 
     Bamuhammed, 2 ve 9 yaşlarındaki iki çocuğu ile bu çocuklara bakan 47 ve 24 yaşlarındaki iki kadını rehine aldı. 
     Polisin ilk müdahalesi sırasında silahını ateşleyerek bir kadın polisin hafif yaralanmasına neden olan Bamuhammed, pazarlıklar sonunda, iki çocuğu sigara ve içki karşılığında serbest bıraktı. 
     Bamuhammed'in üzerinde tabanca ve el bombası bulunduğu belirtildi. 
     "Deli Farid" takma adıyla tanınan şahsın, çocuklarının velayet hakkını kaybettiğini öğrendiği ve bu nedenle eyleme geçtiği ifade ediliyor. 
     Savcılık, Bamuhammed'in 1997 yılında cinayet suçuyla 13 yl hapis cezasına çarptırıldığını, iki yıl sonra serbest bırakıldığını, 2002'de bir soyguna katılarak 5 yıl hapis cezası aldığını bildirdi. 
     Polis ve savcılık yetkilileri, operasyonların devam ettiğini, Bamuhammed'in gelişmeleri televizyon ve radyolardan izlediğini belirtirken basından "hassasiyet" istediler. 
     Brüksel'in ünlü "Grand Place" meydanı ve Merkez İstasyonu çevresini trafiğe kapatan polis ve silahlı kuvvetler birimleri, geniş çaplı önlemleri sürdürüyor. 
     
</TEXT>
</DOC>
