<DOC>
<DOCNO> 382664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sontur24.html </URL>
<DATE> 2005/09/29/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Yurtbank davasının yeniden görülmesine başlandı 
</HEADLINE>
<TEXT>

     Yargıtay 7. Ceza Dairesi’nin, hukuki durumlarının yeni TCK’ya göre yeniden değerlendirilmesi gerektiği görüşüyle haklarındaki mahkumiyet kararlarını bozduğu Yurtbank’ın eski sahibi Ali Avni Balkaner’in de aralarında bulunduğu 24 sanığın yeniden yargılanmasına başlandı. 
     İstanbul 8. Ağır Ceza Mahkemesi’ndeki duruşmaya, Kartal Cezaevi’nde tutuklu olan Ali Avni Balkaner ile tutuksuz sanıklardan 16’sı katıldı. 
     Duruşmada kimlik tespiti yapılırken mesleği sorulan Balkaner, "Tüccar diyebilirim" yanıtını verdi. 
     Telefon açmadığı için numarasını hatırlayamadığını ifade eden Ali Avni Balkaner, başka bir soru üzerine aylık gelirinin şu anda olmadığını bildirdi. 
     Duruşmada daha sonra, Yargıtay 7. Ceza Dairesi’nin bozma ilamı okunarak, sanık, avukat ve mağdurlara bu karara ilişkin görüşleri soruldu. 
     Bu konuda söz verilen Balkaner, bozma kararına uyulmasını talep etti. Balkaner ayrıca, avukatının bulunmadığını belirterek, avukat tutmak için süre istedi. 
     Haklarındaki beraat kararları onananların dışındaki diğer sanıklar da, Yargıtay’ın bozma ilamına uyulmasını talep ettiler. 
     Mahkeme Heyeti Başkanı Mustafa Akın, usul ve yasaya uygun bulunduğu için Yargıtay’ın bozma kararına uyulmasına oybirliğiyle karar verildiğini açıkladı. 
     
     BALKANER’İN GEÇİCİ TAHLİYE TALEBİ 
     Duruşmada daha sonra savunmalarını yapmaları için söz verilen sanıklardan Ali Avni Balkaner, tutuklu olmasından dolayı mağdur durumda bulunduğunu ve bundan dolayı bankadan alacaklı olanların da mağdur olduğunu söyledi. 
     Alacaklılar ve devletin menfaati açısından "bir süre tahliye edilmesi gerektiğini" söyleyen Balkaner, hiçbir yere kaçmayacağını öne sürdü. 
     Tahliye edilmesi durumunda bütün borçlarını çok kısa sürede ödeme imkanı bulunduğunu ifade eden Balkaner, "Ben TMSF ile muhatap olursam arkamda alacaklı bırakmam. Suçum varsa cezasını çekmeye hazırım. Ama arkamda alacaklı bırakmak istemem" diye konuştu. 
     Sanıklardan Murat Yanık, Engin Aras, Bayram Eser ve Süleyman Ekiz de, haklarındaki suçlamaları kabul etmediklerini belirterek, beraatlerini istediler. 
     Mahkeme Heyeti Başkanı Akın, diğer sanıkların da savunmalarını almak üzere duruşmaya ara verdi. 
     
</TEXT>
</DOC>
