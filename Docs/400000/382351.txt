<DOC>
<DOCNO> 382351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sontur12.html </URL>
<DATE> 2005/09/28/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Albaya suikast için Irak'tan susturuculu silah getirtmiş 
</HEADLINE>
<TEXT>

     Özgür CEBE DHA 

      TERÖR örgütü PKK ile bağlantıları olduğu gerekçesiyle 6 ay tutuklu kalan Babat aşiretine’ mensup korucubaşı Cevher Benek’in de aralarında bulunduğu tutuklu 3’ü korucunun toplam 10 sanığın yargılanmasına devam edildi. Korucubaşı Benek, güvenlik güçlerinin operasyon tarihleri hakkında teröristlere bilgi vermek ve Şırnak Alay Komutanı’na suikast düzenlenmesi için PKK’dan talimat almakla suçlanıyor. 
     Kuzey Irak sınırındaki Şırnak’ın Uludere İlçesi'ne bağlı Hilal Beldesi'nde 28 Mart 2003 yerel seçimlerinde DYP listesinden belediye başkan adayı olan Babat aşiretine mensup korucubaşı Cevher Benek ile korucu kardeşi İsmet Benek ve korucu Abdulmecit Babat’ın yargılanmasına Diyarbakır 6’ncı Ağır Ceza Mahkemesi’nde devam edildi. Duruşmaya sanıklar katılmadı, korucubaşı Benek'in avukatı Şeyhmus Miroğlu hazır bulundu. Miroğlu, müvekkillerinin güvenlik güçleriyle çok sayıda başarılı operasyonlara katıldığını, kanıtların delillerin inandırıcı olmadığını bu nedenle beraat kararı verilmesi gerektiğini söyledi. 
     Cevher Benek daha önce mahkemeye verdiği savunmasında, Alay komutanının seçimlerden çekilmesi için kendisine baskı yaptığını bu nedenle iftiraya kurban gittiğini öne sürmüştü. Kardeşi İsmet Benek de, PKK’lı teröristlerle alay komutanlığının bilgisi dahilinde görüştüğünü öne sürerken, Onları Kuzey Irak’tan Türkiye sahasına çekip pusuya düşürmek için görüşüyordum. Akrabalarımı öldürdüler. İntikam için kendileriyle görüştüm. Daha önce de PKK’lılarla irtibat kurdum. Şırnak sınırına geldiklerinde pusuya düşürüp grup sorumlusuyla birlikte 13 kişiyi öldürdük. Ben bu eylemden dolayı üstün başarı belgesi aldım'' demişti. Mahkeme, yeni CMK’ya göre tüm sanıklara avukat atanması için Diyarbakır Barosu'na yazı yazılmasına karar verip duruşmayı erteledi. 
     
     200 DOLARA SUSTURUCULU SİLAH 
     İddianamede sanık 3 korucunun güvenlik güçlerinin operasyon tarihlerini teröristlere önceden haber verdikleri, köyde yaşayanlarla ilgili istihbari bilgiler topladıkları belirtiliyor. Telefon görüşmelerinin Ankara ve Diyarbakır Ağır Ceza Mahkemesi’nin verdiği dinleme kararıyla tespit edildiği, Şırnak Alay Komutanı’na suikast için Cevher ve İsmet Benek’in PKK’lılarla telefonda görüştüğü, Benek kardeşlerin karşılığında örgütten para istediği ve suikast için dürbünlü ve susturuculu bir silahı Salih Oslu adlı kaçakçıdan 200 dolar karşılığında Irak’tan getirttikleri, ardından Albay’a suikast için uygun bir ortamın yakalanamadığına dair örgütün sözde bölge sorumlusu olan Renas’ kod adlı PKK’lı teröriste telefonda bilgi verdiği ve bu görüşlerin jandarma tarafından kayda alındığı kaydediliyor. 
     
</TEXT>
</DOC>
