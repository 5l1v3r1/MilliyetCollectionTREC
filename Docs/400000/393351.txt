<DOC>
<DOCNO> 393351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun53.html </URL>
<DATE> 2005/11/09/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Türkiye'nin İlerleme Raporu'nun Almanya'daki yankıları... 
</HEADLINE>
<TEXT>

     Türkiye hakkında açıklanan AB İlerleme Raporu'yla ilgili olarak Almanya'da ılımlı görüşler dile getirildi. 
     Sosyal Demokrat Parti'nin SPD Avrupa politikası uzmanı olan Federal Meclis Milletvekili Angelica Schwall-Düren, Alman Haber Ajansı'na DPA yaptığı açıklamada, raporun Türkiye'nin AB üyeliğini tereddütlü hale getirmediğini belirterek, sadece Türkiye'deki reformların hızının artırılması gerektiğini söyledi. 
     Hıristiyan Demokrat Birlik Partisi CDU Avrupa politikası uzmanlarından Milletvekili Matthias Wissmann ise Berlin'de yaptığı açıklamada, yeni kurulacak federal hükümetin, Türkiye'ye AB yolunda eleştirel yaklaşacağını belirtti. 
     Wissmann, Türkiye'nin, gerekli şartları yerine getirememesi durumunda, ''imtiyazlı ortaklık'' hedefinin sürdürülmesi gerektiğini kaydetti. 
     Birlik 90 Yeşiller Partili Avrupa Parlamentosu Milletvekili Cem Özdemir ise Alman 2. televizyonu ZDF'ye yaptığı açıklamada, Türkiye'nin AB'ye henüz uzun bir yolu olduğunu belirterek, geçen aylarda sürdürülen üyelik tartışmalarının Türkiye'deki AB karşıtlarını güçlendirdiğini söyledi. 
     
     ROTH'DAN TÜRKİYE'YE TANK SATIŞINA ELEŞTİRİ 
     Birlik 90 Yeşiller Partisi Eş Başkanı Claudia Roth, Türkiye'nin güneydoğu bölgelerinde güvenlik durumunun gergin olduğunu ileri sürerek, dün Almanya ve Türkiye arasında imzalanan tank satışıyla ilgili anlaşmayı eleştirdi. 
     DPA tarafından verilen haberde, Roth'un, bu satışın Alman silah ihracatı kurallarını ihlal ettiğini savunarak, ''Kararda, muhtemelen satışı yapan ülkenin maddi çıkarları önemli rol oynadı'' şeklinde konuştuğu belirtildi. 
     Almanya ve Türkiye arasında dün imzalanan anlaşma uyarınca, Türkiye'ye Alman Silahlı Kuvvetleri'nde mevcut olan 298 adet Leopard-II tankı satılacak. Satışın bedeli hakkında bir açıklama yapılmadı. 
     
</TEXT>
</DOC>
