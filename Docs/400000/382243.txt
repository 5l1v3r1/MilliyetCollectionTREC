<DOC>
<DOCNO> 382243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko34.html </URL>
<DATE> 2005/09/28/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
ATO Başkanı Kredi kartları yasa taslağı olumlu ancak eksik 
</HEADLINE>
<TEXT>

     Ankara Ticaret Odası ATO Başkanı Sinan Aygün, ''Banka Kartları ve Kredi Kartları Yasa Taslağı''nın olumlu, ancak faiz ayağının kırık olduğunu söyledi. 
     Aygün, BDDK tarafından hazırlanan ve önümüzdeki hafta Bakanlar Kurulu'nda imzaya açılacak olan taslak ile ilgili bir açıklama yaptı. 
     Kredi kartında yaşanan sorunların yüzde 80'ini yüksek faizlerin, yüzde 20'sini ise diğer konuların oluşturduğunu dile getiren Aygün, ''Faizi disiplin altına almayan bir kredi kartları yasası ölü doğar'' dedi. 
     Tasarının bileşik faizi yasaklayan maddesinin son derece yerinde olduğunu ifade eden Aygün, şunları söyledi 
     ''Ancak, kredi kartında asıl sorun aylık faizlerden kaynaklanıyor. Borç, faizler nedeniyle yükseldikçe yükseliyor. Sonunda da ödenemez hale geliyor. Kanuni faizi yüzde 42, yeniden değerleme oranı yüzde 11.2, gecikme faizi yüzde 44, ticari faiz yüzde 25, Hazinenin borçlanma faizi yüzde 17. Buna karşılık kredi kartı faizleri yüzde 160'ları buluyor. Bu faiz sorunu ortada dururken, kredi kartlarının neresi kurcalanırsa kurcalansın sorun çözülemez. Bunun için, faizlere de bir düzenleme gerekiyor. 
     Önerimiz şudur Tüketici kredilerine uygulanan faiz oranları, eşit ya da yüzde 10 puan fazlasıyla kredi kartlarına da uygulansın. Bu olmazsa devlet borçlanma faizleri baz alınsın. Bu faizlerin örneğin yüzde 30 fazlası uygulansın. Faizler bu oranı geçemesin.'' 
     
     TÜKETİCİ KREDİSİ YOLU AÇILMALI 
     Yasa taslağında, gıda benzin gibi tüketim mallarının taksitlendirilmesinin kısıtlanmasına dair de bir hükme rastlanmadığını dile getiren Aygün, internette kredi kartları ile oynanan kumara ilişkin de bir düzenleme yapılmamasını da eksiklik olarak değerlendirdi. 
     Aygün, kredi kartları borcunu ödeyemeyen tüketicilerin bankalarından talep etmeleri halinde, bir defaya mahsus olmak üzere borçlarını tüketici kredisine dönüştürerek taksitle ödeme imkanının da sağlanmasını isterken, ''Tüketici ile bankalar arasında beyaz sayfa açılmalıdır'' dedi. 
     
</TEXT>
</DOC>
