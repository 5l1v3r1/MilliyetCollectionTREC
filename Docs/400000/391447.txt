<DOC>
<DOCNO> 391447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonsiy12.html </URL>
<DATE> 2005/11/01/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Sezer Bankacılık Yasası'nı onayladı 
</HEADLINE>
<TEXT>

     Cumhurbaşkanı Ahmet Necdet Sezer, Bankacılık Yasası ile sözleşmeli sağlık personeli çalıştırılmasını düzenleyen yasaları onayladı. 
     Cumhurbaşkanlığı Basın Merkezi’nden yapılan açıklamaya göre, Sezer, 19 Ekim 2005 tarihinde TBMM’de yeniden görüşülerek kabul edilen, 5411 sayılı Bankacılık Kanunu’nu onaylayarak yayımlanmak üzere Başbakanlığa gönderdi. 
     Sezer’in, 5411 sayılı yasanın kimi kurallarının iptali ve yürürlüklerinin durdurulması için Anayasa Mahkemesi’nde dava açacağı bildirildi. 
     Söz konusu kanun, 2 Temmuz 2005 tarihinde TBMM’de kabul edilmiş, Sezer, yasayı 92., 121. ve geçici 23. maddelerinin bir kez daha görüşülmesi için 22 Temmuz 2005 tarihinde TBMM’ye iade etmişti. 
     
     SÖZLEŞMELİ SAĞLIK PERSONELİ 
     Cumhurbaşkanı Sezer, 5413 sayılı Eleman Teminin Güçlük Çekilen Yerlerde Sözleşmeli Sağlık Personeli Çalıştırılması ile Bazı Kanun ve Kanun Hükmünde Kararnamelerde Değişiklik Yapılması Hakkında Kanun, Sağlık Hizmetleri Temel Kanunu ve Sağlık Bakanlığı’nın Teşkilat ve Görevleri Hakkında Kanun hükmünde kararnamede değişiklik yapılması hakkında Kanun’u da onaylayarak yayımlanmak üzere Başbakanlığa gönderdi. 
     Sezer bu kanunu da 19 Temmuz 2005 tarihinde 6. maddesinin bir kez daha görüşülmesi için TBMM’ye geri göndermişti. 
     
</TEXT>
</DOC>
