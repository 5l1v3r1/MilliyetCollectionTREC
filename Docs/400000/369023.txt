<DOC>
<DOCNO> 369023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonspo46.html </URL>
<DATE> 2005/08/11/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Demirören ''Önemli olan kazanmak'' 
</HEADLINE>
<TEXT>

     Beşiktaş Kulübü Başkanı Yıldırım Demirören, Vaduz karşılaşmasından sonra yaptığı açıklamada, "Önemli olan kazanmaktı. Sonuçta galip geldik" dedi. 
     Demirören, Vaduz karşısında 1-0 galip gelmelerine rağmen, takımlarının biraz daha zamana ihtiyacının olduğunun görüldüğünü sözlerine ekledi. 
     Beşiktaş Kulübü Yönetim Kurulu Üyesi Süleyman Eren de, Vaduz karşısında çok iyi bir futbol sergileyemediklerini, ancak tur için gerekli olan avantajı elde ettiklerini söyledi. 
     Beşiktaş Teknik Direktörü Rıza Çalımbay ise açıklamasında, Vaduz ile deplasmanda yaptıkları maçtan iyi bir sonuçla döndüklerini belirterek, "Karşılaşma içinde zaman zaman iyi şeyler, zaman zaman da hatalar yaptık. Çok disiplinli oynayan bir takıma karşı mücadeleyi hiçbir zaman bırakmadık. Son paslarda biraz dikkatli olabilsek, daha farklı bir galibiyet de elde edebilirdik" dedi. 
     Çalımbay, İstanbul’daki rövanş maçında da dikkatli oynayarak turu geçmeyi istediklerini sözlerine ekledi. 
     Vaduz Teknik Direktörü Mets Gren ise Beşiktaş’a kendi sahalarında 1-0 yenilmelerine rağmen tur şanslarının devam ettiğini söyledi. 
     "1-0’lık skor, bizim için rövanşta da şansın var olduğunu gösteriyor" diye konuşan Gren, "Mucizeye inanıyor musunuz " şeklindeki bir soruya, "Mucizelere her zaman inanmak lazım. Gerçekci olmak gerekirse tur şansımızın az olduğunu biliyoruz. Ancak, İstanbul’da da kendimizi pahalıya satmak için elimizden geleni yapacağız" diye yanıt verdi. 
     Gren, Beşiktaş’ın kadrosunu Kleberson ve Ailton’u transfer ederek güçlendirdiğinin hatırlatılması üzerine de, "İyi oyunculara karşı mücadele etmek bizim için daha güzel. Rövanşta da rakibimizin etkili oyuncularına karşı gerekli önlemleri alacağız" dedi. 
     
</TEXT>
</DOC>
