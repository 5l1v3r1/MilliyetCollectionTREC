<DOC>
<DOCNO> 360065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/soneko12.html </URL>
<DATE> 2005/07/11/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Borsa bu hafta özelleştirmelerle ilgili gelişmeleri izleyecek... 
</HEADLINE>
<TEXT>

     Özelleştirmeler konusundaki gelişmeler ve şirketlere olan yabancı ilgisi, piyasalar tarafından en önemli beklentiyi oluşturmaya devam edecek. 
     Gedik Yatırım'ın haftalık değerlendirmesinde, geçen hafta Telekom ihalesinde oluşan satış rakamının diğer özelleştirme beklentileri açısından piyasalara moral veren bir gelişme olduğu, diğer yandan IMF'nin şart koştuğu sosyal güvenlik yasa tasarısının Ekim ayına kalışı ve ardından 1. gözden geçirmenin IMF tarafından ertelenmesinin olumsuz gelişmelerin başında sayılabileceği ifade edildi. 
     Bunun yanında Meksika'daki kasırganın üretimi etkileyeceği beklentileriyle yeniden yükselişe geçen petrol fiyatlarının tüm piyasaları tedirgin ettiği, İngiltere'de yaşanan terör saldırıları sonucunda İMKB'deki sert satışların ardından tepki alımlarıyla endeksin dengelendiğinin görüldüğü kaydedilen değerlendirmede, IMF'nin ön şartlarından diğeri olan Bankacılık Yasası'nın Meclis'ten geçmesiyle bankaların devri konusundaki sorunun ortadan kalktığı ve bu kanunu bekleyen satışların ve yabancı ilgisi açısından piyasalara olumlu yansıdığı aktarıldı. 
     Alternatif piyasalarda ise genelde sakin ve olumlu seyrin hakim olduğu, dövizde pariteye bağlı hareketliliğin devam ettiği belirtilen değerlendirmede, şunlar kaydedildi 
     ''Özelleştirmeler konusundaki gelişmeler ve şirketlere olan yabancı ilgisi piyasalar tarafından en önemli beklentiyi oluşturmaya devam edecektir. Petrol fiyatlarındaki yükselişin devam edip etmemesi de yine tüm piyasalar açısından önem taşımakta. Genelde sakin bir döneme girilmesiyle birlikte fazla gündem yaratılamamasına bağlı olarak Borsa'da alternatif ve dış piyasalara karşı hassasiyetin daha fazla olacağını söyleyebiliriz. Yine Ankara Anlaşması'nın imzalanmasına yönelik AB ile ilişkiler gündemde ön sıraya yerleşebilir.'' 
     
</TEXT>
</DOC>
