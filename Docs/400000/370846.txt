<DOC>
<DOCNO> 370846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sondun16.html </URL>
<DATE> 2005/08/18/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Riyad'da militanların yuvasına baskın... 
</HEADLINE>
<TEXT>

     Suudi Arabistan'ın başkenti Riyad'daki çatışmanın, Suudi güvenlik kuvvetlerinin, aranan militanların saklandığı yerleşim birimine baskın düzenlemesinin ardından çıktığı bildirildi. 
     Suudi Arabistan İçişleri Bakanlığı sözcüsü Mansur El Türki, güvenlik kuvvetlerinin, bir veya birden fazla militanın saklandığından şüphelenilen bölgeye baskın düzenlediğini söyledi. 
     El Türki, güvenlik nedeniyle ayrıntılı bilgi vermekten kaçınırken, merkezi Dubai'de bulunan El Arabiya televizyonu, baskın sırasında birkaç militanın öldürüldüğünü bildirdi. 
     İsmi açıklanmayan güvenlik yetkilileri de Riyad'ın kuzeyindeki bir eve baskın düzenlendiğini ve en az iki militanın öldürüldüğünü söylediler. 
     ABD'nin Riyad Büyükelçiliği, Suudi Arabistan'daki Amerikan binalarına yönelik bir tehdidin alınması üzerine Riyad'daki büyükelçilikle Cidde ve Dahran'daki konsoloslukların bir süre kapalı tutulacağını açıklamıştı. 
     Suudi Arabistan, ülkedeki Amerikan diplomatik temsilciliklerine terörist saldırı olacağına ilişkin istihbarat bulunmadığını bildirmişti. 
     
</TEXT>
</DOC>
