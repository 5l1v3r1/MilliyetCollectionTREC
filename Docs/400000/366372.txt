<DOC>
<DOCNO> 366372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/soneko05.html </URL>
<DATE> 2005/08/02/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
TAV dünya markası olmayı hedefliyor... 
</HEADLINE>
<TEXT>

     Atatürk Havalimanı’nın da aralarında bulunduğu bazı havalimanlarının işletmeciliğini üstlenen Tepe-Akfen Grubu, yatırım holding kurdu. Holding, TAV’ı dünya markası haline getirecek. 
     İstanbul’da kurulan "TAV Yatırım Holding A.Ş."nin sermayesi 500 bin YTL olarak belirlendi. Şirkette Tepe İnşaat A.Ş. 245 bin, Tepe Savunma ve Güvenlik sistemleri A.Ş. ile Tepe Mobilya A.Ş. 2.5’er bin YTL’lik pay edindi. Böylece, Tepe Grubu’nun şirketteki toplam payı yüzde 50 oldu. Şirkete, Afken Holding A.Ş. 210 bin, Sera Yapı Endüstrisi Ltd. Şti. 37.5 bin, Afken İnşaat Turizm Ticaret A.Ş. de 2.5 bin YTL ile ortak oldu. 
     Şirketin öncelikle havacılık alanında yatırım, yapım ve işletmecilik faaliyetlerinde bulunmak üzere kendi kurduğu ya da başkaları tarafından kurulan şirketlerin sermayelerine ve yönetimlerine katılacağı belirtildi. Holding böylece, TAV markasının küresel oyuncu olarak dünya çapında vizyonunu geliştirecek biçimde yapılanmasını gerçekleştireceği kaydedildi. 
     Holdingin ilk yönetim kurulunda, Hamdi Akın başkan, Ali Haydar Kurtdarcan başkan vekili, Mustafa Sani Şener murahhas üye, İbrahim Süha Güçsav, İlhan İl, Mustafa Kalender de üye olarak görev yapacak. 
     
</TEXT>
</DOC>
