<DOC>
<DOCNO> 356170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sondun22.html </URL>
<DATE> 2005/06/28/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
1 milyon avroluk rüşveti itiraf etti 
</HEADLINE>
<TEXT>

     Rüşvet almak ve vergi kaçırmakla suçlanan Almanya Savunma Bakanlığı'nın eski Müsteşarı Ludwig-Holger Pfahls, Augsburg Eyalet Mahkemesi'nde bugün başlayan davasında başka bir suçunu itiraf etti. 
     Kanada'ya kaçan silah tüccarı Karlheinz Schreiber'den 1991 yılında Suudi Arabistan ile yapılan bir tank satışı için yaklaşık 2 milyon avro rüşvet almak ve bu parayı vergilendirmemekten yargılanan Pfahls, beklenmedik bir itirafta bulunarak, Schreiber'den 1990 yılında ABD ile yapılan bir silah satışından yaklaşık 1 milyon avro rüşvet aldığını söyledi. 
     Bu paranın İsviçre'deki bir hesapta bulunduğunu belirten Pfahls, ''Böyle bir şeyi o zamanlar nasıl yapabildim, ben de bilmiyorum. Bir şekilde kendimi bu olayın içinde buldum'' dedi. 
     Pfahls, savcılığın iddianamesine karşı henüz bir açıklama yapmadı. Mahkeme, Pfahls'a, itirafta bulunması durumunda en fazla 2 yıl 3 ay hapis cezasına çarptırılacağını bildirmişti. 
     
</TEXT>
</DOC>
