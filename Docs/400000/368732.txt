<DOC>
<DOCNO> 368732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sontur26.html </URL>
<DATE> 2005/08/10/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İngiliz program yapımcısı, sokak çocukları derneklerinden özür diledi 
</HEADLINE>
<TEXT>

     İngiliz Channel 5 televizyonu program yapımcısı Dominique Young, Adana’da sokakta çalışan çocukları görüntülemek isterken izin verilmeyince polislerle tartışan İngiliz gazeteciler adına Adana Sokak Çocukları Derneği’nden özür diledi. 
     İngiliz gazetecileri İngiliz Basın Konseyi’ne şikayet eden Sokak Çocukları Derneği Başkanı Prof. Dr. Fazilet Aksu’ya özür yazısı gönderen Dominique Young, amaçlarının Türkiye’yi küçük düşürmek olmadığını belirtti. 
     Söz konusu programda Türkiye’de sokakta çalışan çocukların nasıl kurtarıldıklarını, topluma nasıl kazandırıldıklarını işleyeceklerini ifade eden Young, şunları kaydetti 
     "Amacımız Türkiye’yi küçük düşürmek olsaydı bu ülkede sokak çocuklarına yönelik olarak derneğiniz tarafından yapılan güzel çalışmalara yer vermezdik. Ancak arkadaşlarımızın çekimi sırasında hiç istemediğimiz tatsız olaylar yaşanmış. Bu nedenle de programımızın ana hedefini oluşturan derneğiniz bu konuda zor durumda bırakılmış. 
     İstenmeden olan bu tatsız olay nedeniyle meslektaşlarım adına özür diliyorum." Çocuk işçiliğinin Türkiye’nin gerçeği olduğu vurgulayan Young, "Önemli olan bu çocukları sokaktan kurtarmak için çaba sarf etmektir. 
     Türkiye’de de bu yapılıyor" ifadelerine yer verdi. 
     Dernek Başkanı Aksu, AA muhabirine yaptığı açıklamada, sokak çocuklarına yönelik, aralarında uluslararası projeler de olmak üzere, çok sayıda projelere imza attıklarını ancak bu olayda zan altında bırakıldığını belirterek, "Bu olay bizi derinden yaralamıştı. Özür yazısı elime ulaştığında mutlu oldum" dedi. 
     Aksu da yapımcı Young’a gönderdiği teşekkür yazısında şunları kaydetti 
     "Mektubunuz, beni ve Adana’da ekibinizle ilgilenen arkadaşlarımı memnun etti. Sizlerin de Adana halkı ve Adana basınının hassasiyetini hoş göreceğinizi umarım. Güzel başlayan ilişkimizin istenmeden geliştiği anlaşılan bu olayla zedelenmeyeceğini umuyor, teşekkür ediyorum." Adana’da, Temmuz ayında, kentin en işlek yerlerinden Ziyapaşa Bulvarı’nda çalışan çocukları görüntüleyen Channel 5 muhabirleri çocuk şubesi görevlilerince uyarılmış, araştırma sonucu valiliğin çekime izin vermediği anlaşılmıştı. 
     
</TEXT>
</DOC>
