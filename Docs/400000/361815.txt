<DOC>
<DOCNO> 361815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/spor/spo03.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Komutan Gerets 
</HEADLINE>
<TEXT>


Galatasaray, Hollanda kampında eski disiplinini buldu. Belçikalı teknik adam, oyuncuları adeta askeri kampa aldı, taviz vermedi, Cim-Bom'a yeni alışkanlıklar kazandırdı. Program, dakika dakika uygulandı 

RAŞİT ALTUN 


Galatasaray, Hollanda'da başlayıp, Belçika'da noktaladığı 15 günlük hazırlık kampından geçer not aldı. 
Yeni Teknik Direktör Eric Gerets nezaretinde çalışan Sarı - Kırmızılılar'ın en büyük k rının disiplin olduğu görüldü. Belçikalı çalıştırıcı, askeri kampları aratmayan, taviz vermez komutan edasıyla futbolculara hitabetti. 
Sabah kahvaltısı için belki de ilk kez bir hazırlık kampında 08.00'de kaldırılan futbolcular, Belçikalı teknik adam "Afiyet olsun" demeden çatala bıçağa dokunamıyor, antrenörleri oturduğu yerden kalkmadan masayı terk edemiyorlardı. 
İşte daha ilk günden iyi bir general olduğunu ilan eden Gerets'in ağır kuralları bu kampa damgasını vurdu. 08.30'de kahvaltılarını yapan futbolcular, hazırlanan programa göre 10.00'da antrenman için sahanın, 13.00'te de öğle yemeği için restoranın yolunu tuttu. Yemeğe bir dakika bile gecikmek dünyanın sonu gibiydi. Geç gelen futbolcu ağır para cezasına çarptırılıyor ve bu kişi masaya oturmadan diğerleri de yemeklerine dokunamıyordu. Yemek sonrasında Gerets'in emriyle telefonlarını kapatmak zorunda kalan futbolcular, ağır antrenman sonrasında yorgunluktan kendilerini odalarına zorlukla atarken, iki saat uyumak zorundaydılar. 
Gece ise 23.00 olduğunda ışıklar sönüyor, yardımcı antrenör Erdal Keser'in 'koğuş yat' sesiyle herkes uykuya geçiyordu. 

Ümit KARAN - 9 
5 aylık ara Ümit Karan'a oldukça yaramış. Son derece formda bir görüntü sergiledi. Hazırlık maçlarındaki 10 golü de ligin müjdecisi oldu. 

Hasan KABZE - 8 
Galatasaray'a transfer olalı henüz 6 ay olmasına rağmen formasına alıştı. Görev aldığı her maç kendisini gösterdi. Bu sezon ilk 11'i zorlayacak. 

Eren BOYRAZ - 7 
Beylerbeyi'nden transfer edilen golcü kendini gösterdi. İyi bir golcü. Ancak önünde Hakan Şükür, Ümit , Necati ve Hasan gibi isimler var. 

Özgürcan ÖZCAN - 7 
Hakan Şükür'ün veliahtı. Kaptan'ın bizzat ilgilendiği bir futbolcu. Güçlü fiziği ve gol vuruşlarıyla Galatasaray'ın geleceği. Tek eksiği tecrübe. 

Hasan ŞAŞ - 7 
Sakatlığı nedeni ile henüz tam olarak hazır değil. Son hazırlık maçında 45 dakika mükemmel oynadı. Hazır olmadığı için biraz sinirliydi. 

Sasa ILIÇ - 7 
Kampa geç katıldı. Top tekniği yüksek. Sadece ik hazırlık maçında oynadı. Oyun içinde inisiyatif almıyor. Henüz hakkında konuşmak için çok erken. 

Altan AKSOY - 9 
Gerets'in ısrarla sol kanatta oynattığı Altan hocasını mahçup etmedi. Her iki ayağını da kullanabilen Altan kampın en iyilerinden biriydi. 

Stjephan TOMAS - 8 
Defansın bel kemiği. Sarı - Kırmızılar'ın en formda isimlerinden biri. Tomas için söylenecek fazla birşey yok. Takımdaki yeri garanti. 

Rigobert SONG - 7 
Tomas ile birlikte savunmanın sigortası. Geç katıldığı için henüz tam anlamı ile hazır değil. İlk 11'de yeri garanti olan isimlerden biri. 

Cihan HASPOLATLI - 8 
Tam bir görev adamı. Gerets orta saha, sağ bek ve stoper oynattı, her mevkiide iyi oynadı. Sınırsız enerjisi ve çalışkanlığı ile Gerets'in gözüne girdi. 

Necati ATEŞ - 9 
Sezon başı olmasına rağmen formunun zirvesinde... Yeteneği ve hırsıyla Necati de Gerets'in değişmezleri arasına girecek. 

Orhan AK - 7 
Kampta sakatlandı. Sol bekteki yeri garanti gibi. Gerets maçlarda sık sık uyardı. Henüz hazır değil ama Altan ile iyi bir ikili oluşturdu. 

Yalçın AYHAN - 7 
Tomas ile Song'un arkasında iyi bir yedek olacak. Henüz Galatasaray savunmasında görev yapacak kapasitede değil. Hemen uyum sağladı. 

Mülayim ERDEM - 7 
Çok yetenekli. Kamp boyunca çok çalıştı. Eğer Galatasaray formasını giymek istiyorsa daha çok çalışması gerekiyor. Bu sezon oynaması zor. 

Sedat DERELİ - 7 
Kaliteli bir oyuncu. Kamp boyunca çok çalıştı. Gerets sol bekte denedi. Gerçek yeri ileri ikili. Onun da şanssızlığı önündeki isimler. 

Ragıp BAŞBAĞ - 7 
Çalışkan ve efendi. Hazırlık maçlarında kendini gösteremedi. İyi bir orta saha oyuncusu. Formayı kapmak için çok çalışması lazım. 

Uğur UÇAR - 8 
Hocası Avrupa'nın en iyi sağ beklerinden birisiydi. Gerets'ten öğreneceği çok şey var. Alt yapıdan gelen gençler arasında formaya en yakın isim... 

Sabri SARIOĞLU - 7 
Teknik Direktör Gerets sağ kanatta görev verdi. Kamp boyunca çok çalıştı, mücadele etti. Performansı inişli çıkışlı bir grafik ortaya koydu. 

Allioum SAİDOU - 6 
Gerets'in söylediği gibi her şey kendisinin elinde. Kampa geç katıldı ve sakatlandı. Doğru düzgün izleyemedik. Bu son şansı ve Saidou da bunu biliyor. 

Sinan TURAN - 7 
Yetenekli bir sol kanat oyuncusu. Kampın iyilerinden biri olarak kendisini gösterdi. Ancak Orhan Ak'tan formayı alması zor görünüyor. 

Hakan ŞÜKÜR - 8 
Kim gelirse gelsin Galatasaray'ın değişmez ismi. Gerets'in bankolarının başında yer alıyor. 34 yaşına rağmen kampın çalışkanları arasındaydı. 

Cihan CAN - 8 
Çok cesur ve çok hırslı. İyi niyetiyle çok çalıştı. Gerçekçi olmak gerekirse Tomas ve Song varken takımda yer bulması çok zor. 

Zafer ŞAKAR - 7 
Gerets'in sol kanatta denediği Zafer kapasitesinin altında kaldı. Çok yetenekli bir orta saha oyuncusu ama bu tempo ile takıma girmesi çok zor. 

Ferhat ÖZTORUN - 7 
Henüz 17 yaşında. Hollanda'da sakatlandı ve kendisini gösteremedi. Bu sezon takıma girmesi zor ama gelecekte sol kanadı savunacak yetenekte. 

Aykut ERÇETİN - 8 
22 yaşındaki genç file bekçisi kale için hazır olduğunu gösterdi. Yetenekli ve cesur. Tek eksiği tecrübe. Mondi'nin eldivenlerini alacak gibi. 

Fevzi ELMAS - 8 
Hazırlık maçlarında şans bulamadı. İdmanda çok başarılı. Aykut'a alternatif olabilir. Ayaklarını çok iyi kullanabiliyor. 

'Iliç yeni Hagi olur' 

Galatasaray'la Şampiyon Kulüpler Kupası'nda yarı final sevinci yaşayan ve sayısız zaferler kazanan Cevad Prekazi, yeni transfer Sasa Iliç'e övgüler yağdırdı. Sırp spor gazetesi Ekipa'nın Prekazi ile yaptığı röportajda Iliç'in, Sırp ekibinden gelip, Sarı - Kırmızılı formayı giyen ilk yıldız olmadığı hatırlatıldı. 

İşte Prekazi'nin ağzından Iliç 
Geçen nisan ayında Hagi'ye Iliç'in ismini verdim. Onu transfer etmesi durumunda büyük başarılara imza atacağını söyledim. Ama çeşitli sebeplerden dolayı transfer gerçekleşmedi. Sonra bu ay içinde iş nedeniyle Türkiye'ye gittim ve Galatasaray'ın Iliç'i aldığını duydum. Benim için sürpriz olmadı.Galatasaray, Hagi'den bu yana devamlı 10 numara arayışında. Onların Iliç'in yeni bir Hagi olup olamayacağı konusunda endişeleri var. Ama ben ona inanıyorum.Sasa'yı çocukluğundan bu yana tanıyorum. Çok akıllı ve söz dinleyen bir çocuktu. Galatasaray'a uyum sağlamaması için bir neden yok. Galatasaray'ın tutkulu taraftarları idollerini yakından takip ederler. Iliç'in onların idolu olacağı kesin. Onun asistleri ve futbol görüşü, İstanbul'u ışıldatacak.Iliç için ideal yer orta sahanın ortası. Tüm toplar onda toplanmalı ve takımı o organize etmeli. Bu onun en iyi yaptığı iş. Tüm takım onun yetenekleri ve futbolu sayesinde düzlüğe çıkabilir.Sasa'nın yapacağı en iyi iş, asistleriyle Galatasaray'a karşı kapanan defansları açmak. Bu yönden çok yararlı olur. Bu Cim - Bom'un Iliç tarzında bir oyuncuya çok ihtiyacı var. O en kısa zamanda Sarı - Kırmızılı ekibin ve taraftarların gözdesi haline dönüşecek, bana inanın. 

Gürsoy Benden kurtulamaz 

Galatasaray 2. Başkanı Ergun Gürsoy, yönetici Adnan Öztürk'ün ayrılmasına üzüldüğünü belirtti, "Keşke istifa etmeseydi. Çok önemli bir yöneticiydi" dedi. Gürsoy şöyle devam etti "Ancak istifa ettim demekle bu işler bırakılmaz. Ben 2. başkanı olarak onun yakasına yapışırım ve yine Galatasaray için çalışmasını sağlarım. Benden kurtulamaz. Öztürk her zaman Galatasaray için gerekli bir yöneticidir. Ama kararından vazgeçirmek için uğraşacağız." 

Tulun'dan savunma 

Cim - Bom'un Sportif Direktörü Bülent Tulun, transfer konusunda çok eleştirildiklerini, ancak herkesin bir durgunluk içinde olduğunu belirtti. Pires ve diğer futbolcularla ilgili görüşmelerin sürdüğünü vurgulayan Tulun, Takımda ne kadar eksik varsa, o kadar futbolcu alacağız" dedi. 

Galatasaray yuvaya döndü 

Cim-Bom'un 15 gün süren yurtdışı kampı dün sona erdi. Belçika'da Heusden'i 10-0 yenerek, hazırlık maçlarını tamamlayan Galatasaray dün sabah özel uçakla İstanbul'a döndü. Paris'e giden Song ve Belgrad'a giden Iliç kafilede yer almadı. 
Kampın çok iyi geçtiğini belirten Galatasaraylı futbolcular, eksiklerin hemen hemen tamamının giderildiği görüşünde birleşti. 
Öte yandan Galatasaraylı futbolcuların dönüşü sırasında bir bayan yolcu havaalanında çantasını kaybetti. Polis hemen olay yerini kontrol altına aldı. 

Ayhan'dan kötü haber 

BOZHAN MEMİŞ 

Geçen sezon sakatlanan, Haziran ayında da Almanya'da ameliyat olan Ayhan'ın sahalara dönmesinin iki ayı bulabileceği belirtildi. Önceki gün Münih'teki doktoruna dikişlerini aldırmaya giden tecrübeli futbolcunun yeniden muayene olduğu ve bu sonucun ortaya çıktığı ifade edildi. 
Kulüp doktoru Murat Çevik, Ayhan'ın dikişlerinin alındıktan sonra İstanbul'da fizik tedaviye başlayacağı ve daha sonra takıma dahil olacağını belirtti. Ayhan'ın arkadaşlarına katılımının ise yaklaşık 1,5 ayı bulacağı kaydedildi. Çevik şöyle konuştu 
"Geldikten sonra son kontrolleri yapacağız. Daha sonra takımla birlikte çalışmalara başlayacak ama takımın seviyesine ulaşması da iki haftayı alabilir. Yani Ayhan iki ay takımdan uzak kalacak." 



</TEXT>
</DOC>
