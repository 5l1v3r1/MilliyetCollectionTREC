<DOC>
<DOCNO> 360465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonspo18.html </URL>
<DATE> 2005/07/12/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Yıldıray'ın doktoru Sezon başlangıcına kadar iyileştireceğiz 
</HEADLINE>
<TEXT>

     Almanya Birinci Lig Bundesliga takımlarından Hertha BSC Berlin'de oynayan milli futbolcu Yıldıray Baştürk'ün doktoru Thomas Sennewald, antrenman maçında sol dizinden sakatlanan Yıldıray'ı yeni sezon başlangıcına kadar iyileştireceklerini söyledi. 
     B.Z gazetesi, ''Baştürk Geriye uzun dönüş yolum'' başlığıyla verdiği haberde, dizinde lif kopan Yıldıray'ın, buna rağmen sezon başlangıcına yetişmek için Avusturya'da yoğun şekilde çalıştığını yazdı. 
     Senneweld, bu konuda yaptığı açıklamada, ''Yıldıray kendisine fazla güvendiği için zaman zaman antrenmanlarda kendisini durdurmak zorunda kalıyorum. Ancak dizindeki hücre yapısının kendisini yenilemesi için en az 10 gün geçmesi gerekli. Yıldıray'ı sezon başlangıcına kadar iyileştireceğiz'' dedi. 
     Yıldıray'ın şimdiden koşulara başladığını, ancak kendisine şimdilik sadece düz koşu yaptırdığını belirten Sennewald, ''Dizini çevirmesini önlemek durumundayız. Ancak dizin durumu çok iyi görünüyor. Gerçekten de şaşırdım. Şişkinlik neredeyse tümüyle indi'' diye konuştu. 
     Yıldıray da ''Bana kalsa hemen yeniden sıkı şekilde antrenmanlara başlarım. Bir haftaya kadar antrenmanlara başlamak istiyorum. Dizim iyi görünüyor, hemen hemen hiç bir ağrım kalmadı'' dedi. 
     Hertha BSC Berlin Teknik Direktörü Falko Götz ise ''Yıldıray konusunda aceleci davranmak istemiyoruz, ancak sezon başlangıcına kadar doktor ekibimizin kendisini iyileştireceğine inanıyorum'' şeklinde konuştu. 
     
</TEXT>
</DOC>
