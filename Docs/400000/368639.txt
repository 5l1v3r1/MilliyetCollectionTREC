<DOC>
<DOCNO> 368639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/soneko34.html </URL>
<DATE> 2005/08/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Garanti Bankası kredi kartı faizini düşürdü... 
</HEADLINE>
<TEXT>

     Garanti Bankası, kredi kartı faiz oranlarını düşürdü. 
     Garanti Bankası'ndan yapılan açıklamaya göre, faiz ve enflasyon oranlarındaki genel düşüşe paralel olarak yapılan düzenleme sonrası, borcun ödenen miktarına göre kredi kartı faiz oranı 3 farklı kademede belirlendi. 
     Bonus Card'da yeni faiz oranları, borcun ödeme oranı yüzde 7.5-19 aralığında yüzde 5.30, yüzde 20-49 aralığında yüzde 5.25 oldu. 
     Yüzde 50-99.9 aralığında ise yeni oran 1 puanlık düşüşle yüzde 4.95 olarak belirlendi. 
     Shop and Miles için de benzer indirim oranları gerçekleştirildiği bildirildi. 
     Garanti Ödeme Sistemleri Genel Müdürü Mehmet Sezgin yaptığı değerlendirmede, ekonomide uzun yıllardır görülmeyen dengeli bir iyileşme bulunduğunu belirterek, makro ekonomik göstergelerdeki olumlu gelişmelerin kredi kartlarındaki faiz oranlarının aşağı çekilmesini kolaylaştırdığını bildirdi. 
     Garanti'nin kredi kartlarına uyguladığı ortalama faiz oranının yüzde 5.47'ye indiğini kaydeden Sezgin, uzun vadeli beklentilerin iyileşmesi devam ettikçe kredi kartına uygulanan faizlerde de düşüşün devam edeceğini öngördüklerini vurguladı. 

     
</TEXT>
</DOC>
