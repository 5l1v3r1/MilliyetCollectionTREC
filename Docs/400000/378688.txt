<DOC>
<DOCNO> 378688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonsiy11.html </URL>
<DATE> 2005/09/15/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Sezer, Papa'yı resmi ziyaret için davet etti 
</HEADLINE>
<TEXT>

     ANKARA Milliyet 

Türkiye, "randevu krizi"ne dönüşen Papa 16. Benediktus'un Türkiye ziyaretini "2006 formülü"yle aştı. Cumhurbaşkanı Ahmet Necdet Sezer, Papa'yı 2006'da resmi ziyarette bulunması için Türkiye'ye davet etti. Böylece Fener Rum Patriği Bartholomeos'un "ekümenik" olduğu yönündeki tartışmayı yeniden alevlendirmesinden endişe edilen "kasım ziyareti" dolaylı olarak engellenmiş oldu. 
     Dışişleri Bakanlığı Sözcüsü Namık Tan'ın verdiği bilgiye göre Sezer Papa'yı davetinde, "temelini bireysel özgürlüklere saygıdan alan Türkiye’deki kültürlerarası hoşgörü ortamını bizzat müşahede edebilmesi" ifadesini kullandı. Tan "Sezer, global anlamda dinlerarası diyalogun güçlendirilmesi ve medeniyetler arası karşılıklı anlayışın pekiştirilmesi yönündeki çabalarına katkıda bulunulabilmesi amacıyla, Papa XVI. Benediktus’u 2006'da Türkiye’ye resmi bir ziyarette bulunmaya davet etmiştir. Davet, Vatikan Büyükelçiliğimizce yetkililere iletilmiş olup cevap beklenmektedir" dedi. 
     
     Bir ay bekledi 

     Ankara, kasımda Türkiye'ye gelmek istediğini bir ay önce Ankara'ya ileten Papa 16. Benediktus'a yanıt vermekte zorlanmıştı. Fener Rum Patriği Bartholomeos'un temmuzda yaptığı davetin ardından Türkiye de Papa'ya resmi devlet davetinde bulunmuş, Vatikan da ağustos başında Ankara'ya ilettiği yanıtta 28 - 30 Kasım arasında resmi ziyaret yapabilecekleri yanıtını vermişti. Ancak, aradan bir ay geçmesine rağmen Ankara Vatikan'ın önerdiği tarihe "evet" demekten kaçınmıştı. Kulislerde, Papa'nın Türkiye ziyaretinin asıl gerekçesinin 30 Kasım'daki Ortodoksların kutsal günü Aziz Andrew Yortusu'na katılmak olduğu, bu tarih konusunda ısrar etmesi nedeniyle Ankara'nın "ziyaret tarihine" tereddütlü baktığı belirtiliyordu. 
     Vatikan, Fener Rum Patriği'ni Türkiye'nin kabul etmediği "ekümenik" sıfatıyla tanıdığı için, Papa 16. Benediktus'un İstanbul'da Fener Rum Patrikhanesi'ne gidişi ve patrikhanedeki ayine katılışı sırasında "ekümenik" tartışmasının bir kez daha alevlenmesinden endişe ediliyordu. 
     Ziyaret konusundaki ikinci tereddüt İtalya Cumhurbaşkanı Carlo Azeglio Ciampi'nin 22 - 24 Kasım daki ziyareti, bir başka tartışma da Papa'nın seçilmeden önce Türkiye'nin AB üyeliğine karşı açıklamalarıydı 
     
</TEXT>
</DOC>
