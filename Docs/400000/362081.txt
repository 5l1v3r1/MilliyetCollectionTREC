<DOC>
<DOCNO> 362081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/soneko34.html </URL>
<DATE> 2005/07/18/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
TOBB Başkanı İkiz kuleleri inşallah denilen rakama verirler 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, TEKEL'e ait ikiz kulelerin satışı ile ilgili ''İhale neticelenmiş değil, inşallah denilen rakama verirler'' dedi. 
     Hisarcıklıoğlu, A.A muhabirinin konuyla ilgili sorusu üzerine, ihalenin henüz sonuçlanmadığını vurguladı. 
     TOBB Başkanı, ikiz kulelerin TOBB'a satıldığı yönünde bugün bazı gazetelerde yer alan haberlerin hatırlatılması üzerine de binalar için daha önce bir teklif verdiklerini bunun kabul edilmediğini, yeniden teklif verdiklerini belirterek, ''İhale açıklanmış değil. İnşallah haberlerde denilen rakama verirler. Özelleştirme İdaresi'nin açıklama yapması lazım'' dedi. 
     TOBB Başkanı Hisarcıklıoğlu, verilen rakamın düşük olduğu konusundaki eleştirilere ise ''Bir malın piyasa değeri vardır. Değeri neyse o. Daha fazla veren varsa o alır'' diye konuştu. 
     Bugün yayınlanan haberlerde TEKEL'in 135 milyon dolara mal ettiği ikiz kulelerin 83.4 milyon dolara TOBB'a satıldığı iddia edilmişti. 
     
</TEXT>
</DOC>
