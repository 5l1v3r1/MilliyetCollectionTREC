<DOC>
<DOCNO> 399586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sondun40.html </URL>
<DATE> 2005/12/01/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Talat Rum yönetiminin iddiaları saçmalık 
</HEADLINE>
<TEXT>

     KKTC Cumhurbaşkanı Mehmet Ali Talat, Lokmacı Kapısı'nda yayalar için üst geçit yapılması çalışmalarıyla ilgili olarak Kıbrıs Rum yönetiminin ''politik ve askeri çıkar amaçlı'' yönündeki suçlamalarını ''saçmalık'' olarak nitelendirdi. 
     Talat, hedeflerinin, iki taraf arasında geçiş noktaları açmak değil, kapsamlı bir çözüm olduğunu belirtti. 
     Rum kesiminde yayımlanan Cyprus Mail gazetesine, Lokmacı Kapısı konusunda Rumların tepkisiyle ilgili yaptığı açıklamada Talat, ''Yıktığımız askeri gözetleme kulesi köprüden daha yüksekti. Kimse de köprü üzerinde oturup Rum kesimini gözetleyemez. Bu saçmalıktır'' dedi. 
     Türk tarafının bölgede yürüttüğü çalışmalar hakkında BM ile görüşüldüğünü kaydeden Talat, ''BM ile bölgede yapacağımız çalışmalar hakkında görüştük. BM'nin sorunu, Kıbrıslı Türklerden bu kadar hızlandırılmış bir çalışma beklememeleridir. Belki aceleyle yapıldı, ancak bu bizim istekliliğimizi gösteriyor'' dedi. 
     Çalışmaların tek taraflı olmadığını, sivil, askeri ve BM ile yapılan bir dizi toplantılardan sonra başlatıldığını belirten Talat, '' BM O gece o meşhur duvarı yıkacağımızı kendilerine bildirmediğimizi söylüyorlar. Ancak nöbet yerini yıktığımızda kimse ağzını açıp bir şey söylemedi. BM ile askeri hususlar üzerinde anlaşmaya vardık. Birçok toplantı yaptık'' diye konuştu. 
     ''Türk askerinin ara bölgeden yer aldığı'' yönündeki Rum yönetimi suçlamalarının asılsız olduğunu kaydeden Talat, ''Ne yapacağımızı açıkladık. Fakat aslına bakarsanız, üst geçidin BM ile bir alakası yok, çünkü ara bölgede değil'' diye konuştu. 
     Ledra Yolu'nda polis bulundurulacağını, asker olmayacağını ifade eden Talat, ''Devriye de olmayacak, köprü sadece geçiş sağlamak için kullanılacak'' dedi. 
     Talat, Rumların geçişin açılmasını reddetmeleri karşısında şaşırdığını belirtti ve Rum yönetimi lideri Tasos Papadopulos'un bu geçişe engel olmasının mantığını nasıl açıklayacağını sordu. 
     ''Nispetten siyasi ortamda bir iyileşmenin ve refaha kavuşmanın Kıbrıs Türklerinin çözüm yönündeki isteklerini azaltacağı konusundaki endişeleri anlayabileceğini'' ifade eden Talat, şöyle devam etti 
     ''Diğer şeyleri olduğu gibi bırakıp yeni geçiş kapıları açmanın, insanları bölünmüşlük konusunda daha rahat yapacağı yönünde eleştiriler alıyorum. Bu eleştirilere hak veriyorum. Bu, rahatlamamıza ve içeride bulunduğumuz durumu sağlama almamıza olanak vermemeli. Sorunu kapsamlı bir şekilde çözmeliyiz. Bunun kalıcı bir bölünmüşlük tehlikesini içerdiğini biliyorum ve bundan korkuyorum, fakat bizim için hedef geçiş noktaları açmak değil. Onlar sadece geçici birer önlemdir.'' 
     
</TEXT>
</DOC>
