<DOC>
<DOCNO> 386093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sonsiy14.html </URL>
<DATE> 2005/10/12/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Ağar Yabancı sermaye ırkçısı değiliz 
</HEADLINE>
<TEXT>

     DYP Genel Başkanı Mehmet Ağar, Başbakan Recep Tayyip Erdoğan’ın, yabancı sermaye yatırımlarını eleştirenleri "sermaye ırkçısı" olarak nitelemesine tepki göstererek, "Başbakan, elif ile merteki karıştırmaktadır" dedi. 
     Ağar, Parlamento’da düzenlediği basın toplantısında, Türk edebiyatının usta ismi Attila İlhan’ın vefatından duyduğu üzüntüyü dile getirdi. 
     Türkiye’de siyasetin, vatandaşın günlük sorunları yerine, "kayıkçı kavgasına" dönüştüğünü ifade eden Ağar, artan terör olaylarının, toplumdaki kaygıyı artırdığını söyledi. "Ezber bozacağız" diye ortaya çıkanların, işin ve sözlerin altında kaldığını ileri süren Ağar, terörü, Başbakan Erdoğan’ın ve hükümetin bakış açısıyla çözmenin mümkün olmadığını savundu. 
     
     "KUŞ GRİBİ İLACI YOK" 
     Kuş gribi konusunda yeterli önlemlerin alınmadığını savunan Ağar, ilaç stoklarını başka ülkelerin kapatmış olması nedeniyle Türkiye’de bu hastalığı önleyici Tamiflu adlı ilacın bulunmadığını iddia etti. 
     "Vatandaşın elinde kümes hayvanı getirmesi" gibi manzaraları kabul edemeyecekleri ifade eden Ağar, karantinanın ciddi şekilde uygulanması ve konunun hafife alınmaması gerektiğini söyledi. 
     
     SAKAL-I ŞERİF OLAYI 
     Sakal-ı Şerif olayına ilişkin Başbakan Erdoğan’ın bir açıklama yapmamasını nasıl değerlendirdiğine ilişkin soru üzerine Ağar, olayın, AK Parti iktidarının "Ben yaptım oldu, ben istediğimi yaparım" anlayışından kaynaklandığını öne sürdü. 
     Bu emanetleri millet adına hükümetlerin koruduğunu, yurtdışına çıkışlarının Bakanlar Kurulu kararına bağlı olduğunu belirten Ağar, yapılanın, milleti manevi alanda rahatsız ettiğini ve incittiğini söyledi. Ağar, "Yapılacak iş, dedikodulara meydan vermek yerine, işin doğrusunu söyleyip milletten özür dilemektir. Bir daha böyle bir hatanın yapılmayacağını söylemektir. ’Bir hata yaptık, bir daha yapmayacağız’ şeklinde açık bir özürle mesele kapanır" diye konuştu. 
     
     "SORULAN, HUKUKİ DAVRANIŞ BİÇİMİDİR" 
     Mehmet Ağar, Erdoğan’ın "Yabancı sermaye ırkçıları var" sözlerini nasıl değerlendirdiğine ilişkin bir başka soru üzerine, modern dünyada yabancı sermayeye karşı çıkmanın söz konusu olamayacağını söyledi. 
     "Başbakan, meseleyi halkın gözünün önünden kaçırmak istemektedir" diyen Ağar, burada sorulanın, hukuki davranış biçimi olduğunu vurguladı. 
     Yabancı sermayenin gelişinin şartlarının objektif şekilde hazırlanması gerektiğini anlatan Ağar, şöyle konuştu 
     "Gece yarıları otel odalarının arka kapılarından girilerek, Uzakdoğu ülkelerinde restoranlarda baş başa yenen yemekler, özelleştirmenin yetkilisi olan komisyonlar varken, başbakan ve bakanların pazarlama elemanı gibi gezmelerini kabul etmenin imkanı yoktur. Millet, özelleştirme işlerindeki özel münasebetlerden bıkmıştır. Bunlar yargılandığı için 2002 seçimlerinde farklı sonuç çıkmıştır. Bütün yanlışlıkları söyleyerek iktidara gelenler, şimdi daha büyük yanlışlar içindedir. Türkiye’de yabancı sermaye gelmesin 
     diyen yoktur. Başbakan, elif ile merteki karıştırmaktadır." "Hukuk dışı, şaibe kokan, eş-dost kayrılan işlere karşıyız. Yabancı sermaye ırkçılığı yapmamız söz konusu değil" diyen Ağar, polemiklerle gerçeklerin gizlendiğini öne sürdü. 
     
     "TEDBİR YOK, GEVELEME VAR" 
     DYP Genel Başkanı Ağar, terörle mücadele konusunda irade boşluğu mu yoksa yasal boşluk mu olduğuna ilişkin soruyu yanıtlarken, hükümette irade boşluğu olduğunu söyledi. Terör meselesinin "yok sayılarak bir yere varılamayacağını" kaydeden Ağar, "Tedbir diyorsanız, tedbir yok ortada. Geveleme var" diye konuştu. 
     Ağar, bir başka soru üzerine TBMM mönüsünde değişiklik yapılmasını değerlendirirken, "Milletvekillerininki can, milletin ki patlıcan" anlayışının kabul edilemeyeceğini bildirdi. 
     
</TEXT>
</DOC>
