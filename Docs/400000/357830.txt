<DOC>
<DOCNO> 357830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonsiy03.html </URL>
<DATE> 2005/07/03/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
CHP'den AKP'ye Figüran olmayacağız 
</HEADLINE>
<TEXT>

     CHP Genel Başkan Yardımcısı Cevdet Selvi, Başbakan Recep Tayyip Erdoğan’ın "ev ödevinden kamu görevine vakit bulamadığını" söylerken "CHP figüran olmayacaktır" dedi. 
     Selvi, yaptığı açıklamada AKP iktidarının en kritik döneme girdiğini savundu. AKP’nin yakaladığı tek parti iktidarı fırsatını ülke lehine kullanamadığını söyleyen Selvi, şöyle dedi 
     "Başbakan ev ödevi yapmaktan kamu görevine vakit bulamamaktadır. Ekonomide IMF ve Dünya Bankası’nın, dış politikada AB ve ABD’nin her dediğini anında yapmayı marifet saymıştır." İktidarın üç yılı halkı azarlayarak ve kurumlarla kavga ederek geçirdiğini savunan Selvi, "AKP iktidarı cahil cesaretiyle izlediği müflis tüccar siyasetinin tam bir hayal kırıklığı yarattığının herkes tarafından görülmesinin hırçınlığı ve paniği içine girmiş, siyasi nezaketi unutmuştur" dedi. 
     Selvi, konuyu AKP-CHP’yi karşı karşıya getiren iç tüzük değişikliğine getirirken, eleştirilerini şöyle sürdürdü 
     "TBMM’de üçte iki çoğunluğa sahip olmasına rağmen tek muhalefet partisine bile tahammül edemez bir noktaya gelen AKP, ülkeyi meşruiyeti tartışılır yasalarla, uygulamalarla yönetmeyi bile göze alır hale gelmiştir. 
     TBMM taşeron, CHP figüran olmayacaktır. Zararın neresinden dönülürse kardır. Bu gelinen noktada halka gitmek en doğru yol olacaktır." 

ANKA 
     
</TEXT>
</DOC>
