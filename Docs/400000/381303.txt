<DOC>
<DOCNO> 381303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/spor/spo12.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Okur maksadı aştı' 
</HEADLINE>
<TEXT>



Basketbol Federasyonu Başkanı Turgay Demirel, Mehmet Okur'un Milli Takımlar Menajeri Doğan Hakyemez'i istifaya davet etmesini "maksadını aşan bir ifade" olarak nitelendirdi. Hakyemez'in istifa etmesini gerektirecek bir durum olmadığını kaydeden Demirel, "Herhangi bir oyuncunun teknik ve idari kadroyla ilgili açıklama yapmaması lazım. Herkesin kendi işine bakması gerekiyor" dedi. Avrupa Şampiyonası'ndaki başarısızlığın ardından sağduyulu hareket edilmesi gerektiğini belirten Demirel, yönetim kurulunda görüştükten sonra Milli Takım'da Tanjeviç ile yola devam edeceklerini de tekrarladı. Ermal'ın dopingli çıkmasının kendilerini üzdüğünü vurgulayan Demirel, "Ancak söylediklerine sonuna kadar inanıyoruz. Büyük bir talihsizlik. FIBA ile de görüşeceğiz" dedi. 

Mucize finalistler 

Avrupa Basketbol Şampiyonası'nın sürpriz ekipleri Yunanistan ve Almanya mucizevi galibiyetler alarak, finale yükseldiler. Yunanistan son 47 saniyesine 7 sayı geride girdiği maçta Fransa'yı 67-66 yendi. Bitime üç saniye kala Diamantidis'in attığı üçlük Yunanlılar'a zaferi getirdi. Almanya ise baştan sona büyük çekişme içinde geçen mücadelede İspanya'yı Nowitzki'nin son üç saniyede attığı basketle 74-73 devirdi. Almanya ve Yunanistan bugün TSİ 22.00'de finalde karşılaşacak. 


</TEXT>
</DOC>
