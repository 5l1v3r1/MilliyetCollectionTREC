<DOC>
<DOCNO> 361485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur49.html </URL>
<DATE> 2005/07/15/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Freni boşalan minibüs bakkala girdi 4 çocuk yaralı 
</HEADLINE>
<TEXT>

     Antakya’da freninin boşaldığı iddia edilen Özel Halk Otobüsü, bakkala girdi. Bakkalda bulunan 4 çocuk yaralandı. 
     Hacı Ömer Alpagot Mahallesi Kümeevler Sokak’ta meydana gelen kazada, Dilver Çiftçioğlu yönetimindeki 31 DK 918 plakalı Özel Halk Otobüsü’nün freninin boşaldığı öne sürüldü. Rampa aşağı inen otobüs yol kenarında bulunan bakkala girdi. 
     Bu sırada bakkalda alışveriş yapan Bekir 8 , Mustafa 7 ve Ümit 5 Uylaş kardeşler ile bakkal Osman Kar’ın oğlu Halil İbrahim Kar 6 yaralandı. Yaralılar Antakya Devlet Hastanesi’ne kaldırılarak, tedavi altına alınırken, yaralı çocuklardan ikisinin durumunun ciddiyetini koruduğu öğrenildi. Kazaya sebep olan Özel Halk Otobüsü ise daha sonra çekici ile olay yerinden uzaklaştırıldı. 
     Bakkal Osman Kar, komşularının üç çocuğunun bakkala gelerek cips almak istediklerini söylediklerini, eşinin para üstünü verdiği sırada büyük bir gürültü duyduğunu belirterek, "İşyerime otobüsün girdiğini, ardından oğlumla birlikte diğer çocukların yerde yattığını görünce şok yaşadık. Yine de ucuz kurtardık diyebilirim. Bu olayı büyük bir mucize olarak değerlendiriyorum" dedi. 
     
</TEXT>
</DOC>
