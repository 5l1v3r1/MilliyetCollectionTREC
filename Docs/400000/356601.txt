<DOC>
<DOCNO> 356601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/soneko20.html </URL>
<DATE> 2005/06/29/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Tarım Bakanlığı "Probiyotik yoğurtlar sağlıkla ilişkilendirilemez" 
</HEADLINE>
<TEXT>

     Leyla Ataman Özel AA 

Tarım ve Köyişleri Bakanlığı, probiyotik yoğurt olarak satılan gıda ürünlerinin etiket bilgilerinin ''sağlıkla ilişkilendirildiği ve tüketicileri yanılttığı'' gerekçesiyle bir firmaya cezai işlem uygularken, bir firmayı izlemeye aldı. 
     Bakanlık ayrıca, bu yoğurtların reklamlarında yanıltıcı bilgiler olduğu gerekçesiyle, Reklam Kurulu'na başvuruda bulundu. 
     Bakanlık yetkilileri, bu ürünlerin sağlığa zararlı olmadığını ancak ilaç gibi sunulmaması gerektiğini söylediler. 
     Alınan bilgiye göre, Tarım ve Köyişleri Bakanlığı Koruma ve Kontrol Genel Müdürlüğü, şikayetler üzerine geçtiğimiz Mayıs ayı ortalarında söz konusu probiyotik yoğurtları üreten firmalarda denetime başladı. 
     Yapılan denetimler sonucu probiyotik yoğurt diye anılan gıdaların etiket bilgilerinin, Türk gıda mevzuatına uygun olmadığı görüldü ve bunların düzeltilmesi istenildi. 
     Bir firmaya Türk Gıda Kodeksi'ne aykırı hareket ettiği için yaklaşık 5.5 milyar lira idari para cezası verilirken, diğer firma denetim yönüyle izlemeye alındı. 
     Bu arada idari para cezası verilen firmanın etiket bilgilerini değiştirerek ürünü pazarlamaya devam ettiği, ancak ''yanıltıcı'' olarak nitelendirilen reklamların ise devam ettiği belirtildi. 
     
     ''ZARARLI DEĞİL FAKAT SAĞLIKLA İLİŞKİLENDİRİLEMEZ'' 
     Yetkililer, söz konusu probiyotik yoğurtların etiket bilgilerinde ''insan sağlığına iyi geldiği, bağırsak sistemini düzelttiği'' şeklinde bilgiler yer aldığını, fakat gıda mevzuatı gereği hiç bir gıda ürünününün sağlıkla ilişkilendirilemeyeceğini ifade ettiler. 
     Yetkililer, ''bunlar ilaç değil, bu nedenle bu ürünler ilaç gibi sunulmamalı. Bu ürünler sağlıkla ilişkilendirilemez. Bu şekilde sunulması hem haksız rekabet hem de tüketicilerin yanılmasına yol açıyor'' diye konuştular. 
     Yetkililer, söz konusu probiyotik yoğurtların sağlığa zararlı olmadığını, içine yoğurt bakterisinin yanı sıra bir başka bakteri katıldığını ve gıda mevzuatına aykırı olarak bu özelliğinin fonksiyonel halde öne çıkartıldığını ifade ettiler. 
     
     SÖZ SIRASI, REKLAM KURULU'NDA 
     Söz konusu yoğurtların reklamlarında da yanıltıcı bilgiler yer aldığı ve reklamda yer alan bilgilerin gıda mevzuatına uygun olmadığını belirten yetkililer, bu konunun da Sanayi ve Ticaret Bakanlığı uhdesinde olan Reklam Kurulu'na bildirildiğini belirttiler. 
     Türk Gıda Kodeksi'nin ilgili maddesinde, ''Yanıltıcı, gıdanın karakterine, yapısına, doğasına, bileşimine, miktarına, dayanıklılığına, orijine, üretim metoduna göre hatalı bir izlenim yaratacak, gıdanın sahip olmadığı etki ve özelliklere atıfta bulunacak, tüm benzer gıda maddeleriyle aynı özelliklere sahip olduğu halde gıda maddesinin özel karakteristiklere sahip olduğunu bildiren veya ima eden ifadeler veya tüketiciyi yanıltacak yazı üretim şekli içermemeli'' deniliyor. 
     
</TEXT>
</DOC>
