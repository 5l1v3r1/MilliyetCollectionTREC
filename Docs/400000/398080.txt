<DOC>
<DOCNO> 398080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/ekonomi/eko06.html </URL>
<DATE> 2005/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerlerden 'yabancılara arazi satışı'na itiraz geldi 
</HEADLINE>
<TEXT>


SALİHA ÇOLAK Ankara 

Yabancıya arazi satışına ilişkin yasa tasarısına, askerden 'ulusal güvenliği tehlikeye atacağı' gerekçesiyle itiraz geldi. TBMM Adalet Komisyonu'nca alt komisyona gönderilen Tapu Kanunu'nda değişiklik yapılmasına ilişkin tasarı üzerindeki çalışmalara katılan askeri temsilciler şu düzenlemelere itiraz etti 

'Askeri bölgeleri bildirmeyiz' 
Yabancılara ülke genelinde en fazla 2.5 hektar arazi satılması ve bunun Bakanlar Kurulu'nca 30 hektara kadar çıkarılmasına olanak sağlayan hüküme karşı çıkan askeri temsilciler 'Anayasa Mahkemesi'nin Bakanlar Kurulu'na bu konuda yetki verilmesine karşı çıkarak, miktarın yasayla belirlenmesini istediğini' anımsattı. Askerler, yabancı şirketlere arazi satışına sınır getirilmesini ve şirketlerin hisse yapıları, yaptıkları işler ve Türkiye'de yapacakları işlerin dikkate alınmasını istedi. Şirketlerin alacağı toprağın 50 dönümle sınırlandırılması ve 49 yıl gibi bir süre isteniyor.Askerler, Türkiye'den toprak alacak yabancı şirketlerin, 'Askeri alanda üretim ya da satış yapan bir şirket olmaması' konusunda incelemeye tabi tutulmasını istiyor. Faaliyetlerin turizm, sanayi ve teknoloji yatırımlarıyla sınırlandırılması bekleniyor.'Milli Savunma Bakanlığı'nın mevcut askeri yasak ve güvenlik bölgelerini Tapu Kadastro Genel Müdürlüğü'ne bildirmesine' ilişkin hükme de itiraz geldi.Askeri bölge içinde kalan alanlarla ülke güvenliği açısından satılamayacak yerleri, il yüzölçümlerinin binde 5'ini geçmemek üzere belirleme yetkisini Bakanlar Kurulu'na veren hükme de itiraz geldi. "Askeri alanların satışının zaten olamayacağı, hüküm böyle kaldığında, Bakanlar Kurulu'nun yasak getirmediği askeri alanların satılabileceği" gerekçesiyle, bu ifadenin çıkarılması istendi. 

Sınırda İngiliz şirketi 
Askeri yetkililerin verdiği bilgiye göre, yüzde 97'si İngiliz, yüzde 3'ü Türk sermayesi olan Papilla adlı şirket, Sarp Sınır Kapısı'na yakın bir yerde arazi aldı. Daha sonra şirkete yüzde 100 İngiliz sermayesi hakim oldu. Askerler, sınır kapısında böyle bir şirketin arazi sahibi olmasının güvenlik riski yaratacağına dikkati çekti. 




</TEXT>
</DOC>
