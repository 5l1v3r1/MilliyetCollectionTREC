<DOC>
<DOCNO> 399186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/yazar/bila.html </URL>
<DATE> 2005/11/30/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Yıldırım Harem selamlık bir yaşamımız yok 
</HEADLINE>
<TEXT>


Ulaştırma Bakanı Binali Yıldırım, Samsun'dan dönerken, eşi Semiha Yıldırım'ın ayrı bir masada tek başına yemek yemesine ilişkin "harem selamlık" yorumlarına içerlemiş görünüyor. Bakan Yıldırım, yayımlanan fotoğrafın bu şekilde yorumlanmasına kendisinden çok eşinin üzüldüğünü belirtiyor. 
Yıldırım, dün bu konudaki sorularımı yanıtlarken, önce eşinin tepkisini ve üzüntüsünü aktardı 
"Hanım gerçekten çok üzüldü. Fotoğrafı ve yorumları görünce dedi ki O kadar yıl öğretmenlik yaptım, o kadar insan yetiştirdim, demek ki Öğretmenler Günü'nde bana verilecek hediye de buymuş. Çok alınmış, çok içerlemiş." 
Yıldırım, eşiyle ilgili şu bilgiyi de aktardı 
"Eşim uzun yıllar öğretmenlik yaptı. Tabii, başı açıktı. Öğretmenlikten sonra başını örttü. Böyle bir tercih yaptı. Bu onun tercihiydi. Fotoğraf, böyle kimlik sorunuymuş gibi yansıtılınca, çok üzüldü. Ben de hem yadırgadım, hem üzüldüm. Çok abartılı ve gerçeği yansıtmayan bir şekilde ele alındı. Üzüntümüz bundan." 

'Birlikte kahvaltı ettik' 
Ulaştırma Bakanı Binali Yıldırım, Samsun dönüşünde ortaya çıkan bu görüntünün nasıl oluştuğunu şöyle aktardı 
"Samsun'da sabah birlikte kahvaltı ettik. Masada, o fotoğraftaki arkadaşlar vardı. Hanım da benim yanımda oturdu ve kahvaltı birlikte yapıldı. Ancak, biliyorsunuz Samsun gezimiz sırasında bir kaza oldu, bir kişi öldü, 20 kişi yaralandı." 

'Hanım biraz geç geldi' 
"Ben Samsun'dan ayrılmadan önce yaralıları ziyaret ettim ve cenaze namazına katıldım. O sıra bir vatandaşımız benzinlikte yemek ikram etmek istedi ve ısrarcı oldu. Biz de kıramadık. Yemeğe oturduk. Fakat, hanım biraz geç geldi. 5-10 dakika kadar. Biz yemeğe ve konuşmaya başlamıştık. 
Hanım içeri girince ben, masaya buyur ettim. Zaten benden önce masadaki arkadaşlar da kalkıp yerlerini vermek istediler, masaya buyur ettiler. Ama hanım biz konuşuyoruz diye, 'Ben bölmeyeyim, siz devam edin, ben şurada yerim' dedi. 
Yoksa masada erkekler var diye oturmak istemediğinden değil. Zaten aynı arkadaşlarla sabah birlikte kahvaltı etmişti." 

'Şık olmadı' 
Binali Yıldırım, fotoğrafın bir anı yansıttığını, bu andan hareketle, olay araştırılmadan yorum yapılmasına tepki gösterdiklerini belirterek, şöyle devam etti 
"Bizim harem selamlık bir yaşantımız yok. Zaten fotoğrafta da öyle bir durum yok. Aynı mek ndayız. Dediğim gibi, eşim uzun yıllar öğretmenlik yapmış biridir. Başını örtmeyi, öğretmenlikten sonra tercih etti. Kendi tercihidir. Ama buna rağmen böyle bir fotoğraf karesinden kimlik sorunu yorumlarına varılması şık olmadı." 
Bakan Yıldırım, eşinin tercihleri konusunda hiç müdahalesi olmadığını vurguladı. 



</TEXT>
</DOC>
