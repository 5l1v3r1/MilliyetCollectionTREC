<DOC>
<DOCNO> 351921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonspo51.html </URL>
<DATE> 2005/06/14/ </DATE>
<TIME> 23.05 </TIME>
<AUTHOR>  </AUTHOR>
<HEADLINE>
Göztepe’de Tuğsuz yeniden Yönetim Kurulu Başkanlığı’na seçildi... 
</HEADLINE>
<TEXT>

     Futbolda Üçüncü Lig’e düşen Göztepe’nin genel kurulunda, İskender Tuğsuz yeniden Yönetim Kurulu Başkanlığı’na seçildi. 
     BalPa Düğün Salonu’nda yapılan kongreye, seçimlerde oy kullanacak delegelerin belirlenmesi ve divan başkanlığı seçiminde yaşanan tartışmalar damgasını vurdu. Delegeler, kongrenin yapıldığı salona, aidatlarını yatırıp yatırmadıkları, mevcut yönetim tarafından hazırlanan listeden tek tek isim kontrolü yapılarak alındı. 
     Mevcut yönetim ile "Göztepe Kurtuluş Platformu" arasında delege usulsüzlüğü tartışmalarıyla başlayan kongre, divan başkanlığı seçiminde de sert tartışmalara ve iki grup arasında kavgaya sahne oldu. 
     Yönetimin eski Konak Belediye Başkanı Ahmet Sarışın’ı, platformun ise Mustafa Cücel’i aday gösterdiği divan başkanlığı seçimi öncesi de tartışmalar yaşandı ve iki kez tekrarlanan oylamada Ahmet Sarışın, divan başkanlığına getirildi. Ancak Ahmet Sarışın, yaşanan tartışmalar nedeniyle görevden çekildi. 
     
     SALONU TERK ETTİLER 
     Bunun üzerine Mustafa Cücel ve Kenan Bilgiç arasında yapılan üçüncü seçimde de ad okunarak seçim yapılması talepleri kabul görmeyen platform üyeleri kendi adaylarına da oy kullanmayarak, seçimi protesto etti. 
     Yapılan oylama sonucunda Kenan Bilgiç’in divan başkanlığına getirildiğinin açıklanmasıyla Göztepe Kurtuluş Platformu taraftarları, kongreyi tanımadıklarını belirterek salonu terk etti. 
     Daha sonra, İskender Tuğsuz başkanlığında hazırlanan liste, yapılan işari oylama sonucu oybirliği ile yönetime getirildi. 
     İskender Tuğsuz, kongrede yaptığı konuşmada, 2 yıl önce yönetime geldiklerinde Göztepe Futbol A.Ş’nin mali durumu nedeniyle ateşten bir gömlek giydiklerini belirterek, "Bugün Göztepe’yi kurtarma iddiasıyla bir araya gelenler, o zaman Göztepe’ye sahip çıksalardı, Göztepe o zaman Süper Lig’den düşmezdi. Bugün Süper Lig’de olurduk. Neredeydiniz o zaman " dedi. 
     Göztepe Kurtuluş Platformu önderlerinden Levent Ürkmez’e, Futbol A.Ş’nin yönetimini istedikleri takdirde devretmeye hazır olduğunu, ancak buna yanaşmadıklarını ileri süren Tuğsuz, bunun için kişisel alacaklarını dahi bırakmaya hazır olduğunu, tek şartının şirketi kayyıma devrederek Göztepe’yi amatör kümeye düşürmemek olduğunu ifade etti. 
     Tuğsuz, bundan sonra kulüp olarak önlerine bakmaları ve neler yapabileceklerini ele almaları gerektiğini dile getirerek, yönetim olarak çevrelerinin de maddi güçlerini ortaya koyarak Göztepe’yi bu kötü durumdan çıkaracaklarını ve 1.2 trilyon liralık borç yüzünden konulan transfer yasağını kaldıracaklarını söyledi. 
     
     GÖZTEPE KURTULUŞ PLATFORMU’NUN TEPKİSİ 
     Kendilerini destekleyen üyelerle birlikte salonu terk eden Göztepe Kurtuluş Platformu başkan adayı Orhan Daut, çıkışta gazetecilere yaptığı açıklamada, delege konusunda usulsüzlük yapıldığını ileri sürerek, "Bu madrabazlığa ortak olmamak için salondan çıktık" dedi. 
     Daut, bu yönetimin başarılı olmasının mümkün olmadığını, futbol takımının bu yönetimle kayyıma gideceğini ve amatör kümeye düşeceğini iddia etti. 
     
</TEXT>
</DOC>
