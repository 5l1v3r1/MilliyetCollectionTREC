<DOC>
<DOCNO> 358169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonyas11.html </URL>
<DATE> 2005/07/04/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Hasankeyf'te kutsal vadi bulundu 
</HEADLINE>
<TEXT>

     Batman’ın Hasankeyf İlçesi’nde yapılan arkeolojik kurtarma kazısında, 200 metrekarelik alanda farklı dinlere ait ibadethane ortaya çıkarıldı. 
     Ilısu Baraj Gölü altında kalacak Hasankeyf İlçesi’nde Karayün Köyü yolu üzerinde bulunan kilisede kazı çalışmalarını yürüten Kazı Ekibi Başkanı Prof. Dr. Abdusselam Uluçam, vadide, çok tanrılı din mensupları ile Hıristiyan ve Müslümanlara ait ibadethaneler bulduklarını bildirdi. 
     İbadethanelerin yan yana olmasının kültür ve inanç tarihi açısından önemli olduğunu vurgulayan Prof. Dr. Uluçam, "Bulunan 3 mabedin yan yana olması, insanların o dönemde kavgalı değil, barış içinde yaşadıklarını gösteriyor" dedi. 
     Prof. Dr. Uluçam, "Derik" olarak adlandırılan kilisenin Süryani kilisesi olduğunu, kilisenin mimari yapısı ve planını ortaya çıkarmak için kademe kademe kazı çalışmalarını sürdürdüklerini belirterek, şunları söyledi 
     "Buranın ayrı bir özelliği var. Yalnız kilise olarak değerlendirmemek lazım. Çünkü vadi, kutsal bir alan. Vadiyi çeviren kayalıkların içinde insanlar kendilerine yerleşim yeri seçmişler. 
     Burada yaşayan insanlar, ibadetlerini bir arada gerçekleştirmişler. 
     Vadinin tam orta yerinde, kaya kitlesine oyulu şekillendirilmiş bir açık hava tapınağı var. Biz bunun ilk örneklerinin Urartular dönemine kadar uzandığını görüyoruz. Kutsal mabedin hemen üst tarafında bir cami ve hemen ötesinde ise bir kilise var. Urartu döneminden de öncesine dayanan çok tanrılı dinlere ait açık hava tapınağı ile cami ve kilisenin bir arada oluşu, hem kültür hem de inanç tarihi konusunda önemlidir. Ayrıca kilisenin etrafında Müslüman mezarları var. Bir Müslüman mezarının ayak taşında Süryanilere ait haç ve yazı mevcut." Prof. Dr. Uluçam, Hasankeyf’te su altında kalacak ilk yerlerin başında vadi geldiği için kazı çalışmalarını buraya yönlendirdiklerini, Zeynelbey Türbesi ve kale başındaki Büyüksaray’da da kazı çalışmalarının devam ettiğini bildirdi. 
     Bu yıl için 1.5 trilyon lira ayrılan Hasankeyf kazılarında, 30 uzman, 80 öğrenci ve 120 işçi dönüşümlü olarak görev yapıyor. 
     
</TEXT>
</DOC>
