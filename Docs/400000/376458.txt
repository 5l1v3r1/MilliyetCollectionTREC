<DOC>
<DOCNO> 376458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonspo06.html </URL>
<DATE> 2005/09/07/ </DATE>
<TIME> 00.20 </TIME>
<AUTHOR>  </AUTHOR>
<HEADLINE>
Ukrayna Futbol Federasyonu Başkanı Olsen kendi maçına baksın 
</HEADLINE>
<TEXT>

     
     Bilgehan DEMİR KİEV Ukrayna , DHA 

     
UKRAYNA Futbol Federasyonu Başkanı Grigoriy Surkis, Türkiye ile oynayacakları karşılaşmanın çok çekişmeli ve temiz geçeceğini söyledi. 
     Ukrayna Futbol Federasyonu Başkanı Surkis, Türkiye ile oynayacakları karşılaşmanın öncelikle fair play içinde geçeceğini belirterek, Biz Dünya Kupası'na katılmayı garantilemiş bir takımız. Şu an için galibiyete ihtiyacı olan taraf Türkiye. Türkiye finallere katılmak için sahada çok büyük gayret sarf edecek. Sonuç ne olursa karşılaşma fair play içinde geçecek ve her iki tarafta kazanmış olacak. Ancak karşılaşmanın çok çekişmeli geçeceği kesin.'' dedi. 
     Danimarka Milli Takım Teknik Direktörü Morten Olsen'in finallere katılmayı garantileyen Ukrayna'nın, Türkiye maçına fazla asılmayacağından ve yedek bir kadroyla çıkacak olmasından endişe duyduğunu belirten sözlerini de değerlendiren Grigoriy Surkis şöyle konuştu 
     Gürcistan ile oynadığımız maçta Milan'lı iki kaptan karşı karşıya geldi. Biri bizim takımımızın kaptanı Shevchenko, diğeri ise Gürcistan kaptanı Kaladze. Karşılaşma çok zorlu geçti ve berabere bitti. Gürcistan son dakikalarda bulduğu golle galibiyetimizi engelledi. O maçta kimse bize yardım etmedi. Türkiye maçında da böyle olacak ve karşılaşma çok çekişmeli geçecek. Shevchenko'nun oynayıp oynamayacağı belli değil. Bunun kararını ne ben ne de başkası verecek. Bunun kararını verecek tek kişi teknik direktörümüz. Morten Olsen'in de öyle demek istediğini sanmıyorum. Olsen bizim maçımızı bıraksın da önce kendi maçına baksın. Herhalde bir çeviri hatası olmuş. Temiz futbol değil de iyi futbol oynasın istiyorum demek istemiştir. Çünkü Türkiye ile oynayacağımız maç çok çekişmeli ve temiz geçecek.'' 
     
     Fatih Terim Hayatımda böyle bir ima duymadım 

     Fatih Terim, Danimarka Milli Takımı Teknik Direktörü Morten Olsen’in Ukrayna-Türkiye maçı için "Umarım dürüst bir maç olur" şeklindeki açıklamasıyla ilgili olarak ise şunları söyledi "Açıkcası teknik adamların biraz daha sağduyulu olmasını beklerim. Panik ve telaşla söylenmiş bir söz olarak görüyorum. 52 yaşındayım, Türk Milli Takımı kurulduğundan beri böyle bir ima dahi duymadım. Olsen, herhalde karşısında inanılmaz bir Türk takımı bulunca Ukrayna maçında baskı yaratmak için böyle konuştu. 
     Ama bizim konumumuzdaki insanlar, lider insanlardır. Verdikleri beyanlara dikkat etmesi gerekir. Avrupa Şampiyonası’nda 2-2 biten Danimarka-İsveç maçını orada izledim. İnsan konuşurken arkadan ne geleceğini bilmeli. Ancak 2-2’lik sonuçla iki takım da yukarı çıkardı. Bana göre iki takım da çıkıp aslan gibi, dürüstçe oynadı ama 2-2 bitti. Çünkü ben hiçbir zaman bir takım hakkında ima da etmem, farklı da düşünmem. Mükemmel bir maç izledim. Son yıllarda seyrettiğim en doğru maçlardan biriydi." dedi. 
     
     Olsen Sözlerimin arkasındayım 

     Danimarka Teknik Direktörü Morten Olsen, Milli Takımımız ile oynadıkları maçın ardından dile getirdiği, "Ukrayna - Türkiye maçının dürüst şartlarda geçmesini bekliyorum" sözlerinin arkasında olduğunu belirtti. 
     Olsen, Gürcistan maçı öncesi düzenlediği basın toplantısında, konuyla ilgili iddialarını sürdürdü. Tecrübeli teknik adam, "Söylediklerimde yanlışlık görmüyorum. Sözlerimin arkasındayım. Ukrayna - Türkiye maçının normal şartlarda oynanmasını ümit ettiğimi söyledim. Bunu başka türlü anlıyorlarsa ben bir şey yapamam" dedi. 
     Schalke'de forma giyen Poulsen ise, "Ukrayna'nın çarşamba gününe kadar gruptan çıkmayı kutlayacağını sanmıyorum. Kendi seyircilerinin önünde lider gibi oynayıp, yine kazanmak isteyeceklerdir. En azından bu başarıyı hak ettiklerini ispatlamak zorundalar. Üç puanı Türkiye'ye hediye edeceklerine inanmıyorum" ifadelerini kullandı. 

     
</TEXT>
</DOC>
