<DOC>
<DOCNO> 372207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonspo11.html </URL>
<DATE> 2005/08/23/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Gençler, Mehmet Yılmaz’da ısrarcı 
</HEADLINE>
<TEXT>

     Bir süredir Trabzonspor ile Mehmet Yılmaz konusunda görüşen Gençlerbirliği, genç oyuncunun transferinde bir hayli ısrarcı davranıyor. 
     Daha önce 800 bin Euroluk teklifi kabul görmeyen Başkent temsilcisi, bu kez fiyat artırımına gitmeyi planlıyor. Mehmet Yılmaz’ın kulübüyle 1 yıllık sözleşme daha yenileyeceği ve ardından Kırmızı-Siyahlı takıma kiralanabileceği ihtimali de ortaya çıktı. Bu ihtimalin gerçekleşmesi halinde golcü futbolcunun satılması durumunda da öncelik Gençlerbirliği’nin olacak. Tarafların diyaloğunun sürdüğü ve anlaşma sağlanması halinde Mehmet Yılmaz’ın cuma günü imza atabileceği belirtildi. 
     Bu arada 23 yaşındaki Kolombiyalı forvet Carrera’nın de denemeye alındığı ve teknik direktör Ziya Doğan’ın olumlu rapor vermesi halinde takıma dahil edilebileceği kaydedildi. 
     
</TEXT>
</DOC>
