<DOC>
<DOCNO> 367218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/siyaset/axsiy01.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye, AB için tarihi bir fırsat' 
</HEADLINE>
<TEXT>


Almanya Başbakanı Schröder, "Türkiye'nin üyeliği AB'nin güvenliği için gereklidir" derken, Danimarka 'U' dönüşü yapan Fransa'yı eleştirdi 

n İRFAN KURTULMUŞ Kopenhag, TAKİ BERBERAKİS Atina, BERLİN AA 


Avrupa 3 Ekim müzakere tarihi yaklaştıkça dozu giderek yükselen bir Türkiye tartışmasına sahne oluyor. Destek sözlerinden 'U' dönüşü yaparak Türkiye karşıtı bir tutum sergilemeye başlayan Fransa, Danimarka'dan eleştiri alırken, Atina'yı da, "Paris'in tuzağına düşme" korkusu sardı. Almanya Başbakanı Gerhard Schröder, Avrupa'yı uyararak, "Türkiye'nin üyeliği Birlik'in güvenliği için gereklidir" mesajını verdi. 
Schröder, dün Hamburg kentinde yaptığı seçim konuşması sırasında, Türkiye'nin AB üyeliğini bir kez daha savunarak, "Türkiye'nin AB üyeliği Almanya'nın güvenlik çıkarı için şart" dedi. Türkiye'nin üyeliğinin tüm Avrupa için tarihi bir fırsat olduğunu belirten Schröder, üyelik gerçekleşmeden Avrupa'nın gelişmesinin sağlanamayacağını kaydetti. Batı değerlerini benimseyen laik bir Türkiye'nin AB için kazanç olacağını ifade eden Schröder, halkından 'Türkiye'yi bir tehdit olarak göstermeye çalışanlara' inanmamalarını istedi. 

Danimarka'dan tepki 
Fransa Başbakanı Dominique De Villepin'in Türkiye'nin tam üyelik müzakerelerine başlayabilmesi için Güney Kıbrıs'ı tanımasının şart olduğunu öne sürmesine Danimarka'daki koalisyon hükümetinin büyük ortağı Liberal Parti ile ana muhalefet partisi Sosyal Demokratlar'dan tepki geldi. 
2 partinin AB sözcüleri, müzakerelerin 3 Ekim'de başlayacağını ifade etti. Liberal Parti'nin AB Sözcüsü Charlotte Antonsen, "Fransa hükümeti kendi sorunlarını Türkiye ile temizlemeye kalkmasın" dedi. AB Anayasası'na "hayır" demiş bir ülkenin Türkiye'nin üzerine gitmesinin kesinlikle doğru olmayacağını söyleyen Antonsen, "Türkiye ile müzakere sürecini ertelemek AB'nin inanırlığını ortadan kaldırır" diye konuştu. 
Sosyal Demokratların AB Sözcüsü Jeppe Kofed de, 3 Ekim'de müzakereleren başlaması gerektiğini ifade ederek, "Yeni şartlar öne sürmek çok yanlış" dedi. 

Atina'yı korku sardı 
Fransa Cumhurbaşkanı Chirac ve Başbakan De Villepin'in Türkiye'ye karşı ani çıkışlarını önce çok beğenen Atina'yı şimdi 'Fransa'nın tuzağına düşme' korkusu sardı. Yunan Dışişleri'nin üst düzey yetkilileri, "Fransa'dan gelen bu açıklamalar bir taktik. Tuzağa düşmeyelim. Kıbrıs bahanesiyle müzakerelerin başlaması torpillenmek isteniyor" yorumunu yaptı. 'Ta Nea' gazetesindeki habere göre, Yunan yetkililer, "Kendi iç sorunları yüzünden, Kıbrıs yoluyla Türkiye'nin rotasını engellemek isteyen AB içindeki bazı ortaklarımız, bizi ve Rum Kesimi'ni, Türkiye'ye karşı ön şart koşmaya zorluyor. Oysa bu ön şartı Türkiye kabul etmez. Müzakerelerin başlamasının engellenmesi Yunan ve Rum dış politikasının hedeflerine ters düşüyor" görüşünü dile getirdi. 
Aynı konuda bir açıklama yapan Avrupa Parlamentosu'ndaki Yunan milletvekili Panos Beglitis, "De Villepin'in sözleri, başka ülkeleri buna zorlamaya yönelik. Fransız sağı içinde siyasi bir oyun oynanıyor" dedi. 
'Apoyevmatini' gazetesi de başyazısında, Kıbrıs Rum Kesimi'nin tanınmasının Başbakan Erdoğan için siyasi intihar anlamına geleceğini belirtilerek, "Erdoğan bu konuda geri adım atmaz. Bizim KKTC'yi tanımamız nasıl tahayyül edilemezse, Ankara'nın da Rum Kesimi'ni tanıması beklenemez" diye yazdı. 


</TEXT>
</DOC>
