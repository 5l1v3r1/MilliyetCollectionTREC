<DOC>
<DOCNO> 375712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sondun37.html </URL>
<DATE> 2005/09/05/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Gazze'deki patlamada ölü sayısı 4'e yükseldi... 
</HEADLINE>
<TEXT>

     Gazze kentinde bir evde meydana gelen patlamada ölenlerin sayısı 4’e yükseldi. 
     Filistinli sağlık görevlileri, Şecaiye mahallesinde üç evin yıkılmasına yol açan patlamada 4 kişinin öldüğünü, aralarında kadın ve çocukların da bulunduğu 30 kişinin yaralandığını söyledi. 
     Filistin İçişleri Bakanlığı sözcüsü Tevfik Ebu Hussa, patlamanın sebebinin bilinmediğini ve güvenlik görevlilerinin inceleme başlattığını söyledi. 
     İsrail ordu sözcüsü de "İsrail ordusunun patlamayla ilgisi bulunmadığını" belirtti. 
     Patlamanın sebebi açığa kavuşmazken, Filistinli militanların hazırladıkları bombanın zamanından önce patladığı tahmin ediliyor. 
     Filistinli yetkililer, patlama sonucu yıkılan evlerden birinde Hamas militanlarının yaşadığını açıklamıştı. 
     Hamas örgütü, İsrail askerlerinin Gazze Şeridi’ndeki Yahudi yerleşim birimlerinin boşaltılmasıyla buradan çekilmesinden sonra İsrail’e karşı silahlı direnişin süreceğini bildirmişti. 
     
</TEXT>
</DOC>
