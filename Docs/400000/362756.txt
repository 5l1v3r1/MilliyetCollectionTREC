<DOC>
<DOCNO> 362756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonsiy03.html </URL>
<DATE> 2005/07/20/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Üç partiye ihtar .. 
</HEADLINE>
<TEXT>

     Anayasa Mahkemesi, Saadet Partisi, Sağduyu Partisi ve Lider Türkiye Partisi’ne ihtar verdi. 
     Anayasa Mahkemesi Başkanvekili Haşim Kılıç, mahkemenin bu sabahki toplantısının ardından yaptığı açıklamada, Yargıtay Cumhuriyet Başsavcılığı’nın ihtar istemlerinin görüşüldüğünü söyledi. 
     Saadet Partisi, Sağduyu Partisi ve Lider Türkiye Partisi’ne ihtar verildiğini bildiren Kılıç, CHP’ye ihtar verilmesi isteminin ise Cuma günü görüşüleceğini kaydetti. 
     Saadet Partisi’ne, Necmettin Erbakan’ın genel başkanlıktan ayrılmasının ardından 45 günlük süre içinde büyük kongresini yapmadığı için ihtar verildi. 
     Lider Türkiye Partisi ise ilk büyük kongresini yasanın öngördüğü sürede gerçekleştirmediği, Sağduyu Partisi de 2002 yılına ait parti kesin hesabını Anayasa Mahkemesi’ne ve bilgi için Yargıtay Cumhuriyet Başsavcılığı’na vermediği için ihtar aldı. 
     Her üç parti de 6 aylık süre içinde ihtarın gereğini yerine getirmek zorunda. Getirmezlerse, Hazine yardımı almadıkları için haklarında yardımdan yoksun bırakma için Anayasa Mahkemesi’nde dava açılamayacak. Ancak ihtarın gereğini yerine getirmeyen yöneticiler hakkında Siyasi Partiler Yasası’na aykırılıktan Asliye Ceza Mahkemesi’nde dava açılabilecek. 
     
</TEXT>
</DOC>
