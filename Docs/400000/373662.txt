<DOC>
<DOCNO> 373662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/siyaset/siy01.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Teröre destek verenler tecrit edilsin 
</HEADLINE>
<TEXT>



CHP Genel Başkanı Deniz Baykal, teröre dolaylı da olsa destek veren bütün kesimlerin kamuoyuna teşhir edilerek, tecrit edilmeleri gerektiğini belirtti. 
Dün yaptığı yazılı açıklamada, terörle mücadele konusunda kafaların çok net olması gerektiğini ifade eden Baykal, "Kimse teröristi himaye edememelidir, etmemelidir, onun elini güçlendirecek adımlar atmamalıdır. Teröre karşı çok kararlı, çok net bir tavrın başta hükümet olmak üzere bütün toplum tarafından sürdürülmesi lazımdır" dedi. Türkiye'yi kuranların bir ırk, bir kan, bir kafatası devleti kurmadıklarını, siyasi bilinç, siyasi şuur ve siyasi anlayış devleti kurduklarını kaydeden Baykal, "Türkiye Cumhuriyeti sınırları içinde yaşayan ve devlete vatandaşlık bağı ile bağlı olan herkes Türk'tür. İşte günümüzün vazgeçilemez, tartışılamaz anlayışı da budur, bu olmalıdır" ifadelerini kullandı. 



</TEXT>
</DOC>
