<DOC>
<DOCNO> 389658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/ekonomi/eko07.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı'dan çimentoya 600 milyon dolarlık yatırım 
</HEADLINE>
<TEXT>


EKONOMİ SERVİSİ 

Sabancı Holding Çimento Grubu Başkanı Erhan Kamışlı, çimento sektöründe dört yıl içinde 600 milyon dolarlık yatırım yapmayı hedeflediklerini söyledi. 
TMSF ihaleleri ve mortgage sisteminin Türkiye'ye gelmesiyle birlikte rekabet boyutlarının değişeceğini söyleyen Kamışlı, Sabancı Grubu'nun aldığı iki çimento fabrikası ile birlikte sektördeki pazar payının yüzde 19'a çıkacağını belirtti. Kamışlı, TMSF'den aldıkları ve toplam 316 milyon dolar verdikleri fabrikaların üstüne önemli yatırımlar yapacaklarını kaydetti. 
Sabancı grubunun yakın zamanda Akçansa için Çanakkale'de 135 milyon dolarlık, Çimsa için ise 50 milyon dolarlık yatırım yapacağını da hatırlatan Kamışlı, mortgage sistemi ile birlikte sektörün hareketleneceğini kaydetti. 
Yeni fabrikalarla birlikte 150 milyon dolarlık ihracat hedeflediklerini de belirten Kamışlı, bu yatırımları Türkiye'ye olan inançlarından dolayı yaptıklarını söyledi. 


</TEXT>
</DOC>
