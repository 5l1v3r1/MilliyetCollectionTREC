<DOC>
<DOCNO> 391193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sontur34.html </URL>
<DATE> 2005/10/31/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Halasını iftara davet edip evini soydurttu 
</HEADLINE>
<TEXT>

     Gaziantep’te bir kişinin, halasını iftar yemeğine davet edip, evini iki arkadaşına soydurduğu iddia edildi. 
     AA muhabirinin edindiği bilgiye göre, Ulaş Mahallesi 23 Nolu Sokak üzerindeki Saadet K’ye ait evden, içinde çok miktarda altın bulunduğu belirtilen para kasasının çalındığı ihbarı alan polis ekipleri, olay yerinde incelemelerde bulundu. Asayiş Şube Müdürlüğü Ev ve İşyeri Hırsızlık Büro Amirliği ekipleri, çevrede yaptıkları araştırmada, Saadet K’nin yeğeni Turgut Ş’yi şüpheli bularak gözaltına aldı. 
     Bir fabrikada işçi olarak çalışan Turgut Ş, maddi sıkıntılar içerisinde olduğunu, bu nedenle halasının zaman zaman kendisine maddi yardımda bulunduğunu söyledi. Ancak bu yardımların yetersiz olduğunu belirten Turgut Ş, halası Saadet K’yi iftar yemeğine davet ettiğini, evde kimsenin olmadığı bu sırada M.Y. ve A.K. adlı arkadaşlarına para kasasını çaldırdığını ifade etti. 
     Gözaltında bulunan 3 zanlının, çaldıkları çok miktarda altını bozdurarak harcadıkları belirlendi. 
     
</TEXT>
</DOC>
