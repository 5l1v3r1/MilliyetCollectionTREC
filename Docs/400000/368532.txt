<DOC>
<DOCNO> 368532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/spor/spo08.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Babası için koştu 
</HEADLINE>
<TEXT>


100 metrenin yeni kraliçesi Lauryn Williams, Dünya Şampiyonası'nda kazandığı 60 bin doları kan kanseri babasının tedavisi için kullanacak 

MURAT AĞCA 


Finlandiya'nın başkenti Helsinki'de düzenlenen Dünya Atletizm Şampiyonası'nın 100 metre finalinde finişi gören ilk isim olan Lauryn Williams, iki sevinci birden yaşıyor... Elde ettiği şampiyonlukla 60 bin dolar kazanacak olan ABD'li atlet, kan kanseri babasını daha fazla yaşatabilecek. 
Atina 2004 seçmelerinde Gail Devers, Marion Jones gibi yıldızları geride bırakarak olimpiyat vizesi alan Lauryn'i hiç yalnız bırakmayan babası David, kan kanseri olmasına rağmen elindeki avucundakini kızı için harcıyordu. Atina'ya da gitmek isteyen David Williams, sonunda çözümü bir bankaya yardım hesabı açtırmakta buldu. Bu hesapta toplanan 20 bin dolarla ağır hastalığına rağmen gittiği Atina'da yine kızını yalnız bırakmadı. Orada 100 metrede Nesterenko'nun ardından gümüş kazanan Lauryn için geçildiği Beyaz Rus Helsinki'de rakip bile değildi artık. Ve 10.93 ile finişi ilk sırada geçtiğinde kazanacağı 60 bin dolarla hasta babasını belki biraz daha fazla yaşatabilecek olmanın mutlululuğuyla şampiyonluk sevincini bir arada yaşıyordu. 

Helsinki'de yağmur şoku 

Finlandiya'nın başkenti Helsinki'deki kötü hava şartları dünkü yarışmaları olumsuz etkiledi. Şiddetli yağmur nedeniyle yarışmalar iki saat geç başlarken, bayanlar disk atma müsabakaları bugüne ertelendi. 
Final yarışlarında erkekler 3 bin metre engellide Katarlı Saif Saaeed Shaheen 8.13.31 ile mutlu sona ulaştı. Bayanlar 800 metrede ise Kübalı Zulia Calatayud 1.58.82 ile birinci olurken, favori Mozambikli Maria Mutola dördüncülükle yetindi. Erkekler 400 metre engellide ABD'li Bershawn Jackson 47.30 ile altına uzandı. Bu mesafenin şampiyon ismi Kübalı Felix Sanchez ise sakatlanarak yarışı bırakmak zorunda kaldı. 


</TEXT>
</DOC>
