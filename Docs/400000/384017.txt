<DOC>
<DOCNO> 384017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonyas15.html </URL>
<DATE> 2005/10/04/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
ABD'de genç kızlarda ilk cinsel ilişik yaşı 15'e düştü 
</HEADLINE>
<TEXT>

     ABD'de yapılan bir araştırma, Amerikalı genç kızların anneleri ya da babaannelerine göre çok daha erken yaşta cinsel ilişkiye girdiklerini ve bu anlamda yeni bir ''cinsel devrime'' imza attıklarını ortaya koydu. 
     Kaliforniya'da bulunan San Diego Eyalet Üniversitesi bilim adamlarınca yapılan araştırmada, ABD ve Kanada'da genç kızların ilk cinsel ilişki yaşının 15'e düştüğü belirlendi. 
     Kadınlar arasında ilk cinsel ilişkiye girme yaşının 1943 yılında 19 olduğuna dikkat çekilen araştırma raporunda, 1943'te yüzde 13 olan cinsel açıdan aktif genç kız oranınınsa yüzde 47'ye yükseldiği kaydedildi. 
     Raporda, Amerikalı genç kızlar arasında, evlilik dışı cinsel ilişkiye girmekten kaynaklanan suçluluk duygusunun büyük oranda düştüğü ve genç kızların artık evlilik öncesi cinsel ilişki konusunda büyük bir serbesti içinde hareket ettiği belirtildi. 
     56 yıl önce Amerikalı genç kızlar arasında evlilik öncesi cinsel ilişkiye girmeyi tasvip oranı yüzde 12 iken, bugün bu oranın yüzde 73'e ulaştığı bildirilen raporda, genç erkekler arasındaysa bu oranın aynı dönemde yüzde 40'tan yüzde 79'a yükseldiği kaydedildi. 
     Son 30 yıl içinde Kuzey Amerika'da bu konuda ''kitlesel bir kültürel devrim'' yaşandığı kaydedilen raporda, bunda televizyon ve filmlerin büyük etkisi olduğu belirtildi. 
     1950'lerde ve 1960'larda gençlerin ilk cinsel deneyimlerini üniversite yıllarında yaşadıkları, bugünse bu deneyimin lise döneminde olduğu belirtilen raporda, ebeveynleri çok kişiyle daha az cinsel ilişkiyi tercih ederken, bugünkü gençlerin AIDS korkusundan dolayı az kişiyle daha fazla cinsel ilişkiyi tercih ettikleri kaydedildi. 
     Araştırma raporunda, cinsel ilişkinin ABD'de artık üreme ve evlilikle alakalı bir konu olmaktan ziyade bir ''zevk'' unsuru haline geldiğinin belirlendiği de bildirildi. 
     Araştırma sonuçları, ''Review of General Psychology'' bilimsel yayının son sayısında yer aldı. 
     
</TEXT>
</DOC>
