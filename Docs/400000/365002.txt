<DOC>
<DOCNO> 365002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun29.html </URL>
<DATE> 2005/07/28/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Londra'da 3 Türk gözaltına alındı 
</HEADLINE>
<TEXT>

     İngiliz anti-terör polisi, başkent Londra'ya 7 ve 21 Temmuz'da düzenlenen bombalı saldırıların ardından bugün kentte bir kebap salonu ve birden fazla eve yaptığı baskınlarda 3 Türk'ü gözaltına aldı. 
     Tooting Broadway semtinde dükkan sahibi Ahmet Ali, dükkanında çalışmakta olan ve dükkanın üstündeki dairede kalan 3 Türk gencin bu sabah yapılan baskınlar sırasında gözaltına alındıklarını söyledi. 
     Gözaltına alınan Türklerle ilgili gelen ilk bilgiler ise şöyle 
     İslam'ın Samsunlu olduğunu, üç aylık vizeyle yakın zamanda İngiltere'ye geldiğini anlatan kebap dükkanının sahibi Ahmet Ali, Kahramanmaraş'tan gelen İbrahim'in İngiltere'den sığınma hakkı istediğini, Bingöllü Hidayet'in ise 8 yıldır Londra'da yaşadığını, yakın zamanda İngiliz pasaportu için başvuruda bulunduğunu söyledi. 
     Baskın sırasında İbrahim ve İslam dükkanın üst katındaki odalarında, Hidayet Derya'nın ise dükkanda gazete okumakta olduğunu belirten dükkan sahibi, baskın sırasında aniden götürülen Hidayet'in nefes açıcı spreyi ve cep telefonunu geride bıraktığını belirtti. 
     Hidayet'in soyadının Derya olduğunu, diğerlerinin soyadlarını bilmediğini kaydeden Ahmet Ali, 40'lı yaşlarındaki Hidayet'in bronşit hastalığı tedavisi gördüğünü, polisler tarafından götürülürken, sürekli kullanmak zorunda olduğu ilaçlarını yanına alamadığını belirtti. 
     Ahmet Ali, "namazında-niyazında, ibadet eden bir insan" olarak nitelendirdiği Hidayet'in "hiçbir aşırılık sergilemediğini" söyledi. 
     Görgü tanıklarına göre kebapçıda çalışanlar 26, 30 ve 40 yaşlarında. 
     
     SAMSUNLU İSLAM'IN GÜREŞÇİ Mİ 

     Gözaltına alınan Türklerden Samsunlu İslam'ın güreş sporuyla uğraştığı öne sürüldü. 
     Kebap dükkanı sahibi Kıbrıslı Ahmet Ali ile dükkan müşterileri, İslam'ın, çevresindekilerle sohbetleri sırasında güreş sporu yaptığından söz ettiğini anlattılar. 
     Ahmet Ali ve dükkan müşterileri, 3 aylık vizeyle yakın zamanda Londra'ya gelen gencin son derece iri yapılı ve esmer olduğunu, bu nedenle polisin dikkatini çekmiş olabileceğini söylediler. 
     
     ALİ SALDIRILARLA İLGİLERİ OLDUĞUNU HİÇ DÜŞÜNMEDİM 

     Gözaltına alınan üç Türk'ün patronu Kıbrıslı Ahmet Ali, bu kişilerin saldırılarla ilgili olabileceklerini hiç düşünmediğini söyledi. 
     gençler hakkında bilgi veren Ali, "Onların bu işlerle ilgili olabileceklerini hiç düşünmedim" diye konuştu. 
     Polis kaynakları, gözaltına alınan Türklerin vize problemi olmadığını ve bombalama olaylarıyla ilgili gözaltına alındıklarını söylediler. 
     Polisin, gözaltındaki Türklerle ilgili çevrede yaptığı sorgulamada daha çok "dini" sorular sorması da dikkat çekti. 
     
     ODALARI ARANIYOR 

     Bu arada, üç Türk'ü kebap dükkanının üzerindeki odalarda gözaltına alan polisin, zanlıların odalarında aramalarını sürdürdüğü bildirildi. 
     Bu sabah düzenlenen operasyonda gözaltına alınan 9 kişiden 6'sı ise Pakistanlı. 
     Polis, dükkan sahibine olayın restoranla ilgisi olmadığını, aldıkları özel bir istihbarat sonucu operasyon düzenledikleri bilgisini verdi. 
     BBC'ye göre, gözaltındakilerden hiçbirinin geçen haftaki saldırılarda yer aldıkları düşünülmüyor. 
     Gözaltına alınanların tümü terörle mücadele yasaları kapsamında sorgulanıyor. 
     
     BİR EVDE TANKSAVAR FÜZESİ BULUNDU 

     Bu arada, İngiliz polisinin, Leicestershire'daki bir evde tanksavar füzesi bulduğu bildirildi. 
     Yetkililer, olayla ilgili olarak bir kişinin gözaltına alındığını, arama sırasında ayrıca, farklı silah ve mühimmat ele geçirildiğini söylediler. 
     Gözaltına alınan 62 yaşındaki kişinin terörle bağlantısı bulunmadığı, tanksavar füzesinin ''eğitim amaçlı'' olduğu ifade edildi. 
     

     
</TEXT>
</DOC>
