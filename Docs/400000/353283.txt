<DOC>
<DOCNO> 353283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sonspo07.html </URL>
<DATE> 2005/06/18/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Selçuk Şahin Daum takımın başında kaldıkça, Fener şampiyon olur 
</HEADLINE>
<TEXT>

     Memleketi olan Mersin'in Silifke İlçesi'nde tatilini geçiren Fenerbahçeli Selçuk Şahin, ''Daum takımın başında kaldığı sürece Fenerbahçe şampiyon olacaktır'' dedi. 
     Ailesi ve arkadaşlarıyla hasret gideren Fenerbahçe'nin milli futbolcusu, tatilin yanı sıra formunu korumak için hafif koşular yapıyor. Arkadaşlarıyla tavla oynayıp denize girerek tatilin tadını çıkarmaya çalışan Selçuk, gelecek sezon tüm kupaları alacaklarını ve şampiyon olacaklarını iddia etti. 
     Selçuk, geçen sezonun kendileri açısından zorlu geçtiğini belirterek, ''Galatasaray 100. yılında şampiyonluk istiyordu. Trabzonspor da iyi bir performans sergiledi. Beşiktaş ise son maçlarda çıkışını sürdürdü. Ama biz takım olarak kendimize güvendik, iyi oynadık ve şampiyon olduk'' dedi. 
     İyi bir sezon geçirdiklerini ve şampiyonluk yarışının son haftaya kadar sürmesine karşın mutlu sona kendilerinin ulaştığını hatırlatan Selçuk, şöyle konuştu 
     ''Sezon başında forma şansı bulamadım. Avrupa Şampiyonlar Ligi'ndeki Lyon maçında hocam şans verdi. Ben de bu şansı iyi değerlendirdim ve çıkışımı sezon sonuna kadar devam ettirdim. Fenerbahçe büyük camia, geçen yıl Avrupa Şampiyonlar Ligi'nde başarılı bir sezon geçiremedik. Bu yıl doğrudan lige katılıyoruz. Hedefimiz önce gruptan çıkmak, sonra başarıyı yakalamak.'' Takım içindeki arkadaşlığın iyi olduğunu ve bunun da başarıyı getirdiğini vurgulayan Selçuk, ''Teknik direktörümüz Daum ile herhangi bir sorunum yok. Olmadı, olamaz da. Kendisiyle iki yılda, 2 şampiyonluk yaşadık. Daum iyi bir teknik direktör. Takımın başında kaldığı sürece Fenerbahçe yine şampiyon olacaktır. Önümüzdeki sezon hedefimiz tüm kupaları almak'' diye konuştu. 
     Transferde orta sahaya alınacak yeni futbolcuların kendisini korkutmadığını ifade eden Selçuk Şahin, ''Çalışıp yine hocam görev verirse, çıkıp futbolumu oynarım. Kendime ve oynadığım futbola güveniyorum'' dedi. 
     Selçuk Şahin, şampiyonluklarını ilan ettikleri Galatasaray maçını unutamadığını, maçta atılan golün pasının kendisinin vermesinden dolayı da çok mutlu olduğunu sözlerine ekledi. 
     
</TEXT>
</DOC>
