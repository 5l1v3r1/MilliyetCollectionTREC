<DOC>
<DOCNO> 366160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sontur11.html </URL>
<DATE> 2005/08/01/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Şantajcılara suçüstü 
</HEADLINE>
<TEXT>

     Murat KİBRİTOĞLU DHA 

      ADANA’da çantasını kaybeden müteahhite şantaj yaptığı iddia edilen 3 kişi, seri numaraları alınmış 2 bin YTL ile suç üstü yakalandı. 
     Geçen Çarşamba günü, Kahramanmaraş’tan bir iş için Adana’ya gelen müteahit Abuzer Polatlı, Barajyolu üzerindeki Kolcuoğlu Resturant’ta yemek yerken, içinde çek defteri ve alacak senetlerinin olduğu çantasını kaybetti. Polise kayıp başvurusu yapan Polatlı, daha sonra Kahramanmaraş’a döndü. İddiaya göre, Cuma günü Abuzer Polatlı’yı arayan, kapanan yerel Yeni Havadis Gazetesi sahibi 40 yaşındaki M.K., yazı işleri müdürü kardeşi 35 yaşındaki S.K. ve aynı gazetenin muhabiri 35 yaşındaki İ.Ç., bir çanta bulduklarını, 13 bin YTL vermesi durumunda kendisine teslim edeceklerini söylediler. Hemen Adana’ya gelen Polatlı, K. kardeşlerle buluşarak 2 bin YTL verip çantasını almak istedi. Zanlıların 11 bin YTL daha istemesi üzerine, bir gün sonra İnönü parkında buluşmak üzere sözleşen Polatlı, Gasp Büro Amirliği’ne giderek şikayetçi oldu. Seri numaraları alınmış 2 bin YTL ile buluşma yerine giden Abuzer Polatlı, M. ve S.K. kardeşlere, parayı teslim ettikten sonra çantasını aldı. Bu sırada alışverişi izleyen polis ekipleri, K. kardeşleri seri numaraları alınmış paralar ile birlikte yakaladı. Suçlamaları reddeden 2 kardeş, çantayı buluşma yerine gelmeyen eski muhabirleri İ.Ç.’in kendilerine verdiğini iddia etti. 
     Çantanın içinde ne olduğunu bilmediğini öne süren M.K., Eski muhabirim olan İ.Ç. yanında getirdiği çantayı alarak İnönü Parkı’na gitmemizi rica etti. Kendisinin bir kişide alacağı olduğunu, çantayı gelen kişiye teslim etmemizi ve vereceği parayı almamızı söyledi. Biz de eski tanıdığımız olduğu için kırmadık. Tam çantayı verip parayı alırken polisler bizi yakaladı. Konu ile hiç bir alakamız yok'' dedi. Zanlılar, ifadelerinin alınmasının ardından Şantaj’ suçlaması ile savcılığa sevk edilirken, polis diğer zanlı İ.Ç.’yi arıyor. 
     
</TEXT>
</DOC>
