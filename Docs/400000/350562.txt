<DOC>
<DOCNO> 350562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/spor/axspo02.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi hesap devri 
</HEADLINE>
<TEXT>


Grubunda ikinci sıraya yükselen A Milli Takımımız'ın, Almanya yolculuğu öncesi önünde birçok engel bulunuyor. En iyi ikinciler arasına girmemiz mucizeye bağlı kalırken, Play - Off'ta dişli rakipler bizi bekliyor 

KAAN BORA 


2006 Dünya Kupası yolunda Ay - Yıldızlı ekibimiz tekrar avantajı eline geçirdi. Kazakistan karşısında aldığı farklı galibiyet ve Yunanistan'ın evinde Ukrayna'ya kaybetmesiyle 2. grupta ikincilik koltuğunu kapan milli takımımız, Almanya vizesini alabilmek için hesaplarını yoğunlaştırdı. 
Dünya Kupası'na Avrupa'dan 14 takım gidecek. Bunun açılımı ise ev sahibi Almanya, 8 grup birincisi, en iyi 2 ikinci ve Play - Off'tan gelecek 3 ekip şeklinde olacak. Ancak Türkiye'nin en iyi 2 ikinci arasına girmesi neredeyse imkansız görünüyor. Çünkü en iyi ikincileri kıyaslayabilmek için 7 takımlı gruplarda yer alan ekiplerin sonuncu ile oynadığı maçlar dikkate alınmayacak. Bu da Ay - Yıldızlılar'ın ikinciler klasmanında 10 puanla değerlendiril- mesi anlamına geliyor. Şu anki konumları itibariyle 1. grupta Çek Cumhuriyeti veya Hollanda, 6. grupta İngiltere veya Polonya ve 8. grupta İsveç veya Hırvatistan iki takımlık bu kontenjana en yakın ülkeler. Bu da milli takımımızın bu ekiplerden en az ikisiyle eşleşmeyeceği anlamına geliyor. Türkiye, Play - Off'a kalırsa muhtemel rakipleri arasında 3. grupta Slovakya, 4. grupta S.İrlanda, İsviçre, İsrail veya Fransa, 5. grupta Norveç, 7. grupta da İspanya veya Sırbistan bulunuyor. 
Play - Off maçları 12 - 16 Kasım 2005 tarihlerinde oynanacak ve 2006 Dünya Kupası'na Avrupa'dan gidecek son üç takım belli olacak. 

Yakın takip 

A Milli Takım Teknik Direktörü Ersun Yanal'ın neşesi geri döndü. 2006 Dünya Kupası finalleri için umutlarını daha da artıran Ay - Yıldızlı ekibin hocası bugün Hollanda'da başlayacak U - 20 Dünya Gençler Şampiyonası'nı izleyecek. Yanal ile birlikte Futbol Federasyonu yetkililerinin de şampiyonaya gideceği belirtildi. 

'Size yardım edeceğiz' 

Ukrayna Teknik Direktörü Oleg Blokhin, Yunanistan zaferinin ardından Komşu basınına "Türkiye karşısında elimizden geleni yapacağız" sözü verdi. Başarılı teknik adam, "Yunanistan ilk önce kendi imkanlarına dayanmalıdır. Tabii ki, Türkiye'ye karşı, size yardımcı olmaya çalışacağız. Ancak kart cezalılarımız fazla" yorumunu yaptı. Blokhin Yunanistan'da, Olympiakos, AEK ve PAOK takımlarını çalıştırmıştı. Ukrayna'nın hocası, maç öncesinde seyirciler tarafından alkışlarla sahaya çıkmıştı. 

Mosturoğlu umutlu 

Futbol Federasyonu Başkanvekili Şekip Mosturoğlu, Dünya Kupası'na katılma yolunda önemli bir şans yakaladıklarını dile getirdi. Mosturoğlu, "Bundan sonra kalan bütün maçlarımızı kazanmamız gerekiyor. Futbolcularımız bunu başaracak güce sahip. İstanbul'da Yunanistan'a kaybettiğimiz iki puanı da alsaydık daha mutlu olacaktık. Kayıpları artık bir kenara bırakıp, el ele istediğimiz hedefe yürümemiz gerekiyor" dedi. 

YUNAN BASINI 

Taki Berberakis Yunanistan 

Yunanistan'ın, Ukrayna'ya evinde 1 - 0 yenilmesi ve A Milli Takımımız'ın grup ikinciliğine yerleşmesi Komşu'da soğuk duş etkisi yarattı. Yunan basını yenilginin faturasını yorgunluğa çıkardı. İşte gazetelerin dikkat çekici yorumları 
Ora Gia Spor Canavar yaralandı. Şimdi ikincilik mücadelesi vereceğiz. Rehhagel'den yanlışlar. Milli Takım'ın acilen dinlenmesi gerekiyor. 
Filathlos Milli Takım'a oksijen lazım. Milliler yorgun, 65. dakikadan sonra gücü tükendi. Paniğe gerek yok, kalan tüm maçları kazanırsak ve Türkiye puan kaybederse yeniden ikinciliğe yükselebiliriz. Grupta kaybedilmiş bir şey yok. Şansımız sürüyor. 
Sportime Alkışlar durmayacak. Ukrayna yenilgisinden sonra seyirci Milli Takımı alkışladı çünkü, Dünya Kupası'na gitmeyi başaracağımıza inanıyor. Bu son hata olsun. Bundan sonra gereken sonuçları almak zorundayız. 
Elefterotipiya Başımızı belaya soktuk. Kazansaydık, rahatlayacaktık. Bu sonuçla Türkiye'yi de potaya aldık. 
ToVima Acı yenilgi. Beklenen futboldan uzak kaldık. 
TaNea Almanya artık uzakta... Yunanistan'ın da umudu Ukrayna. Umarız aynı sonucu Türkiye önünde de alırlar. 

DANİMARKA BASINI 

İrfan Kurtulmuş Danimarka 

A Milli Takımımız ile aynı grupta yer alan Danimarka, Arnavutluk engelini aşarken, Yunanistan'ın puan kaybetmesinin keyfini yaşıyor. Gazeteler, Ay - Yıldızlı takımımızın 6 - 0'lık zaferini geniş puntolarla duyurdu. Sonuçlar tüm medyayı ikincilik için umutlandırdı. 
Ekstra Bladet, "Kazakistan, Danimarka'ya yardım edemedi. Türkiye alay etti" başlıklarıyla verdiği haberinde, Türkiye'nin, Kazakistan önünde klas farkını ilk 15 dakikada ortaya koyduğunu belirtti. 
Berlingske Tidende Gazetesi de haberinde şu yorumları yaptı "Türkiye'ye büyük galibiyet. Türkiye hiç zorlanmadan deplasmanda Kazakistan'ı 6 - 0 gibi farklı bir skorla yenerek grubun en büyük galibiyetini aldı. Maça çok iyi başlayan Kazakistan karşısında Türkiye rahat sonuca gitti." 
B.T Gazetesi de, Yunanistan'ın Ukrayna'ya yenilmesini Danimarka için yeni bir umut kapısı olarak değerlendirdi. 

KAZAKİSTAN BASINI 

Kazakistan basını, A Milli Takımımız önünde alınan 6 - 0'lık yenilgiyi "Rezalet" olarak yorumladı. Kazak basını, Milli Takıma tepki gösteren başlıklara yer verirken, yenilgiye geniş yer ayırdı. 
Kazakistan'da Rusça yayınlanan günlük Ekspres K Gazetesi'nde maçla ilgili haberde, Türkiye'nin Kazakistan'dan çok daha güçlü olduğu belirtilerek, "Kazakistan Milli Takımı çoktandır böyle bir rezalet görmemişti" denildi. 
KZ Today ajansı ise Kazakistan Milli Takımı Teknik Direktörü Sergey Timofeyev'in açıklamalarına yer verdi. Timofeyev, habere göre, "Türkiye her bakımdan bizden üstündü. Oyuncularımı suçlayamam, onlar yapabileceklerinin en iyisini yaptılar" ifadelerini kullandı. 


</TEXT>
</DOC>
