<DOC>
<DOCNO> 389828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonsiy02.html </URL>
<DATE> 2005/10/26/ </DATE>
<TIME> 00.40 </TIME>
<AUTHOR>  </AUTHOR>
<HEADLINE>
Anayasa değişikliği teklifi görüşmeleri bugün saat 13.00'te... 
</HEADLINE>
<TEXT>

     Yeni bütçe kapsamı doğrultusunda Anayasa'da değişiklik yapılmasını içeren teklifin maddelerine geçilmesi, TBMM Genel Kurulu'nda 341 oyla kabul edildi. 
     Genel Kurul'da yapılan gizli oylamaya, 343 milletvekili katıldı. Milletvekillerinden 341'i kabul oy kullanırken, ret oyu kullanan olmadı. Oylamada, 1 milletvekili çekimser kalırken, 1 oy da boş çıktı. 
     Başkanvekili Nevzat Pakdil, oylama sonucunu açıkladıktan sonra birleşime ara verdi. Birleşim açıldıktan sonra Komisyon'un yerinde olmaması nedeniyle Anayasa değişikliği teklifi görüşmelerinin ertelendiğini belirten Pakdil, Genel Kurul'u bugün saat 13.00'te toplanmak üzere kapattı. 
     
     CHP OYLAMAYA KATILMADI 
     Genel Kurul'da, CHP'li milletvekillerinin oylamaya katılmadığı gözlendi. 
     CHP Grup Başkanvekili Haluk Koç, AA muhabirine yaptığı açıklamada, Kamu Mali Yönetimi ve Kontrol Kanunu'nda değişiklik yapılmasını, ayrıca bu doğrultuda Anayasa'da paralel düzenleme yapılmasını istediklerini söyledi. 
     Koç, iktidar grubunun tavrını eleştirerek, ''Kendi başlarına iş peşindeler. İtirazlarımız göz önünde bulundurulmadı. 'Nasıl olsa oy verirler' diye düşündüler. Böyle şey olmaz'' dedi. 
     Koç, bundan sonraki tavırlarının, siyasi gelişmelere bağlı olduğunu belirtti. 
     
     ''DESTEK VERİLMEZSE İKİNCİ TURU YAPMAYIZ'' 
     AK Parti Grup Başkanvekili Sadullah Ergin de TBMM Genel Kurulu'nda Anayasa değişikliği görüşmelerine bugün devam edeceklerini belirterek, ''Birinci turu bitireceğiz. Zaten ikinci tur oylama için 48 saat geçme zorunluluğu var. Bu nedenle ikinci turu bu hafta görüşemeyiz. Bayram sonrasına kalır'' dedi. 
     Ergin, teklifin maddelerine geçilmesinin 341 oyla kabul edildiğini, 330 ile 367 arasında oyla kabul edilen değişikliğin Cumhurbaşkanı tarafından referanduma götürülebildiğini hatırlatarak, gelişmeleri izleyeceklerini, diğer partilerle uzlaşma sağlanmaması halinde ikinci tur oylamayı yapmayabileceklerini bildirdi. 
     Genel Kurul'da bugün Anayasa değişikliği teklifi üzerindeki görüşmelere devam edeceklerini belirten Ergin, 27 Ekim Perşembe ve 28 Ekim Cuma günü de bazı kamu alacaklarının tahsili ve terkinine ilişkin yasa tasarısını ele alacaklarını kaydetti. 
     
</TEXT>
</DOC>
