<DOC>
<DOCNO> 377828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonspo36.html </URL>
<DATE> 2005/09/12/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Milan'ın teknik direktöründen Fenerbahçe'ye övgü... 
</HEADLINE>
<TEXT>

     Lütfullah Göktaş bildiriyor 

Avrupa Şampiyonlar Ligi E Grubu'ndaki ilk maçta yarın gece Fenerbahçe'yi konuk edecek AC Milan'da, teknik direktör Carlo Ancelotti, geçen sezon Şampiyonlar Ligi'nde final maçında İstanbul'da Liverpool yenilmiş olmalarının acısını hala unutamadıklarını söyledi. 
     Ancelotti, Fenerbahçe ile yapılacak maç öncesinde, bugün Milanello'da düzenlediği basın toplantısında, Şampiyonlar Ligi'nde bu yıl 'ipi göğüsleme' konusunda iddialı olduklarını belirterek, ''İstanbul'u unutmadık. Hedefimiz bu yarışın kahramanı olmak'' dedi. 
     Ancelotti, geçen yıl Şampiyonlar Ligi kupasını kaldırma şansını son karşılaşmada yitirmelerinin kendileri için ayrı bir motivasyon olduğuna değinerek, şöyle konuştu 
     ''İstanbul'u unutmuş değiliz. Ancak İstanbul'daki deneyimimiz bizi depresyona sokmuyor. Tam tersine bizi ateşliyor, bizi enerjiyle dolduruyor. Nihayet, yola koyulmaya başlayacağız. Bu anı büyük bir özlemle bekliyordum. Yeniden Şampiyonlar Ligi yarışına dönmüş olmaktan mutluyum.'' Ancelotti, özellikle ilk maçlarda hata yapmamanın önemine değinerek, ''En zor karşılaşmalar, ilk maçlardır. Zira ilk maçlarda, heyecan tam olarak yaşanamadığı gibi, takım da henüz iyi koşullarda olmayabilir. Ama bizim gerçekten büyük motivasyonlarımız var. Psikolojik olarak karşılaşmaya hazırız, moralimiz yerinde'' diye konuştu. 
     
     ''VİERİ KESİNLİKLE OYNAYACAK'' 
     Ancelotti'nin basın toplantısı, yarın yapılacak karşılaşmada AC Milan'ın FC İnter'den transfer ettiği Vieri'nin sahaya sürüleceği yönündeki tahminleri de doğruladı. 
     Ancelotti, konuyla ilgili bir soru üzerine yaptığı açıklamada, ''Vieri kesinlikle forvette oynayacak. Kendisi gayet formda ve motivasyonu yerinde. Ekibimiz için taze kan işlevi görecek. İyi bir maç çıkaracağından eminim'' dedi. 
     Orta alanda kimlerin görev alacağı konusunda henüz karar vermediğini de vurgulayan Ancelotti, ''Orta alan konusunda henüz isimleri tam olarak belirlemedim. Ama Gattuso'nun oynayacağını söyleyebilirim'' demekle yetindi. 
     Ancelotti, sağlık kontrolünün neticesine bağlı olarak, Maldini ve Stam'ın da oynayıp oynamayacaklarına karar vereceğini belirtti. 
     
     ''FENERBAHÇE'NİN GRUPTAN YÜKSELME İHTİMALİ GÜÇLÜ'' 
     Ancelotti'nin, basın toplantısı sırasında, konuk takım Fenerbahçe'yi övmesi de dikkati çekti. 
     Fenerbahçe'nin kaliteli bir ekip olduğunu ifade eden Ancelotti, şunları söyledi 
     ''Fenerbahçe nitelikli ve gruptan yükselme ihtimali güçlü bir takım. Oyuncuların bireysel değerleri bağlamında, Fenerbahçe'nin PSV Einhoven ve Schalke'den daha iyi olduğunu düşünüyorum. Ama futbolda her şey mümkün. Bizim grubumuz oldukça dengeli. Dört takımın da düzeyi iyi. İlk maçlarda çok dikkatli olmak gerekiyor.'' Ancelotti, yarın gece futbolseverlerin iyi bir maç izleyeceğine inandığını belirtmesinin ardından ise Fenerbahçe konusundaki değerlendirmelerini şu sözlerle sürdürdü 
     ''Fenerbahçe kaliteli bir takım. Oyun anlayışı ve felsefesi bize benziyor. Yarın güzel bir maç olacak. Fenerbahçe harika oyuncularıyla iyi bir maç çıkarmayı hedefleyen bir takım. Kadrosunda dört Brezilyalı futbolcunun olması anlamlı. Milan da en iyi biçimde oynamak için elinden geleni yapacaktır.'' Ancelotti, Anelka konusundaki bir soruya ise ''Anelka formda. Kendisi benim çok değer verdiğim bir oyuncu. İtalya'ya da gelebilme ihtimali olduğu için kendisini takip de ettim. Bildiği doğrultuda, iyi bir oyun çıkarmaya başlamış vaziyette'' dedi. 
     
</TEXT>
</DOC>
