<DOC>
<DOCNO> 385112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sontur04.html </URL>
<DATE> 2005/10/08/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
İstanbul'da 147 itfaiye personeli iftarda zehirlendi 
</HEADLINE>
<TEXT>

     İstanbul İtfaiye Daire Başkanlığı'nın çeşitli grup ile müfrezelerinde görev yapan, dün iftarın ardından zehirlenen personel sayısının 147 olduğu bildirildi. Zehirlenen itfaiye personelinden hastanelerde tedavisi tamamlanan 101 kişinin taburcu edildiği, 48'inin ise halen müşahede altında tutulduğunu bildirildi. 
     AA muhabirinin aldığı bilgiye göre, Anadolu ve Avrupa yakalarında 14 grup ve müfrezede görevli itfaiye personelinin, iftar yaptıktan sonra zehirlendiklerinin anlaşılması üzerine kaldırıldıkları hastanelerde tedavileri sürüyor. 
     İftarda çorba, mantarlı et yemeği, pilav ve tatlı yedikleri öğrenilen itfaiye personelinden halen 19'unun Okmeydanı Eğitim ve Araştırma, 13'ünün Haseki Eğitim ve Araştırma, 4'ünün Taksim Eğitim ve Araştırma, 10'unun Şişli Etfal Eğitim ve Araştırma, 12'sinin İÜ İstanbul Tıp Fakültesi, 16'sının Cerrahpaşa Tıp Fakültesi, 22'sinin Vakıf Gureba Eğitim, 6'sının Bakırköy Dr. Sadi Konuk Eğitim ve Araştırma, 2'sinin de Haydarpaşa Numune Hastanesi'nde tedavilerine devam ediliyor. 
     İtfaiye Daire Başkanlığı yetkilileri, "mide bulantısı, ishal, titreme, baş dönmesi, kusma" şikayetiyle hastaneye kaldırılan personelden, durumları iyi görülenlerin taburcu edildiğini kaydettiler. 
     Bu arada Sağlık Bakanlığı yetkililerinin, "mantar zehirlenmelerinin tehlikeli olabileceği ve belirtilerin daha sonra ortaya çıkabileceği" şeklindeki uyarısı üzerine, aynı yemekten yiyen ve evlerine gönderilen itfaiye personelinin de hastaneye başvurmasının istendiği öğrenildi. 
     
     DİĞER ZEHİRLENMELER VE AYNI MÖNÜ 

     İtfaiye personeli dışında Kocasinan İtfaiye Grubu personeli tarafından yardım amacıyla aynı iftar yemeğinden verilen Dürdane Çetin, yine aynı yemekleri yiyen Eminönü Belediyesi Bilgi İşlem Bölümü'nde görevli memur Cihangir Gülmez, Haseki Eğitim ve Araştırma Hastanesi'nde, bir itfaiye personelinin babası da İ.Ü Cerrahpaşa Tıp Fakültesi Hastanesi'nde zehirlenme teşhisiyle tedavi altına alındı. 
     İstanbul Büyükşehir Belediyesi'nde görevli olduğu belirtilen 6 kişi de yedikleri yemekten zehirlendikleri şüphesiyle Vakıf Gureba Eğitim Hastanesi'ne başvurdu. 
     Ayrıca, Avcılar ve Silivri'de çeşitli semtlere kurulan iftar çadırlarında yedikleri yemekten zehirlendikleri belirtilen çok sayıda kişi de hastanelere kaldırıldı. 
     Bu kişilerden üniversite öğrencisi olan 5'i İÜ Cerrahpaşa Tıp Fakültesi Hastanesi, 8'i Avcılar Hospital, 6'sı Silivri'deki Özel Onur Hastanesi, 15'i çocuk 30 kişi de Bakırköy Dr. Sadi Konuk Eğitim ve Araştırma Hastanesi'nde tedavi altına alındı. 
     Avcılar Hospital ile Özel Onur Hastanesi'ndeki hastaların da çorba, mantarlı et yemeği ile pilav ve tatlı yedikleri öğrenildi. 
     Sarıgazi ile çeşitli semtlerde yedikleri mantarlı et yemeği, pilav ve tatlı sonrası zehirlenen 14 kişi de Haydarpaşa Numune Hastanesi'nde tedavi altına alındı. 
     Sultanbeyli'de yedikleri aynı türden yemekler sonrası zehirlenme belirtileri üzerine bazı kişilerin de Dr. Lütfi Kırdar Eğitim ve Araştırma Hastanesi'ne başvurduğu, tedavilerinin yapılmasının ardından da taburcu oldukları öğrenildi. 
     
     "101 ARKADAŞIMIZ TABURCU EDİLDİ, 48'İNİN İSE TEDAVİSİ SÜRÜYOR" 

     İstanbul Büyükşehir Belediyesi İtfaiye Daire Başkanı Köksal Tandıroğlu, dün akşam iftarın ardından zehirlenen itfaiye personelinden hastanelerde tedavisi tamamlanan 101 kişinin taburcu edildiğini, 48'inin ise halen müşahede altında tutulduğunu bildirdi. 
     Olayla ilgili AA muhabirinin sorularını yanıtlayan Tandıroğlu, İstanbul'da İtfaiye Daire Başkanlığı'na bağlı bulunan 39 grup ve müfrezeden Avrupa Yakası'ndaki 14 grupta çalışan personelde zehirlenme olayına rastlandığını söyledi. 
     İftardan sonra zehirlenen 151 itfaiye personelinin çeşitli hastanelere kaldırıldığını, 2'sinin dün gece taburcu edildiğini anlatan Tandıroğlu, şunları kaydetti 
     "Bu sabah itibariyle 101 arkadaşımız hastanelerden taburcu edildi. 48 arkadaşımızın ise halen tedavisi sürüyor. Ciddi bir problemleri yok. Onlar da peyderpey taburcu edilecekler. 
     Gıda zehirlenmesi olduğu belli. İftarda, çorba, mantarlı et sote, pilav ve baklava vardı. Bunlar içerisinden, zehirlenmeye neden olabileceği gerekçesiyle 'mantarlı et sote ve baklava' üzerinde duruluyor. Bununla ilgili de, Tarım ve Sağlık il müdürlükleri ekipleri yemeklerden numune aldı. İncelemelerini sürdürüyorlar." Tandıroğlu, İstanbul'daki itfaiye gruplarının tümüne yemeğin, İstanbul Büyükşehir Belediyesi'nin Bayrampaşa'daki yemek üretim fabrikasında hazırlanarak dağıtıldığını dile getirdi. 
     Köksal Tandıroğlu, sadece itfaiyenin değil, belediyenin diğer kuruluşlarına da yemeğin bu yemekhaneden gönderildiğini ifade etti. 
     İtfaiye personelinden zehirlenmeler üzerine dün akşam göreve istirahatli personelin çağrıldığını da anlatan Tandıroğlu, "Biliyorsunuz ki itfaiye, 24-48 saat usulüne göre çalışıyor. Dün akşam rahatsızlanan arkadaşlarımızın yerine istirahatli olan arkadaşlarımızı çağırdık. Onlar da bu sabah görevlerini bıraktılar. Yerlerine diğer istirahatli olan gruptakiler geldi. Çalışma düzenimizde bir sıkıntımız yok. Normale döndü" dedi. 
     
     NUMUNE TAHLİLİ SÜRÜYOR 

     Bu arada İstanbul İl Tarım Müdürlüğü ekipleri, zehirlenme olayları nedeniyle Büyükşehir Belediyesi'nin Bayrampaşa'daki yemek üretim fabrikası ile dağıtım noktalarından numune aldı. 
     Sabah saatlerine kadar süren çalışma sonucunda toplanan numuneler, İl Tarım Müdürlüğü'ne ait Florya'daki İl Kontrol Laboratuvarı'na götürüldü. 
     Numunelerin tahlil sonuçlarının en erken yarın alınması bekleniyor. 
     
</TEXT>
</DOC>
