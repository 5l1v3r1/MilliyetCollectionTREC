<DOC>
<DOCNO> 359271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sondun25.html </URL>
<DATE> 2005/07/08/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
İran El Kaide'nin babası ABD, annesi İsrail'dir... 
</HEADLINE>
<TEXT>

     İran'daki cuma imamlarından Ayetullah Muhammed İmami Kaşani, ''batılı ülkelerin El Kaide'yi İran'ın başına bela etmek istediklerini, ancak şimdi kendi başlarına bela olduğunu'' öne sürdü. 
     Ayetullah Kaşani, Tahran Üniversitesi'nde verdiği Cuma hutbesinde, Londra'daki terörist saldırılara karşı İran'ın tutumunun belli olduğunu ve Dışişleri Bakanlığı'nın saldırıları dün kınadığını hatırlattı. 
     ''İnsan olan, günahsız kişilerin ölümüne razı olamaz'' diyen Kaşani, şunları söyledi 
     ''Terörist saldırıları, İslam'a mal etmek istiyorlar. Gerçek İslam bu değil. Bu saldırıları yapanların İslam'la, din ve vicdanla hiçbir alakası yoktur.'' İngiltere Başbakanı Tony Blair'in ''saldırıları düzenleyen teröristlerin Müslüman olduklarını'' vurguladığını anımsatan Kaşani, şöyle konuştu 
     ''Tony Blair'e birkaç sözüm var. Siz terör saldırılarını El Kaide'nin yaptığını söylüyorsunuz. El Kaide'nin babası ABD, annesi İsrail'dir. El Kaide, ABD ile İsrail'in gayri meşru çocuğudur. Siz gerçek İslam'la hiçbir alakası olmayan El Kaide'yi kendiniz İslam adına ortaya çıkardınız. Batılı ülkeler El Kaide'yi İran'ın başına bela etmek istediler ancak şimdi kendi başlarına bela oldu.'' ABD ve müttefiklerinin Irak'a müdahalesine ve mevcut duruma değinen Kaşani, ''Önce Saddam Hüseyin'i silahlandırdılar, şimdi de bu bataklıktan çıkamıyorlar'' dedi. 
     
</TEXT>
</DOC>
