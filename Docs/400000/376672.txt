<DOC>
<DOCNO> 376672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sondun32.html </URL>
<DATE> 2005/09/08/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Rum Yönetimi, KKTC'den gelen TIR'ın geçişine izin vermedi 
</HEADLINE>
<TEXT>

     Güney Kıbrıs Rum yönetimi, Kıbrıs Rum Telekomünikasyon Dairesi'ne CYTA ait aydınlatma malzemesini Girne Limanı üzerinde Limasol'a götürmek isteyen Estonya plakalı TIR'ın Lefkoşa'daki Metehan Sınır Kapısı'ndan Güney Kıbrıs'a geçişine, ''yasadışı limandan giriş yaptığı'' iddiasıyla izin vermedi. 
     Allante Transport isimli nakliye şirketine ait TIR'la dün Girne Limanı'na gelen Andrus Annsoo ve Evelin Annsoo adlı kişiler, taşıdıkları malzeme Güney Kıbrıs'a ait olduğu için KKTC'de hiçbir işleme tabi tutulmadı. TIR, Güney Kıbrıs'a geçişinin sağlanması için bir gümrük muhafaza memuru eşliğinde Girne Limanı'ndan Metehan Sınır Kapısı'na götürüldü. 
     Rum yetkililer, Andrus Annsoo'nun kullandığı TIR'ın, Güney Kıbrıs'a geçişine izin vermedi. Rum kontrol noktasındaki görevliler, TIR sürücülerine, kişi olarak Güney Kıbrıs'a geçmelerinde herhangi bir sorun olmadığını, sigorta yaptırmaları halinde TIR'ın çekicisinin de geçebileceğini, ancak yük kısmının Kuzey Kıbrıs'a geri dönmesi gerektiğini söylediler. TIR şoförü Andrus Annsoo'nun, Türkiye'den tek transit geçiş vizesi aldığını, malı bıraktıktan sonra Limasol'dan gemiyle ayrılacağını söylemesi de sonuç vermedi. Annsoo'nun kullandığı TIR, yine bir Gümrük Muhafaza Memuru denetiminde Girne Gümrük Müdürlüğü'ne götürüldü. 
     TIR şoförü Andrus Annsoo, Metehan Sınır Kapısı'nda gazetecilere yaptığı açıklamada, CYTA'ya ait malzemeyi Estonya'dan aldıklarını, 3 TIR halinde Limasol'a hareket ettiklerini, diğer 2 TIR'ın Atina-Rodos-Limasol yolunu izlerken, kendisinin daha ucuz olduğu için Türkiye üzerinden Kuzey Kıbrıs'a geldiğini anlattı. 
     Estonyalı şoför, ''AB vatandaşı olduğu için sorunla karşılaşmayacağını bir Rum arkadaşından öğrendiğini'' Rum görevlilere anlattığını, ancak girişimlerinin sonuçsuz kaldığını kaydetti. 
     TIR, daha sonra Canbulat Paşa Feribotu'yla Girne Limanı'ndan Mersin'in Taşucu Limanı'na döndü. 
     Rum yönetimi, daha önce de yine CYTA'ya ait malzemeleri taşıyan ve KKTC'den giriş yapan, iki Türk nakliye firmasına ait TIR'ların Metehan'dan Güney Kıbrıs'a geçişine izin vermemişti. 
     
</TEXT>
</DOC>
