<DOC>
<DOCNO> 351775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun37.html </URL>
<DATE> 2005/06/14/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Akayev'in Kırgızistan'a zararı 50 milyon dolar 
</HEADLINE>
<TEXT>

     Kırgızistan'ın devrik lideri Askar Akayev'in ülke ekonomisine 50 milyon dolarlık zarar verdiği açıklandı. 
     Kırgızistan'da 24 Mart devriminden sonra kurulan ''Askar Akayev ve ailesinin malvarlığını araştırma komisyonu'' çalışmalarını tamamladı. 
     Komisyon Başkanı olan Başbakan Yardımcısı Daniyar Üsönov, devrik lider Akayev ve ailesinin hazineden yasadışı aldıkları paralar ile yine yasadışı yapılan özelleştirmeler sonunda ülkenin büyük zarara uğratıldığını açıkladı. 
     Üsönov, Akayev ve ailesinin devleti 50 milyon dolar zarara uğrattığını açıklarken, 3 aydan beri çalışan komisyonun, Kanadalılara satılan Kumtör Altın Şirketi Kumtor Gold Company ile Bişkek-Oş karayolu projesini araştırma dışında tuttuğunu da belirtti. 
     Komisyonun, Akayev ve ailesini, malvarlığı edinmesi konusunda ''organize suç örgütü'' olarak değerlendirdiğini ifade eden Üsönov, bu konudaki son kararın yargı organları tarafından verileceğini kaydetti. 
     
</TEXT>
</DOC>
