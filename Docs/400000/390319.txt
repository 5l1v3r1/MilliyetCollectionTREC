<DOC>
<DOCNO> 390319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/siyaset/siy01.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den kitapla muhalefet 
</HEADLINE>
<TEXT>


CHP, "Cumhuriyeti Kuşatanlar" isimli bir kitap hazırlattı. 100 bin adet basılan kitapta, Cumhuriyet dönemi anlatılıyor. AKP iktidarı sert bir dille eleştiriliyor 

ŞÜKRAN PAKKAN İstanbul 


CHP, 29 Ekim Cumhuriyet Bayramı dolayısıyla, "Cumhuriyeti Kuşatanlar" isimli bir kitap hazırlattı. CHP Kadın Kolları tarafından hazırlanan ve ilk baskısı 100 bin adet yapılan kitapta, AKP iktidarı sert bir dille eleştiriliyor. Kitapta, Cumhuriyet'e geçiş dönemiyle birlikte, bugüne kadar yaşanan siyasi gelişmeler anlatılıyor. 
CHP'nin bugün Ankara'da düzenleyeceği tanıtım toplantısının ardından dağıtımı başlayacak kitabın büyük bir bölümü AKP dönemi iktidarına ayrıldı. Kitabı, CHP Milletvekili ve Kadın Kolları Başkanı Güldal Okuducu'nun başkanlığında bir grup milletvekili kadın hazırladı. 
12 Eylül, Sincan olayları, Hizbullah örgütü gibi konuların işlendiği kitabın en çarpıcı bölümü ise, "Dünü ve bugünüyle AKP kuşatması" başlığı taşıyor. AKP döneminde yasalaşan kanunlara, sunulan tekliflere kadar iktidarın her icraatı ayrıntısıyla yer alıyor. 

Hikmetyar - Erdoğan 
AKP ile ilgili bölüm, "Afganistan'da El-Kaide örgütüyle işbirliği içinde, mücadele veren Gülbeddin Hikmetyar önünde diz çöken kim " sorusu ve Erdoğan'ın Hikmetyar'la birlikte çekilmiş fotoğrafıyla birlikte başlıyor. 





</TEXT>
</DOC>
