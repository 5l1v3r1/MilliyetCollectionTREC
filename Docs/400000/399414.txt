<DOC>
<DOCNO> 399414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sontur35.html </URL>
<DATE> 2005/11/30/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
TIR, akaryakıt istasyonunda alev alırsa... 
</HEADLINE>
<TEXT>

     Şanlıurfa’nın Viranşehir İlçesi’nde, sürücünün yanık kokusu alınca kontrol için akaryakıt istasyonuna çektiği TIR’da başlayan yangın, paniğe neden oldu. 
     AA muhabirinin aldığı bilgiye göre, Gaziantep’ten yüklediği çocuk bezlerini Irak’ın kuzeyine götürmek için yola çıkan Cahit Kördeve, kullandığı 27 PV 914 plakalı TIR’da yanık kokusu duyunca yakındaki bir akaryakıt istasyonuna girdi. 
     Bu sırada, TIR’ın kasasında, henüz belirlenemeyen bir nedenle yangın çıktı. Yangın, olay yerine gelen Viranşehir Belediyesi İtfaiyesi ve jandarma ekipleri tarafından akaryakıt istasyonuna sıçramadan kontrol altına alınarak, söndürüldü. 
     Petrol istasyonunda paniğe neden olan yangında, TIR’da bulunan çocuk bezlerinin çoğu yanarken, araçta maddi hasar meydana geldi. 
     TIR sürücüsü Kördeve’nin, yolda bir yanık kokusu aldığını, bunun üzerine aracını kontrol etmek için yakınındaki petrol istasyonuna çektiğini ve bu sırada aracının aniden alev aldığını ifade ettiği öğrenildi. 
     Olayla ilgili soruşturma sürdürülüyor. 
     
</TEXT>
</DOC>
