<DOC>
<DOCNO> 379979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/soneko57.html </URL>
<DATE> 2005/09/20/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Süper FM'in satışından önce Cem Uzan'ın vekili avukatından açıklama... 
</HEADLINE>
<TEXT>

     Star medya grubunun yarın Süper FM ile başlayacak satışları öncesi bir açıklama yapan Cem Uzan’ın vekili Avukat Şaylan Çığgın, gelinen noktada mevcut sorunu daha da büyümeden ve devlete daha fazla yük getirmeden çözmek için adım atılması gerektiğini ifade ederken, Cem Uzan’ın "elinden gelen tüm gayreti göstermeye hazır olduğunu" bildirdi. 
     Avukat Şaylan Çığgın imzasıyla yapılan yazılı açıklamada, Cem Uzan’ın hissedarı ve yöneticisi olduğu Çeaş ve Kepez’in tüm malvarlıklarına el konulmasıyla başlayan sürecin, İmar Bankası olayları ile geliştiği, Telsim, Star Medya Grubu ve çimento şirketlerine el konulması ile devam ettiği kaydedildi. 
     Cem Uzan’ın "tüm iyi niyeti ve samimiyeti ile kamuya bir yük gelmemesi için özverili" ödeme tekliflerini defalarca yetkili makamlara sunduğu, ancak bu süre içerisinde sunulan tüm tekliflerin ve anlaşma taleplerinin sonuçsuz kaldığı savunulan açıklamada, "Cem Uzan tarafından 11 Şubat 2005 tarihinde verilen en son teklif kabul edilmiş olsaydı, bugün devletin kasasına en az 1 milyar dolar ilk ödeme olarak girmiş olacaktı" denildi. 
     Şirketlerle ilgili açılan davalara işaret edilen açıklamada, medya grubu şirketleri ve onların malvarlıkları ile ilgili olarak da yurt içinde ve yurt dışında davaların söz konusu olduğu belirtilerek, böyle bir ortamda satılmaya çalışılan bu malların hem satıcıyı, hem de alıcıları yurt içinde ve yurt dışında ciddi davalarla karşı karşıya bırakacağı iddia edildi. Açıklamada, devamla şu görüşler dile getirildi 
     "Uzlaşma ile çok rahatlıkla çözülebilecek konularda, yerli yabancı yatırımcılar tarafından Türkiye Cumhuriyeti aleyhine uluslararası tahkimde 10 milyar dolara yaklaşan boyutlardaki davalar zinciri ülke menfaatleri açısından da üzücüdür. Gelinen noktada artık mevcut sorunu daha da büyümeden ve devletimize daha fazla yük getirmeden çözmek için adım atılması gerekmektedir. 
     Cem Uzan, elinden gelen tüm gayreti göstermeye hazır olduğunu bir kez daha yinelemekte ve sağduyunun galip gelmesi gerektiğine inanmaktadır." 
     
</TEXT>
</DOC>
