<DOC>
<DOCNO> 397259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun26.html </URL>
<DATE> 2005/11/23/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Talabani Koşullar İran-Irak ilişkilerinin üst düzeye çıkarılmasına uygun 
</HEADLINE>
<TEXT>

     Irak Devlet Başkanı Celal Talabani, ''Koşulların, İran-Irak arasındaki ilişkilerin en üst düzeye çıkarılmasına uygun olduğunu'' söyledi. 
     Talabani, İran Cumhurbaşkanı Mahmud Ahmedinejad ile düzenlediği basın toplantısında, Tahran ziyaretini değerlendirdi. 
     Ziyareti sırasında ikili ilişkilerin gelişmesi yönünde iyi görüşmeler yapıldığını söyleyen Talabani, yürütülen müzakereler doğrultusunda İran'ın Irak'a 10 milyon dolar hibe, 1 milyar dolar da kredi vereceğini bildirdi. 
     Talabani, petrol ve gaz konularının da görüşmelerde gündeme geldiğini belirterek, Basra ve Hurremşehr arasında demiryolu yapılmasının kararlaştırıldığını açıkladı. 
     Celal Talabani, bu demiryolu projesinin hayata geçmesi durumunda, İran, Orta Asya ülkeleri ve Çin ile daha kolay bağlantı kuracaklarını belirtti. 
     Görüşmelerde, İran halkının Irak'taki kutsal mekanları ziyaretinin de ele alındığını ifade eden Talabani, ''Bizim hedefimiz İran ile ilişkilerin geliştirilmesidir. Koşulların, iki ülke arasındaki ilişkilerin en üst düzeye çıkarılması için uygun olduğunu düşünüyoruz'' dedi. 
     
     AHMEDİNEJAD 
     İran Cumhurbaşkanı Mahmud Ahmedinejad da Talabani'nin ziyaretinin ikili ilişkilerin pekiştirilmesi için ''iyi bir fırsat'' olduğunu söyledi. 
     Talabani'nin Tahran'da en üst düzeyde ağırlandığına işaret eden Ahmedinejad, ''Talabani'yi karşılamak, Irak halkını karşılamaktır. İki ülkenin millet ve hükümetleri arasında bir mesafe görmüyoruz. Biz Irak'ın ilerlemesini, bağımsızlığını ve yeniden yapılandırılmasını istiyoruz'' diye konuştu. 
     ''Bölgesel ve uluslararası konularda ortak görüşe sahibiz'' diyen Ahmedinejad, iki ülke hükümetlerinin iradesinin ilişkilerin geliştirilmesi doğrultusunda olduğunu belirtti. 
     Ahmedinejad, ''Düşmanlarımız bu dostane ve kardeşçe ilişkileri hiçbir zaman bozamayacak'' dedi. 
     Tahran temaslarını tamamlayan Talabani, bugün İran'dan ayrılacak. 
     
</TEXT>
</DOC>
