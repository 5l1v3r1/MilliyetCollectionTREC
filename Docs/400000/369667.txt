<DOC>
<DOCNO> 369667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/spor/spo06.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Siftah güreşten 
</HEADLINE>
<TEXT>


Dünya Üniversiteler Yaz Spor Oyunları'nda ilk madalyalar ata sporundan geldi. 120 kiloda güreşen Sait Bingöl birincilik kürsüsüne çıkarken, 84'te Gökhan Yavaşer üçüncülükte kaldı 

MURAT AĞCA 


Dünya Üniversiteler Yaz Oyunları'nda Universiade dün başlayan serbest güreş müsabakalarında milli takım iki madalya kazandı. 120 kilo mindere çıkan Sait Bingöl altın madalya kazanırken, 84'te Gökhan Yavaşer bronzun sahibi oldu. 
Özel Yamanlar Lisesi Spor Salonu'nda yapılan müsabakalarının sabah seansında Moğol, Beyez Rus ve Gürcü rakiplerini devirerek finale çıkan Bingöl, final maçında da Rus Alexey Voronin'i mağlup etti. Rakibi karşısında kontrollü bir güreş sergileyen Bingöl, ilk devreyi 1-0 mağlup kapattı. İkinci devrede rakibine 4-0 üstünlük sağlayan milli sporcumuz, uzatma bölümünü 3-0 önde tamamlayıp toplamda skoru 2-1'e getirerek birincilik kürsüne çıktı. Bingöl'e altın madalyasını Devlet Bakanı ve Başbakan Yardımcısı Mehmet Ali Şahin taktı. 
84 kiloda mücadele eden Gökhan Yavaşer ise ilk turda Iraklı Watheq Mustaf, ikinci turda ABD'li Chris Pendleton'u yenerken, çeyrek finalde Ukraynalı Oleg Kushnir'e boyun eğerek altın madalya şansını kaçırdı. Yavaşer, repesajdaki ilk maçında Koreli Jae Man An'ı 2-1, Gürcü Leri Ketichvili'yi 2-0 mağlup ederek bronz madalyaya uzandı. 55 kiloda Ramazan Demir, ikinci turda Japon Seshito Shimizu'ya, 66'da Abdullah Çakmak da Ermeni Arshak Hayrapetyan'a yenilerek, oyunlara veda etti. 

Efeler yine affetmedi 

SAYCAN SAYIM 

Universiade'deki ilk maçında Rusya'yı deviren Erkek Voleybol Milli Takımı, dün de Kanada'yı 3-0 mağlup etti. A Grubu'nda mücadele eden milli takımımız, Kanada karşısında ilk seti 25-23, ikinci seti de 25-16 kazandı. Üçüncü sette üstünlüğünü sürdüren milliler, bu bölümden de 25-23 galip ayrıldı. Öte yandan, Ay-Yıldızlı bayanlarımız ise ikinci maçında Tayland'a 3-1'le boyun eğdi. 

Maçın karnesi 
HAKEMLER F.Menezes Brezilya , S.La Micela İtalya 
TÜRKİYE Hüseyin 9 , Can 9 , Ahmet 9 , Ali 8 , Emre 8 , Özkan 8 , Nuri 9 , Volkan 9 , Sinan 9 
KANADA Schulha 6 , Mezhan 7 , Daridink 6 , Dodds 6 , Carrol 5 , Brand 5 , Weiler 6 , Howatsan 6 , Van Lankvelt 5 , Cundy 4 , Gumant 6 , Kaminski 4 
SETLER 25-23, 25-16, 25-23 

Adım adım finale 

Bayan Basketbol Milli Takımı, Dünya Üniversiteler Yaz Oyunları'ndaki dördüncü maçında Tayland'ı 70-56 yenerek çeyrek finale yükseldi. A Grubu'nda 3 galibiyet alan Ay - Yıldızlı ekibimiz, 7 puanla 2. sırayı alarak ilk 8'e kaldı. Milliler, 16 Ağustos'ta C Grubu lideri Rusya ile 12.45'te yarı finale çıkmak için karşı karşıya gelecek. 

Finlandiya zaferi 

Üniversite oyunlarında ikinci maçına çıkan Erkek Basketbol Milli Takımı, Finlandiya'yı 80-59'luk farklı bir skorla geçti. Atatürk Spor Salonu'nda oynanan karşılaşmanın ilk yarısını 41-30 önde kapayan Ay - Yıldızlı ekibimizde, Erdem 18 sayı ile en skorer isim oldu. Milliler, bugün 17.15'te Brezilya ile karşılaşacak. 

Yine hüsran 

Yüzme Milli Takımı, oyunların ilk gününde olduğu gibi dün de madalyanın çok uzağında kaldı. Manisa'da yapılan müsabakalarda, bayanlar 100 metre kelebekte Gülşah Gönenç 1.03.17, Zeynep İstan 1.09.84, 50 metre sırtüstünde Derya Erke 31.30, 100 metre serbestte Burcu Dolunay 1.00.01, Sibel Piroğlu 1.01.10, 200 metre karışıkta Gamze Uçar 2.33.30, erkekler 4x100 metre serbest bayrakta da milli takım 3.27.26'lık derecesiyle elemeleri geçemedi. Öte yandan, bayanlar 100 metre kelebekte Polonyalı Jedrzejczak 58.74 ile oyunlar rekoru kırdı. 

Havuzda coştuk 

Sutopu Milli Takımımız, İzmir'deki Üniversiteler Yaz Oyunları'ndaki ikinci maçında Japonya'dan sonra İspanya engelini de aştı. Ay - Yıldızlı ekibimiz, ilk periyodu 2-2, 2. periyodu 3-4, 3. periyodu 7-6'lık skorlarla geçilen maçı 11-9 kazanarak A Grubu'nda ikinci galibiyetini aldı. 

Kılıçlar düştü 

Oyunların ikinci gününde madalya mücadelesi veren Eskrim Milli Takımı'nda 3 sporcumuz elemeleri geçemedi. Toplam 17 ülkeden 42 sporcunun katıldığı kılıç müsabakalarındaki grup maçlarından çıkamayan Mine Erguz, Şenay Güner ve Semra Deliormanlı çeyrek final şanslarını kaçırdı. 

Kafalar karıştı 

Universiad'de yarışacak Eskrim Milli Takımı'na dinlenmeleri için 7 Ağustos Pazar günü izin veren Federasyon Başkanı Erol Bülbül, gece dönmeyen Rumen antrenör Bogdan Horoneou ile sporculardan Özlem Aslan'ı kadrodan çıkardı. Horoneou'nun otobüsü kaçırdığı için köye gelmediğini belirten Bülbül, "Özlem de geceyi teyzesinin yanında geçirdiğini söyledi. İkisini de Disiplin Kurulu'na sevkettik' dedi. 

GÜNÜN PROGRAMI 
ATLAMA 
10.00 Bayanlar 10 m senkronize kule,13.00 Erkekler 10 m senkronize kule, 16.00 Erkekler 1 m tramplen 
BASKETBOL 
17.15 Türkiye - Brezilya E Atatürk Spor Salonu 
ARTİSTİK CİMNASTİK 
15.00 Bayanlar genel bireysel 
19.00 Erkekler genel bireysel 
Halkapınar Spor Salonu 
ESKRİM 
10.00-19.00 Erkekler flöre 
Kültürpark Salon 3 
FUTBOL 
18.00 Türkiye - Tayvan B 
20.30 Türkiye - Güney Kore E 
Alsancak Stadı 
SERBEST GÜREŞ 
10.00-13.00 60, 70, 96 kilo elemeleri 
17.00-20.00 finaller Özel Yamanlar Lisesi 
OKÇULUK 
09.30-12.00-16.30-18.00 
1., 2. ve 3. tur elemeleri 
İzmirspor Kulübü Tesisleri 
SUTOPU 
20.00 Türkiye - Portekiz 
Atatürk Yüzme Tesisleri 
VOLEYBOL 
13.00 Türkiye - Bulgaristan E 
15.00 Türkiye - Kanada B 
Karşıyaka Spor Salonu 
YÜZME 
09.30 Elemeler 
17.30 Finaller 
Manisa ÖİM 
TENİS 
10.00 Tekler ikinci tur, 
çiftler ve karışık çiftler 
ilk tur maçları 
Karşıyaka Tenis Merkezi 


</TEXT>
</DOC>
