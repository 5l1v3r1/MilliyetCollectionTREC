<DOC>
<DOCNO> 380883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonsiy01.html </URL>
<DATE> 2005/09/23/ </DATE>
<TIME> 01.40 </TIME>
<AUTHOR>  </AUTHOR>
<HEADLINE>
Erdoğan "Ata Türk" olayını değerlendirdi Şahadet hakkı bu kadar ucuz mu 
</HEADLINE>
<TEXT>

     Başbakan Recep Tayyip Erdoğan, yabancı sermayenin medya olarak Türkiye’ye girmesi halinde dengelerin çok daha farklı şekilde oturacağını belirterek, "Yerli medyadan, hepsini kastetmiyorum bazılarından, daha da faydalı olanlar çıkacaktır" dedi. 
     Fatih Altaylı’nın ATV’de canlı yayınlanan "Teke Tek" programına katılarak soruları cevaplandıran Erdoğan, Uzan Grubu medya kuruluşlarının satışıyla ilgili, "Medya tekeli kırıldı" şeklindeki açıklamalarının hatırlatılması üzerine, satışla ilgili "dünya devleri" bazı yayın gruplarından kendisiyle görüşenler olduğunu belirtti. Bunlardan huzursuzluk duymadığını ifade eden Erdoğan, bu grupların, Türkiye’den geleceğe ilişkin garanti beklediklerini anlattı. Erdoğan, "Bizim onlara bu güveni vermemiz lazım. Bu bir vakumlama yapıyor. Radyolar, arkasından televizyonlar gelecek. 
     Arkasından yatırımlar başlayacak, televizyonlar kuracaklar veya mevcut televizyonları almaya çalışacaklar. Yasalar gereği yüzde 25’ini alacaklar. Bütün mesele güven meselesi" dedi. 
     Televizyonların yabancılara satışında hissenin yüzde 25’te bırakılmaması gerektiğini dile getiren Erdoğan, bunun adil olmadığını ifade etti. 
     Erdoğan, "Eğer Türkiye, gerçekten rekabetçi, birbirini kontrol eden, küreselleşen dünyada yerini alacak bir hedefi belirlemişse bu konularda hiç çekinmemesi lazım" görüşünü dile getirdi. 
     
     "ATA TÜRK OLAYI" 
     Yabancı sermayenin medya olarak Türkiye’ye girmesi halinde dengelerin çok daha farklı şekilde oturacağını kaydeden Erdoğan, şöyle devam etti 
     "Yerli medyadan, hepsini kastetmiyorum bazılarından, daha da faydalı olanlar çıkacaktır. Bazı şeyleri öyle topa tutuyorlar ki ülke çıkarı falan düşünmüyorlar. 
     Bir yerde terör eylemi oluyor, bazı televizyonlar, ’güm, güm, güm’ 45 dakika 1 saat... Bir Ata Türk olayı oldu biliyorsunuz. 45 dakika, 1 
     saat haber mi olur Ne ile meşhur olmuş bu insan Şahadet hakkı bu kadar ucuz mu Saygısızlık değil mi Bayrak... Bunlar ne basit işler böyle... Peki bunun bir sebep-netice ilişkisi yok mu Ata Türk bence bir neticedir, sebep değildir. Sebep, medyadaki çirkin yayınlardır, o ne menem yayınlardır... Yabancılarla bu konuyu çok daha rahat halledersin. Şu anda öyle programlarımız var ki yüzde 98’i Müslüman olan ülkede Türk örf, adetlerine, geleneklerine, aile yapısına tamamen ters bir yayın politikasıyla, magazin almış başını gidiyor. Şundan da endişe ediyorum Meslek ahlakı diye de bir şey kalmadı. Bu işin standardının oturması lazım. Bunu başaramazsak nesillerimizi kaybederiz. Temenni ederim ki RTÜK de bu konuda atılması gereken adımları atsın." 
     
     "ALEVİLİĞİN TANIMI NOKTASINDAKİ SIKINTI" 
     Başbakan Erdoğan, "Alevi yurttaşların inanç özgürlüğü haklarıyla ilgili Başbakanlık aleyhine dava açılacağının" belirtilmesi üzerine, "bu talebin, Türkiye’nin, yeni bir huzursuzluk kaynağına itilmesine neden olabileceğini" söyledi. 
     Söz konusu isteklere "sıcak bakmalarının mümkün olamayacağını" belirten Erdoğan, "konuyla ilgili bir yasal düzenlemeye gitme niyetleri de olmadığını" bildirdi. 
     "Türkiye’de yaşayan Müslümanlar’ın bağlı oldukları yerin Diyanet İşleri Başkanlığı olduğunu, farklı din mensubu azınlıkların hukuklarının korunduğunu" anlatan Erdoğan, "Doğan İzzettin Doğan 
     buralarda hangi kategoriye kendini sokuyor. Onları azınlıklar içinde görmek gibi bir düşüncemiz olamaz. Alevi vatandaşlarımızın da böyle bir düşüncesi olduğunu sanmıyorum. Aleviliğin tanımı noktasındaki sıkıntılardan bu iş kaynaklanıyor" dedi. 
     
     GÖZTEPE’YE CAMİ 
     Başbakan Erdoğan, bir başka soru üzerine de Göztepe’ye yapılması planlanan cami ile ilgili belediye meclisinde herhangi bir olumsuz yaklaşım olmadığını, konunun, İmar Komisyonu’ndan CHP’li ve ANAVATAN’lı üyelerin ittifakıyla geçtiğini söyledi. 
     Erdoğan, cami olayı gündeme geldiği zaman buna medyanın yaklaşımının "can sıkıcı" olduğunu belirterek, "İhtiyaç olmayan bir yerde böyle bir talebin gelmesi söz konusu değil" dedi. 
     İstanbul Büyükşehir Belediye Başkanı Kadir Topbaş’a konuyu tekrar değerlendirme talimatı verdiğini söyleyen Erdoğan, "Gazeteler kalkıyor, sürmanşetten bunu haber yapıyor. Böyle bir durum kaşınmaya başlandı, bunlar yanlış şeyler. Türkiye artık belli şeyleri aşmalı. 
     Kime bu düşmanlık, niye yapıyorsunuz, ihtiyaç olmasa niye yapılsın" diye konuştu. 
     
     İMARZEDELER 
     Başbakan Erdoğan, bir başka soru üzerine el konulan İmar Bankası’nın bono satışlarından mağdur olanlara ödemeler konusunda yasanın karar vereceğini, yasa karar vermeden bir adım atamayacaklarını söyledi. Başbakan Erdoğan, "Öyle bir adımı biz atacak olursak, zimmet bize çıkar. Biz görevimizi yerine getiririz. 
     Bundan endişeleri olmasın. Yasa ’öde’ derse ödeyeceğiz, ’öde’ demezse nasıl öderiz. Yeni bir düzenleme olur mu, olamaz mı ayrı konu. Ama mevcut yasalar çerçevesinde kararları bekliyoruz, ona göre neticeye gideceğiz" diye konuştu. 
     
</TEXT>
</DOC>
