<DOC>
<DOCNO> 371185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/soneko43.html </URL>
<DATE> 2005/08/19/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Unakıtan Ekonomik faaliyetleri devletin yapması mümkün değil 
</HEADLINE>
<TEXT>

     Maliye Bakanı Kemal Unıkatan, geçmişte devletin ekonomik faaliyetlerde bulunduğuna işaret ederken, ''bundan böyle ekonomik faaliyetleri devletin yapması mümkün değil'' dedi. 
     Bakan Unakıtan, Kırklareli'nin Babaeski İlçesi'nde Ticaret Borsası hizmet binasının temel atma töreninde, Trakya'nın bereket yatağı ve toprağın altı ile üstünün kıymetli olduğunu söyledi. 
     Özel sektör Trakya'ya ne kadar fazla yatırım yaparsa Türkiye ekonomisinin o kadar fazla kazanacağını belirten Unakıtan, ''Trakya, özel sektör için karlı ve verimli bir yer. Sadece toprağın veriminden bahsetmiyorum. Bulgaristan ve Yunanistan'a çok yakın. Trakya toprakların altından ileride doğalgaz çıkacak. Trakya Türkiye'nin doğalgaz yataklarından birisi olacak'' dedi. 
     Türkiye'yi kalkındırmak, üretim, ihracat ve istihdamın arttırılmasını istiyorsak, özel söktörün güçlendirilmesinin gerektiğini belirten Unakıtan, şöyle konuştu 
     ''Bundan böyle ekonomik faaliyetleri devletin yapması mümkün değildir. Yapamaz. Bundan daha iyisini Rusya yaptı. Ne oldu Battı. Demir perde ülkeleri de yaptı, onlar da battı. Ama uyanık adamlar, şimdi özelleştirmelerini ve reformlarını yaptılar. AB'ye bir çoğu girdi bile. Şimdi devlette mi kalsın, özel sektörde mi kalsın, özelleşsin mi, özelleşmesin mi Bunlar geçti. Onlar artık geride kaldı. Kim memleketi geride bırakmak istiyorsa, yapsın. Ama Türkiye yoluna devam edecek. Biz bunlarla vakit kaybetmeyiz'' 
     
     TİCARET BORSASI'NIN ÖNEMİ 

     Unakıtan, borsaların, serbest ekonominin bir gereği olduğunu belirtirken, borsanın alıcıyla satıcı bir araya getiren, sağlıklı bir yer olduğunu söyledi. 
     Serbest ekonomi isteniyorsa borsalar açılması gerektiğini ifade eden Unakıtan, devletin mal almasının kalkacağını, vatandaşların buna göre kendini ayarlaması gerektiğini bildirdi. 
     Türkiye'nin yavaş yavaş tam rekabetçi olarak serbest piyasaya geçeceğini belirten Unakıtan, şöyle konuştu 
     ''Bunun için 3-5 yıl gerekli. Türk milletinin becerisine bağlı bir şey. Türkiye'nin seçtiği yol ekonomik faaliyetleri tamamen ekonomik sektörün yapması. Devlet ne mi yapacak Devlet güvenliği sağlasın, sağlık hizmetlerini daha iyi yapsın, eğitim hizmetlerini ileri noktalara getirelim. Vatandaşı iyi eğitilmiş olan bir ülke ne başına gelirse gelsin oların altından kalkar. İlerlemesine devam eder. Bunu batı memleketlerinde gördük. Biz kendimizde göreceğiz. Onun için bütçeden en fazla payı eğitime ayırıyoruz. Bir ülke kalkındırılmak ve daha ileri noktaya götürülmek istiyorsanız, o ülke insanın eğitilmiş olması lazım. Okuma yazma problemini halletmesi de gerekli. Devlet kaynaklarını buralara ayırması lazım.'' 
     
     TOBB BAŞKANI HİSARCIKLIOĞLU 

     Türkiye Odalar ve Borsalar Birliği TOBB Başkanı Rifat Hisarcıklıoğlu da, ticaret borsalarının, tarım ürünlerinin kayıt altına alınmasında en önemli unsurlardan biri olduğunu belirtti. 
     Ticaret borsalarının altyapısını güçlendirerek, çiftçiyle, tarım sanayicisiyle ve gıda sanayicisiyle bir araya getirmenin önemli olduğunu ifade eden Hisarcıklıoğlu, borsaların çiftçinin ürününün değerinin tespitinde, gerçek fiyatının tespit edilmesine imkan sağladığını, aynı zamanda sanayiyle uğraşanların ürünü gerçek fiyatına satın almasına sebebiyet verdiğini bildirdi. 
     Hisarcıklıoğlu, ''Keşke bütün bakanlar kendi bölgelerine Maliye Bakanı Unakıtan gibi sahip çıksalar. Unakıtan'a Trakya'ya yaptığı katkılarından dolayı teşekkür ediyorum'' dedi. 
     AK Parti Kırklarleli Milletvekili Ahmet Gökhan Sarıçam ve Babaeski Ticaret Borsası Yönetim Kurulu Başkanı Fahrettin Özün de, konuşmalarında borsanın öneminden bahsetti. 
     Bu arada Baabeski Ticaret Borsası Yönetim Kurulu tarafından, Maliye Bakanı Unakıtan, TOBB Başkanı Hisarcıklıoğlu, TOBB Yönetim Kurulu Üyesi ve Edirne Ticaret Borsası Başkanı Mustafa Yardımcı, Babaeski Belediye Başkanı M. Haluk Tezsezer ile en yüksek vergi veren işadamlarına plaket verildi. 
     Plaket töreninden sonra Bakan Unakıtan, Kırklareli Valisi İsmet Metin, TOBB Başkanı Hisarcıklıoğlu ve Özün, yeni ticaret borsası hizmet binasının temelini, sembolik olarak kurdeleyi keserek yaptılar. 
     Unakıtan, temel atma törenin ardından Babaeski'deki bir camide cuma namazını kıldıktan sonra, AK Parti İlçe Başkanlığı'nı ziyaret ederek, burada kendisine ikram edilen baklavadan yedi. 
     
</TEXT>
</DOC>
