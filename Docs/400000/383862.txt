<DOC>
<DOCNO> 383862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/soneko18.html </URL>
<DATE> 2005/10/04/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Mustafa Koç Artık basit ekonomik dalgalanmalar gündemimizde yok 
</HEADLINE>
<TEXT>

     Koç Holding Yönetim Kurulu Başkanı Mustafa Koç, Avrupa'nın, Türkiye'nin tam üyelik müzakerelerinin başlamasıyla ilgili karar ile medeniyetler çatışması tezini boşa çıkarmaya istekli olduğunu gösterdiğini bildirdi. 
     Koç, AB ile Türkiye'nin tam üyelik müzakerelerinin başlamasıyla çok önemli bir eşiğin aşılmış olduğunu belirterek, ''Aday ülke statüsünden, müzakere eden ülke statüsüne geçtik. Bu dev bir kurumsal adım. Yalnız Türkiye için değil, Avrupa için de dev bir adım'' dedi. 
     Avrupa'nın, bu kararla, medeniyetler çatışması tezini boşa çıkarmaya istekli olduğunu gösterdiğini ifade eden Koç, şunları kaydetti 
     ''Tabii önümüzde uzun bir yol var. Bu yolda AB'ye düşen, uzun dönemli çıkarlarını doğru tahlil etmektir, Avrupa'nın refahı ve dünya barışı için büyük önem taşıyan bu birleşme sürecine, kısa vadeli münferit politik çıkarların gölge düşürmemesini sağlamaktır. 
     Türkiye'ye düşen ise, sağladığı muazzam ilerlemeyi sürdürmek, kazanımlarını sağlamlaştırmaktır. Artık alaturka siyasi krizlere, basit uygulama hatalarına, bunların yaratabileceği ekonomik dalgalanmalara gündemimizde yer yok. İstikrarlı siyaset, güçlü ekonomi ve sosyal barış ortamında ilerlemesini sürdürecek bir Türkiye, müzakere ve uyum sürecinde çok daha güçlü bir şekilde yer alacaktır. Bugünkü tartışmalar, metinlerin detaylarıyla ilgili yorumlar birkaç yıl içinde anlamını kaybedecektir.'' Koç, meseleye uzun vadeli bakarak, kararlı, soğukkanlı ve akılcı bir tutum sergileyen hükümeti kutladıklarını da belirtti. 
     
</TEXT>
</DOC>
