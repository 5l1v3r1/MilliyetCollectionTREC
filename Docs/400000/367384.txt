<DOC>
<DOCNO> 367384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sonspo15.html </URL>
<DATE> 2005/08/05/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Trabzonspor, lige iyi başlıyor... 
</HEADLINE>
<TEXT>

     Birinci Süper Lig'in ilk haftasında yarın sahasında Kayserispor ile karşılaşacak olan Trabzonspor, genel olarak lige iyi başlıyor. 
     Bordo-mavililer, 31 sezondur mücadele ettiği ligde, ilk hafta maçlarında yalnızca 2 kez sahadan yenilgiyle ayrıldı. 
     Karadeniz ekibi, söz konusu maçlarda, 21 galibiyet, 8 de beraberlik elde etti. 
     31 karşılaşmanın 16'sını sahasında, 15'ini ise deplasmanda yapan Trabzonspor, 52 kez rakip fileleri havalandırırken, kalesinde 16 gol gördü. 
     
     6 SEZONDUR YENİLMİYOR 
     Trabzonspor, son 6 sezondur ligin ilk haftasındaki maçlarda yenilgi yüzü görmedi. 
     En son ligde 1998-99 sezonunda Gaziantepspor'a sahasında 1-0 yenilen Trabzonspor, son 6 maçında 4 galibiyet ve 2 beraberlik aldı. 
     Karadeniz ekibi, 1999-2000 sezonunda Adanaspor'u deplasmanda 2-1, 2000-2001 sezonunda Erzurumspor'u deplasmanda 3-1, 2001-2002 sezonunda Beşiktaş'ı deplasmanda 2-1 yendi. 
     2002-2003 sezonunda sahasında Fenerbahçe ile golsüz, 2003-2004 sezonunda ise deplasmanda Konyaspor ile 3-3 berabere kalan bordo- mavililer, geçen sezon da Kayserispor'u deplasmanda 3-0 yenmişti. 
     
     KAYSERİSPOR İLE 2. KEZ 
     Trabzonspor, Birinci Süper Futbol Ligi'nde 2. kez Kayserispor ile ilk hafta maçına çıkacak. 
     Geçen sezon ligin ilk haftasında deplasmanda Kayserispor'u 3-0 yenen bordo-mavililer, rakibiyle 2 sezon içinde art arda ilk hafta maçına çıkmış olacak. 
     Bordo-mavililer, Kayserispor'u Yattara 2 ve Fatih Tekke'nin golleriyle yenmişti. 
     
</TEXT>
</DOC>
