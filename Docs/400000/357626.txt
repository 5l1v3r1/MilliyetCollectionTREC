<DOC>
<DOCNO> 357626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/soneko01.html </URL>
<DATE> 2005/07/02/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Türk Telekom ihalesinden notlar... 
</HEADLINE>
<TEXT>

     Türk Telekom’un yüzde 55’lik hissesinin özelleştirilmesi ihalesinde gün boyu yaşanan hareketlilik, 6 milyar 550 milyon dolarlık teklif ile son buldu. 
     Sabah saatlerinde Özelleştirme İdaresi’nden yapılan yazılı açıklamayla başlayan ihale maratonu için, firmalar, ihale komisyonu ve basın mensupları saat 10.00’da Hazine’de bir araya geldi. 
     İhale Komisyonu Başkanı Metin Kilci’nin saat 10.45’te başlayan kısa konuşmasının ardından basın mensupları dışarı alınarak, ihaleye katılan 4 konsorsiyumun zarfları açıldı. Bu süreç de yaklaşık saat 11.20’ye kadar devam etti. Bunun ardından en yüksek teklifi veren iki 
     konsorsiyum açıklandı. 
     Öğleden sonra ise 15.00 sıralarında ihalenin nihai pazarlık görüşmelerinin Halk Bankası’nda yapılacağı açıklaması geldi. 
     Saat 16.10’da öncelikle en yüksek teklif veren Oger Telecom ile bire bir pazarlık görüşmeleri başlarken, toplantı yaklaşık 25 dakika sürdü. 
     Saat 16.35’te bire bir görüşmeye alınan Etisalat konsorsiyumu ile bire bir pazarlık görüşmeleri ise yaklaşık 35 dakika devam etti. 
     
     AÇIK ARTIRMA 
     Görüşmelerin ardından ihale komisyonu kısa bir değerlendirme yaptı ve saat 17.30 sularında ihale komisyonu ve yatırımcı grupları kameraların karşısına geçerek, müşterek pazarlık görüşmelerine başladı. 
     5.9 milyar dolardan başlayan müşterek pazarlık görüşmelerinde ilk 
     üç tur hızlı şekilde devam ederken, 4. turda ilk olarak Oger Telecom yetkilileri düşünmek için komisyondan zaman istedi ve dışarı çıktı. 
     Bunun ardından 6. tura kadar devam eden açık artırmada fiyat 6 milyar 450 milyon doları bulduğunda, önce Etisalat, onun dönerek yaptığı artırımın ardından da Oger Telecom yetkilileri ihalede izin istedi. 6. turda Oger Telecom’un fiyatı 6 milyar 550 milyon dolara çıkarmasının ardından, Etisalat yetkilileri son kez izin isteyerek çıktı ve döndüklerinde 7. turda fiyatı artırmayarak, karşı tarafı tebrik etti. 
     
     AÇIK ARTIRMA 49 DAKİKADA BİTTİ 
     Böylelikle toplam 49 dakika süren ihalede en yüksek teklifi veren firma Oger Telecom oldu. 
     Komisyon Başkanının Oger Telecom’a son kez artırım yapıp yapmayacağını sormasının ardından, artırım yapmayacakları cevabını aldı. Bunun üzerine ihale komisyonu, bir futbol takımı gibi küçük bir halka oluşturarak son değerlendirmesini yaptı ve teknik olarak ihaleyi sonuçlandırdı. 
     İhalenin ardından, yarışan iki grup birbirlerini tek tek tebrik etti. 
     
</TEXT>
</DOC>
