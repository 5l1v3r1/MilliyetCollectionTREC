<DOC>
<DOCNO> 389384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/spor/axspo01.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Liste başı Le Guen 
</HEADLINE>
<TEXT>


Beşiktaş Başkanı Yıldırım Demirören, Belçika'dan Fransa'ya geçecek, Lyon'un eski teknik direktörüyle görüşme zemini arayacak. Paul Le Guen için bastıran siyah-beyazlılar, yarın akşama kadar pazarlığı sonuçlandırmak istiyor 

BİLAL MEŞE 


Avrupa'nın birçok ünlü teknik direktörüyle görüştüğü iddia edilen Beşiktaş Başkanı Yıldırım Yıldırım Demirören ile Genel Sekreter Kenan Öner, Belçika'dan Fransa'ya geçecek ve liste başı olan Paul Le Guen ile anlaşma zemini arayacak. 
Rıza Çalımbay'ın görevden ayrılmasının ardından, kaliteli bir çalıştırıcıyı koltuğa oturtmak isteyen siyah - beyazlılar, Lyon'un eski hocasını takımın başında görmeyi amaçlıyor. Ancak Le Guen, Dinamo Kiev'in 7 milyon euroluk teklifini bile, çocuğunun okulunu gerekçe göstererek kabul etmediği söylendi. Fransız hocayı Real Madrid'in de istediği öğrenildi. 

Ayak bağı Bosque 
Başkan Demirören'in bu akşama kadar yönetime teknik direktörün adını bildireceği ve yapılacak oylama sonucunda karar verilecek ismin yarın kamuoyuna açıklanacağı vurgulandı. Demirören'i inandırıcı bulmayan muhalefet ise, "Zaman kazanmaya çalışıyorlar. Kime gittiyseler, hep olumsuz yanıt aldılar" diye konuşuyor. 
Ancak Başkan Demiören'in girişimlerinden olumsuz yanıt almasında Bosque olayının rol oynadığı vurgulandı. İspanyol çalıştırıcının alacaklarının ödenmemesi ve bu durumun UEFA'ya taşınması, siyah - beyazlıları sıkıntıya soktu. Beşiktaş ile masaya oturan teknik adamlar, "Bosque'nin parasını ödediniz mi Neden ayrıldı " diyerek Demirören'i köşeye sıkıştırıyor. 

Kartal kendine geliyor 

CENGİZ MALGIR 

Konyaspor karşısında kazanılan üç puanla biraz olsun nefes alan Beşiktaş'ta, iyileşen Sergen ve Pancu, arkadaşlarıyla birlikte çalışmalara başladı. Sakat oyunculardan Ali Güneş, Okan ve Tümer ise dün bir süre fizyoterapist eşliğinde koşu yaptı. 
Teknik Direktör Mehmet Ekşi yönetiminde yapılan idmanı, Gordon Milne de izledi. Futbolcular, kondisyon ve pas çalışmasının ardından, kanatlardan yapılan ortalarla gol provası gerçekleştirdi. Kulüp Doktoru Ayhan Optur, yarınki Türkiye kupası maçında Okan, İbrahim Toraman, Tümer, Tayfur ve Gökhan'ın forma giyemeyeceklerini açıkladı. 
Optur, sakatlıkları süren milli futbolcular Okan, Gökhan ve İbrahim Toraman'ın, Ankaragücü karşısında da yer almayacağı, Tümer'in durumunun ise daha sonraki kontrollar sonrasında netlik kazanacağını ifade etti. Bir gün önce Konya'dan dönen Kartal, iki gece İstanbul'da kaldıktan sonra bugün yeniden Konya'ya gidecek. 

'Hassan kurtardı' 

Pas vermediği için eleştirilen İbrahim Akın, "Hırsımın kurbanı oldum. Allah'tan Hassan gol attı da beni kurtardı" diye konuştu 

Konyaspor maçında bencil davrandığı ve pas vermediği gerekçesiyle Ailton'dan büyük tepki alan İbrahim Akın hatasını fark etti, aşırı hırsının kurbanı olduğunu söyledi. 
12 maçtır takımdan uzak kaldığını ve en son golünü geçtiğimiz sezon Rizespor'a attığını hatırlatan genç futbolcu, "Bu maça çok özel hazırlandım, çünkü uzun zamandır oynamıyordum. En son golümü de geçen sezon Rize'ye atmıştım. Bu düşünce ve hırsla sahaya çıktım. Gol atma hırsı pas vermemi engelleyen en büyük faktördü. Özellikle 85.dakikadaki pozisyonda pas vermem gerekiyordu, vermedim. Buna karşın doksan dakika depar attım, çok gol kaçırdım. Allah'tan Ahmed Hassan'a çıkardığım pas gitti, gol oldu, beni kurtardı" diyerek kendini savundu. 

Tayfur'dan müjde 

Konyaspor maçının ilk yarısında sakatlanan ve ilk devreyi kapattığı söylenen Kaptan Tayfur'un MR'ı temiz çıktı. Siyah - beyazlı oyuncunun sağ diz iç yan bağlarında yırtık çıkmazken, gerilme ve ödem tespit edildi. Tecrübeli futbolcunun iki hafta süreyle sahalardan uzak kalacağı vurgulandı. 


</TEXT>
</DOC>
