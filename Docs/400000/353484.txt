<DOC>
<DOCNO> 353484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sonspo11.html </URL>
<DATE> 2005/06/19/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Uğur Erdener, FITA başkanlığına seçildi... 
</HEADLINE>
<TEXT>

     Dünya Okçuluk Federasyonu FITA başkanlığına Türkiye Okçuluk Federasyonu Başkanı Prof.Dr. Uğur Erdener seçildi. 
     Uluslararası Okçuluk Federasyonu FITA başkanlığına seçilen Uğur Erdener, ''Türk sporu adına çok büyük gurur duydum'' dedi. 
     İspanya'nın başkenti Madrid'deki Bhusa Princesa Oteli'nde yapılan başkanlık seçimi sonrası AA muhabirine açıklama yapan Erdener, ''İlk kez bir Türk spor adamı, uluslararası bir federasyonda başkanlığa seçildi. Bu onur da bana nasip oldu'' diye konuştu. 
     4 yıl sürdüreceği başkanlığa ulaşmasının, uzun yıllar verdiği emeğin bir sonucu olduğunu belirten Erdener, şunları söyledi 
     ''Gençlik ve Spor Genel Müdürlüğü'nden Hacettepe Üniversitesi'ne kadar bütün çalışma arkadaşlarıma ve spor kamuoyunun desteğine teşekkür ederim. 
     Seçileceğimi biliyordum ama 96 ülkeden 80 oy almak çok önemli bir başarı. FITA tarihinde ilk defa bu kadar büyük oy farkıyla bir başkan seçildi. Ben 70 oy olarak hesaplamıştım. 80 oy, benim için de sürpriz oldu. Şimdi sorumluluğumun daha çok arttığını düşünüyorum. Bu başkanlık, Türkiye için uluslararası alanda artı bir adımdır.'' Erdener, ayrıca, bu tip başarıların devam etmesi için uluslararası alanlarda görev yapan Türk spor adamlarına sahip çıkılıp, destek verilmesini istedi. 
     
</TEXT>
</DOC>
