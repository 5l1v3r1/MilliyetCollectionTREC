<DOC>
<DOCNO> 397709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sontur04.html </URL>
<DATE> 2005/11/24/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Kürtaj sonucu rahatsızlanan kadın ölümden döndü 
</HEADLINE>
<TEXT>

     Ankara'da özel bir klinikte kürtaj yaptıran kadının evinde rahatsızlanması üzerine kaldırıldığı Kırıkkale Yüksek İhtisas Hastanesi'nde, karnındaki bebeğin sadece tek kolunun alındığı belirlendi. Hastanede ameliyat edilerek, karnındaki cenin parçaları çıkartılan kadının hayati tehlikeyi atlattığı bildirildi. 
     AA muhabirinin aldığı bilgiye göre, Almanya'da eşi Mustafa Günaydın ile birlikte yaşayan 4 aylık hamile Nuray Günaydın 30 , 20 Kasım'da Ankara'da karnındaki bebeğini aldırmak için özel bir klinikte kürtaj yaptırdı. 
     Daha sonra Kırıkkale'de yaşayan ailesinin yanına giden Günaydın, karnındaki şiddetli sancı üzerine dün Kırıkkale Kadın Doğum ve Çocuk Hastalıkları Hastanesi'ne yatırıldı. 
     Buradan Kırıkkale Yüksek İhtisas Hastanesi'ne sevk edilen Günaydın'ın yapılan kontrollerinde karnında cenin parçalarına rastlandı. Günaydın, hastanenin Kadın Doğum Uzmanı Dr. Hasan Işıner ile Genel Cerrah Mustafa Adıbelli tarafından ameliyata alındı. Yapılan ameliyatta genç kadının karnından sadece sağ kolu alınmış, hayati fonksiyonlarını yitirmiş ve parçalanmış cenin çıkartıldı. 
     Kırıkkale Yüksek İhtisas Hastanesi Başhekimi Dr. Osman Acar, AA muhabirine yaptığı açıklamada, kadının şu anda hayati tehlikeyi atlattığını ve yoğun bakımda tedavisinin sürdüğünü kaydetti. 
     Ameliyatı gerçekleştiren Genel Cerrah Adıbelli, Günaydın'ın hastaneye geldiği sırada durumunun ciddi olduğunu, ancak zamanında müdahalenin kadını yeniden hayata döndürdüğünü bildirdi. 
     Genç kadının babası Süleyman Dursun ise kızına kürtaj yapan klinik hakkında savcılığa gerekli suç duyurusunda bulunacağını ifade etti. 
     Hastane yetkilileri de hasta kadın ile ilgili gerekli tutanakların Cumhuriyet Savcılığı'na intikal ettirildiğini ve olayla ilgili soruşturmanın başlatıldığını kaydettiler. 
     
</TEXT>
</DOC>
