<DOC>
<DOCNO> 353048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sontur25.html </URL>
<DATE> 2005/06/17/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Dikkat Yaz ortasında yağmur... 
</HEADLINE>
<TEXT>

     Milliyet İNTERNET 

Hafta sonu Marmara'da tatile ve pikniğe gideceklere kötü haber... Devam eden güneşli hava, pazar gününden itibaren yerini Marmara ve Batı Karadeniz'de sağanak yağışa bırakacak. Yağışlar pazartesi günü yurdun büyük bölümünü kaplıyor... İstanbul, Ankara, ve Adana pazar-pazartesi günleri sağanak yağış alıyor. 
     Hava sıcaklığı yarın artmaya devam edecek, yağış alan yerlerde pazar gününden itibaren biraz azalacak. Önümüzdeki üç günde en düşük sıcaklıklar İstanbul ve Ankara'da 24, İzmir ve Adana'da 29, Erzurum'da 19 ve Antalya'da 32 derece. 
     YARIN tüm yurt yağışsız bir gün geçirecek. Akdeniz, İç Anadolu'nun güneyi, Güneydoğu Anadolu ve Doğu Anadolu'nun güneyinde hava açık, diğer yerlerin tamamında parçalı bulutlu. Ankara-Eskişehir-Bolu çevresinde bulutlanma öğleden sonra artacak. 
     PAZAR günü Marmara, Batı ve Orta Karadeniz, Ankara-Eskişehir çevresi ve İç Ege sağanak yağış altında, Adana gece yağış alıyor. Yağışlar özellikle Bolu çevresinde etkili. 
     

PAZARTESİ günü ise yağışlar etki alanını genişletiyor Marmara, Karadeniz, Konya çevresi dışında İç Anadolu'nun tamamı, Doğu Akdeniz ve Doğu Anadolu'nun kuzey kesimleri sağanak yağışlı olacak. Diğer bölgelerimiz parçalı bulutlu bir gün geçirecek. 
     Antalya'da hava sıcaklığı yükseliyor 
     Turizmin başkenti Antalya ve çevresinde hava 21 Haziran Salı gününe kadar parçalı az bulutlu olacak. Hava sıcaklığı artmaya devam edecek. 
     Hava sıcaklığı kıyı kesimlerinde en yüksek 30 ile 36, en düşük 18 ile 24 derece arasında seyredecek. 
     Hindistan'da sıcaklar can alıyor 130 ölü 
     Hindistan'da haziran başından bu yana sıcaklardan 130 kişi öldü. 
     Yetkililerin açıklamasına göre, son bir hafta içinde Bihar eyaletinde 6, Uttar Pradeş'te 39, Batı Bengal eyaletindeyse 20 kişi sıcak hava dalgasında hayatını kaybetti. Önceki hafta da bazı eyaletlerde toplam 65 kişi öldü. 
     Uttar Pradeş'te ölenlerin çoğunun çocuklar olduğu, bu eyalette hava sıcaklığının 43 dereceyi bulduğu kaydedildi. Batı Bengal eyaletindeyse termometre 50 dereceye kadar yükseldi. 
     
</TEXT>
</DOC>
