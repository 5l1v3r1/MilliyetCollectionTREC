<DOC>
<DOCNO> 374470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonspo49.html </URL>
<DATE> 2005/08/31/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Galatasaray, hazırlık maçında Darıca Gençlerbirliği'ni 2-0 yendi... 
</HEADLINE>
<TEXT>

     Sivasspor maçının hazırlıklarını sürdüren Galatasaray, İkinci Futbol Ligi B Kategorisi 3. Grup ekiplerinden Darıca Gençlerbirliği ile yaptığı antrenman maçını 2-0 kazandı. 
     Florya Metin Oktay Tesisleri’nde gerçekleştirilen, altyapı antrenörlerinden Recep Yazıcı’nın yönettiği karşılaşmaya PAF takımı takviyeli, milli takımlarda yer almayan futbolcularla çıkan sarı-kırmızılılar, maçtan Hasan Kabze ve Mehmet’in golleriyle 2-0 galip ayrıldı. 
     Teknik direktör Eric Gerets, karşılaşmayı altyapının kafeteryasından izlerken, kulüp ikinci başkanı Ergun Gürsoy da ilk yarıyı buradan izledi. 
     Maçta, milli futbolcuların yanısıra Orhan, Ümit Karan ve Necati de yer almadı. 
     Sarı-kırmızılılar, Sivasspor maçının hazırlıklarını, yarın yapacağı antrenmanla sürdürecek. 
     Bu arada maç sonrasında Ankara’dan gelen ve bir bacağı olmayan Mücahit isimli küçük bir taraftar, futbolcularla fotoğraf çektirdi. 
     
</TEXT>
</DOC>
