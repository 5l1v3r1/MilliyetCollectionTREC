<DOC>
<DOCNO> 364199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonyas02.html </URL>
<DATE> 2005/07/25/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
10 bin Türk aşk gemisiyle tatile çıktı 
</HEADLINE>
<TEXT>

     Türkler'in yeni tatil anlayışı süper lüks gemi seyahatleri. 7 yıldızlı otelleri aratmayan gemilerde, bu yıl tam 10 bin Türk seyahat ediyor. Yüzen tatil köylerinin en güzel yanı ise her sabah bir başka şehirde uyanmak. 
     Cruise'lar, yani Türkler'in bildiği adıyla "aşk gemileri" son yılların en popüler tatil mekanı oldu. Havuzları, casinoları, publan, cafeleri ve hatta golf sahalarıyla 7 yıldızlı tatil köylerini aratmayan bu süper lüks seyahat gemilerini doğal olarak Türkler de çok sevdi. Cruise organizsonları yapan Hatsail Turizm ve Yatçılık'ın Genel Koordinatörü Halim Mumoğlu, aşk gemilerinde gecen yıl yaklaşık 5 bin Türk'ün seyahat ettiğini, bu rakamın bu sene ise 2 kat artarak 10 bine ulaştığını söylüyor... 
     
     Cruise seyahat nedir 
     Özetle "yüzen tatil köyü" diye de tanımlayabiliriz. Bir tatil köyünde bulabileceğiniz, hatta daha da lüks aktiviteler var. Şovlar, animasyonlar ve değişik mekanlar gibi. Mesela casino, buz pateni pisti bile bulunuyor bu tip gemilerde. Sanki 7 yıldızlı bir tatil köyündesiniz ve her sabah başka bir limanda uyanıp, başka bir ülkenin kültürünü, başka bir kenti ya da adayı geziyorsunuz. 
     
     Türkiye'de cruise seyahat trendi nasıl karşılanıyor 
     Aktif olarak bu lüks gemiler Türkiye'de pazarlanıyor. Ancak son iki yıldır Türk yolcular bu lüks tatilin tadını keşfetti. Ve ilgi de her geçen gün artıyor. Örneğin 2004'te 5 bin olan yolcu sayısı, 2005'de yaklaşık 10 bine doğru yükseliyor. 
     
     Bu gemiler nerelere gidiyor 
     Bu gemiler Karaipler'den Alaska'ya kadar dünyanın en güzel limanlarına gidiyor. Bir de tabii Akdeniz'e özel turlar var. 
     
     Peki bu seyahatlerin bedeli ne 
     Erken rezervazyonda çok cazip fiyatlar var. Örneğin 7 gecelik bir karayipler turuna uçak dahil 1500 dolara gidebilirsiniz. Bu Akdeniz gezisi olduğu zaman 1200 dolara kadar iniyor. Ancak 6-7 ay önceden rezervasyon gerekiyor. Tabii sezonunda hemen rezervazyon isterseniz fiyat 3 bin dolara kadar çıkıyor. Bir de bu gemilerin çok lüks olanı var. Silver Seas Gemisi örneğin 300 süit kamaradan oluşuyor. Tabii burada fiyatlar oldukça yüksek. 10 bin dolar düzeyinde. Birçok Türk işadamı bu gemiyi öğrendi ve tercih etmeye başladı. Hatta bir grup işadamı hep birlikte bu gemide seyahat ediyor, çok önemli iş anlaşmalarını yapıyor. Bu gemide golf bile oynuyorlar. 
     
</TEXT>
</DOC>
