<DOC>
<DOCNO> 387753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sontur36.html </URL>
<DATE> 2005/10/18/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Karadeniz'de fırtına bekleniyor .. 
</HEADLINE>
<TEXT>

     Karadeniz’de yarın ve Perşembe günü fırtına beklendiği bildirildi. 
     Trabzon Valiliği’nden yapılan yazılı açıklamada, soğuk ve yağışlı havanın özellikle Doğu Karadeniz’de bugün ve yarın etkili olacağı, yağışların iç kesimlerde karla karışık yağmur, yüksek kesimlerde kar şeklinde görüleceği belirtildi. 
     Halen Karadeniz’in kuzeyinde esen rüzgarın, kuvvetlenerek yarın ve Perşembe günü 6-8 şiddetinde saatte 65-75 kilometre fırtınaya dönüşeceği ifade edilen açıklamada, ilgililerin fırtınanın yol açabileceği olumsuzluklara karşı dikkatli olmaları istendi. 
     Samsun Valiliği’nden yapılan yazılı açıklamada da, Samsun Meteoroloji Müdürlüğü’nden alınan meteorolojik ihbarda, fırtınanın yarından itibaren etkili olacağının bildirildiği kaydedildi. 
     Açıklamada, fırtına ve yağışlı havanın Cuma gününe kadar etkisini sürdürmesinin beklendiği bildirildi. 
     Vatandaşlardan ve ilgililerden tedbirli olmaları istendi. 
     
</TEXT>
</DOC>
