<DOC>
<DOCNO> 384133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sondun21.html </URL>
<DATE> 2005/10/05/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Alman basını Türk çiftçiler için 22 milyar avro 
</HEADLINE>
<TEXT>

     Alman basını, Türkiye ile AB üyelik müzakerelerine başlanmasıyla ilgili haber ve yorumlara geniş yer vermeye devam ediyor. 
     Frankfurter Rundschau gazetesi, "AB Türkiye’de reformlar yapılmasını talep ediyor" başlığıyla birinci sayfada Başbakan Recep Tayyip Erdoğan’ın bir fotoğrafına yer verdiği haberinde, Erdoğan, Dışişleri Bakanı ve Başbakan Yardımcısı Abdullah Gül, Almanya Başbakanı Gerhard Schröder, Fransa Cumhurbaşkanı Jacques Chirac ve İtalya Başbakanı Silvio Berlusconi’nin AB’nin aldığı karardan duydukları memnuniyeti dile getirdiklerini belirtti. Avusturya Başbakanı Wolfgang Schüssel’in ise ülkesinin olumsuz tutumundan dolayı gurur duyduğunu, bu sayede ek noktaların müzakere çerçevesine ilave edilebildiğini söylediği ifade edildi. 
     Gazetenin bir haber-yorumunda da Türkiye ile müzakerelere başlanması kararından sonra AB içinde reformlar yapılması yönündeki baskıların arttığı, Brüksel’de daha önce yaşanan tartışmaların AB’nin aslında bir kriz içinde bulunduğunu gösterdiği belirtildi. 
     "Avrupa’ya yeni bir yol" başlığıyla Cemal Karakaş tarafından kaleme alınan yorumda da Türkiye’nin "imtiyazlı" bir şekilde dışlanması yerine kademeli bir şekilde AB’ye entegre edilmesi gerektiği görüşüne yer verildi. 
     Türkiye ile yapılan Gümrük Birliği’nden en fazla AB’nin istifade ettiği belirtilen yorumda, AB ülkelerinin Türkiye’yi dışlamak yerine tümüyle Avrupa yapılarına entegre etmeleri gerektiği dile getirildi. 
     "Frankfurter Allgemeine Zeitung" gazetesi de Türkiye’de hala çok sayıda eksikliklerin bulunduğu öne sürüldü ve bunların giderilmesinin yıllarca süreceği ifade edildi. 
     Kıbrıs sorununun da çözülmesi gereken önemli konuların başında geldiği belirtilen haberde, buna rağmen tüm tarafların alınan karardan memnun oldukları, Başbakan Erdoğan’ın "Önümüzde çok iş var" derken, AB dönem başkanı İngiltere’nin Dışişleri Bakanı Jack Straw’un da "Bir tarih yazdık" diye konuştuğu kaydedildi. 
     
     Dieve Welt'ten bütçe uyarısı 
     Die Welt gazetesi ise "Türk çiftçiler için 22 milyar avro" başlığıyla verdiği haberde, Türkiye’de insanların çoğunun çiftçilik yaparak geçimlerini sağladıkları belirtilerek, bazı araştırmaların, gelecek yıllarda Türkiye’ye yapılacak kalkınma yardımının AB bütçesini zorlayabileceğini gösterdiği görüşüne yer verdi. 
     Berlin’de yayınlanan B.Z gazetesi ise "Türkiye AB’ye üye olduğu takdirde tüm Türkler Almanya’da çalışabilir mi " başlığıyla verdiği haberde, bu konuda 12 soruya ve cevaplarına yer verdi. 
     Türkiye’nin üyeliğinin 2014 yılından önce mümkün görünmediği ifade edilen haberde, Türklere serbest dolaşım hakkı verilmesi için belirli bir sürenin öngörüleceği, kalifiye olmayan insanlara ise belki hiçbir zaman serbest dolaşım hakkı verilmeyeceği öne sürüldü. 
     Haberde, Türkiye’nin uzun yıllardan bu yana birçok Avrupa örgütüne ve NATO’ya üye olduğuna da işaret edildi. 
     Türkiye’nin jeostratejik açıdan önemli bir ülke olduğu ve ekonomisinin de büyümekte olduğuna dikkat çekilen haberde, üye olması durumunda her yıl Türkiye’ye yaklaşık 27.5 milyar avro ödenmesi gerektiği, bunun yüzde 24’ünü Almanya’nın karşılayacağı ifade edildi. 
     Gazetede, "Türklere kahveyi ve hamamı borçluyuz" başlığıyla yer alan haberde de Türkler olmadan Avrupalıların bir kahve kültürüne sahip olamayacakları, baklava türü tatlılar ile divanın da Türkiye’den geldiği ifade edildi. Haberde, hamamın, günümüzde Almanya’da da en çok sevilen mekanlar arasına girdiği kaydedildi. 
     
</TEXT>
</DOC>
