<DOC>
<DOCNO> 354901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonyas07.html </URL>
<DATE> 2005/06/23/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Piton yılanını ağzına soktu 
</HEADLINE>
<TEXT>

     Barış DOĞAN DHA 

      ZONGULDAK’ta dün başlayan Karaelmas Uluslararası Kültür ve Sanat Festivali’nin kortejinde, piton yılanıyla yapılan gösteri korku ve paniğe neden oldu. Pitonla dans eden gösterici, yılanı ağzına sokunca, izleyicilerin çığlıkları birbirine karıştı. 
     Bu yıl 8’incisi düzenlenen Karaelmas Uluslararası Kültür ve Sanat Festivali, dün yapılan açılış kortejiyle start aldı. 
     Festivale ilk kez katılan Avrasya sirkinin akrobatlarının gösterileri büyük beğeni topladı. İzleyicilerin şaşkın ve korku dolu bakışlarla izlediği yılan gösterisi sırasında, davetliler adeta nefeslerini tuttu. Üç metre uzunluğundaki piton yılanıyla dans eden gösterici, gösterinin sonunda yılanın başını ağzına sokunca izleyicilerin çığlıkları birbirine karıştı. 
     Avrasya Sirki, Zonguldak’ta 5 gün süreyle gösteri yapacak. 
     
</TEXT>
</DOC>
