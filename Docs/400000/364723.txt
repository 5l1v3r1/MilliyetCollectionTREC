<DOC>
<DOCNO> 364723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonsiy04.html </URL>
<DATE> 2005/07/27/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Anter suikastında AİHM ikinci başvuruyu da kabul etti 
</HEADLINE>
<TEXT>

     Musa Anter suikastiyle ilgili Türkiye aleyhine yapılan birinci başvuruyu sonuçlanma aşamasına getiren Avrupa İnsan Hakları Mahkemesi AİHM , ikinci başvuruyi da "kabul edilebilir" buldu. 
     Musa Anter suikasti sırasında, Anter’in yanında yer alan Orhan Miroğlu’na 5 kurşun isabet etmişti. Suikastin ardından ağır yaralı olarak kurtulan ve gördüğü tedavinin ardından hayata dönen Miroğlu, hukuk mücadelesini AİHM’ye taşıdı. 
     
     13 YIL SÜREN HAZIRLIK SORUŞTURMASI 
     Anter suikasti ile ilgili olarak kapatılan Diyarbakır DGM’de 1992 yılında hazırlık soruşturması başlatılmıştı. 
     Ancak, hazırlık soruşturması bir türlü sonuçlandırılamadı. 
     
     52 KEZ EMNİYET YAZISI 
     Hazırlık Soruşturması kapsamında, 1992 yılından bu yana geçen 13 yıl boyunca eski DGM, şu anki Cumhuriyet Savcılığı rutin olarak 3 ayda bir Emniyet’e, "faillerin bulunup bulunmadığına" ilişkin yazı yazıyor. 50’nin üzerinde gerçekleştirildiği öğrenilen yazışmalara Emniyet, şu ana kadar olumlu yanıt vermedi. Bu nedenle, dava da açılamadı. 
     
     AİHM’E BAŞVURU 
     Bunun üzerine, Orhan Miroğlu, davayı AİHM’e taşıdı. 
     Miroğlu, geçtiğimiz aylarda, Türkiye aleyhine AİHM’e başvuruda bulundu. 
     
     AİHM KABUL EDİLEBİLİR BULDU 
     ANKA’nın edindiği bilgiye göre, AİHM, "Türk Hükümetinin failleri kasten yakalamadığı ve eksik soruşturma yaptığı" gerekçesiyle yapılan başvuruyu "kabul edilebilir" buldu. 
     AİHM 2’nci Dairesi, önümüzdeki günlerde dava dosyasını açacak. 
     
     İKİNCİ BAŞVURU 
     Anter cinayeti hakkında açılan davanın bir türlü sonuçlandırılamaması üzerine, Anter ailesi de AİHM’e Türkiye alehine başvuruda bulunmuştu. Son aşamaya gelen dava kapsamında, AİHM’in öngörüsü doğrultusunda Türkiye, "Anter cinayetinde hatasını kabul ederek", dostane çözüm önerdi. 
     Türkiye, bu kapsamda, Anter ailesine de 15 bin euro tazminat teklif etmişti. 
     
</TEXT>
</DOC>
