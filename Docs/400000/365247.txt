<DOC>
<DOCNO> 365247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/siyaset/siy03.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkök Terörün tanımı yapılmalı 
</HEADLINE>
<TEXT>


Genelkurmay Başkanı Org. Hilmi Özkök, "Terörizmin tanımını belirlemek için bilim kurulu oluşturulmalı" dedi 

BARKIN ŞIK Ankara 


Genelkurmay Başkanı Orgeneral Hilmi Özkök, Washington'un, Genelkurmay İkinci Başkanı Orgeneral İlker Başbuğ'un, "ABD, terör örgütünün lider kadrosunun yakalanması konusunda direkt emir verdi" açıklamasını doğrulamaması konusunda, "Örneğin biz, İkinci Başkan'la öğleden sonra konuştuk. Ama siz, "Bu konuşmadan bilgim yok' derseniz, bu o konuşma yok anlamına gelmez" dedi. 
KKTC Silahlı Kuvvetler Günü nedeniyle Gazi Orduevi'nde verilen resepsiyona katılan Özkök, Türkiye'nin terörizmle ilgili yaklaşımı yönünde uluslararası platformda bir değişim gözlemleyip gözlemlemediği konusunda, "Bizim terörist dediğimize, bazıları özgürlük savaşçısı diyor" diye konuştu. Özkök, şunları söyledi "Kendi durumumuzu iyi anlatmak lazım. Terörizmin ve teröristin amacı burada hiç önemli değil. Siyasi bakımdan terörizmin tanımı yapılmıyor. Siyasiler, 'kendi kamuoyumuz ne der ' diye düşünüyor. Terörizmin tanımını belirlemek için bir bilim kurulu kurulabilir. Bilim kurulu bu işte önderlik yapabilir." 



</TEXT>
</DOC>
