<DOC>
<DOCNO> 354452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonspo23.html </URL>
<DATE> 2005/06/22/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İtalyan basını ''Fenerbahçe Edgar Davids ile ilgileniyor'' 
</HEADLINE>
<TEXT>

     Lütfullah Göktaş bildiriyor 

      İtalya Birinci Futbol Ligi Serie A takımlarından FC Inter'de, Emre Belözoğlu'nun İngiliz kulüplerinden Newcastle United'a satılma olasılığı giderek güçlenirken, Fenerbahçe'nin siyah-mavili oyunculardan Edgar Davids ile de ilgilendiği ileri sürüldü. 
     İtalyan spor gazetelerinden La Gazzetta dello Sport bugün, 32 yaşındaki Hollandalı orta alan oyuncusu Edgar Davids için Fenerbahçe'nin FC Inter nezdinde zemin yokladığını yazdı. 
     Davids'in teknik direktör Roberto Mancini ile aralarının iyi olmadığına değinilen haberde, ''Fenerbahçe'nin Edgar Davids konusunda bir sondaj yaptığı ileri sürüldü. Mancini ile ipleri koparmış durumdaki Davids, Almanya'daki Dünya Kupası'nda oynamak istiyorsa kendisine bir takım bulmak zorunda'' denildi. 
     La Gazzetta dello Sport, FC Inter'i Andy van der Meyde ve Emre Belözoğlu'na talip olan İngiliz kulüpleriyle de bu hafta içinde yoğun görüşmeler beklediği belirtilerek, ''Özellikle Emre'nin taliplileri çok. Ama herşey için Emre'nin 27 veya 28 Haziran'da İtalya'ya geri dönmesi beklenecek'' dedi. 
     Bu arada ''Calciomercato'' adlı haber portalı ise Emre konusunda Newcastle United ile mutabakat sağlandığını ileri sürerek, şöyle yazdı 
     ''Türk oyuncunun Newcastle United ile mutabakat sağladığı ileri sürülüyor. Resmi duyuru hafta içinde yapılabilir. Bu transfer sayesinde Inter'in kasasına yaklaşık 9 milyon Avro girecek.'' 
     
     REAL MADRİD İLE SOLARI PAZARLIĞI SÜRÜYOR 

     İtalyan basını ayrıca FC Inter'in, Real Madrid'ten Arjantinli orta alan oyuncusu Santiago Solari'yi transferini amaçlayan görüşmelerin de sürdüğünü yazdı. 
     Arjantinli oyuncuya ilişkin fiyat ve sözleşme konusundaki anlaşmazlıkların halen giderilemediği belirtildi. Habere göre, halen Real Madrid ile 4 yıllık bir sözleşmesi bulunan Solari için FC Inter, 3 yıllık bir sözleşme öneriyor. 
     La Gazzetta dello Sport'taki haberde ise Solari ile Fenerbahçe'nin de ilgilendiği iddia edildi. 
     
</TEXT>
</DOC>
