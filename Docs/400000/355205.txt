<DOC>
<DOCNO> 355205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sontur29.html </URL>
<DATE> 2005/06/24/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Bulgaristan, Türkiye'den en az 50 bin oy bekliyor 
</HEADLINE>
<TEXT>

     Hak ve Özgürlükler Hareketi HÖH Türkiye Temsilcisi Enver Hatipoğlu, Bulgaristan'da yarın yapılacak parlamento seçimleri için Türkiye'den en az 50 bin oy beklediklerini söyledi. 
     Enver Hatipoğlu, seçimler için Edirne, Lüleburgaz, Kırklareli, Çorlu, Tekirdağ, İstanbul, Gebze, İzmir, Kocaeli, Yalova ve Bursa'da 80 sandık kurulacağını ve en az 50 bin oy beklediklerini söyledi. Hatipoğlu, şöyle konuştu 
     ''Türkiye'de kendisini Avrupa'da bir Türk olarak görmek isteyen herkes, Hak ve Özgürlükler Hareketi'ni destekliyor. Balkanlardaki Türklüğü, Balkanların, Türkiye'nin Avrupa yolunu anlayanlar da bizim yanımızda. Siyasi ve ekonomik çevreler bizi destekliyor. Hak ve Özgürlükler Hareketi'nin parçalandığını söyleseler de Bulgaristan'da hükümetin küçük ortağı olsa da büyük yatırım yaptı. Türkiye ile köprü kurarak, Bulgaristan'ın NATO'ya girmesini sağladı. Çifte pasaportlu Bulgaristanlıların haklarını Meclis'te savunacağız.'' 
     
     İZMİR'DE 8 BİN 300 SEÇMEN 
     İzmir Balkan Göçmenleri Kültür ve Dayanışma Derneği Genel Başkanı Hüseyin Kocaman da Bulgaristan dışında yaşayan en yoğun seçmenin Türkiye'de bulunduğunu, İzmir'de de yaklaşık 8 bin 300 kişinin oy kullanmasını beklediklerini söyledi. 
     Kocaman, Bornova'da Ali Suavi İlköğretim Okulu'nda 3, Gaziemir-Sarnıç'ta 4 ve Buca'da Atatürk İlköğretim Okulu'nda da 2 sandık olmak üzere toplam 9 sandık kurulacağını söyledi. 
     Seçimlere 23 partinin gireceğini ve pusulada 17. sırada bulunan Hak ve Özgürlükler Hareketi'ni desteklediklerini belirten Hüseyin Kocaman, 2001'deki seçimlerde İzmir'de sadece 3 sandık kurulduğunu ve bu kez seçmen sayısını artırmaktan mutluluk duyduklarını ifade etti. 
     
</TEXT>
</DOC>
