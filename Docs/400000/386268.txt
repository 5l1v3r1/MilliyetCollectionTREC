<DOC>
<DOCNO> 386268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/yasam/yas01.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
16 liseliye cüzamlı muamelesi yapıldı 
</HEADLINE>
<TEXT>


Kuş gribi karantinasındaki Kızıksa'dan Salur'daki liselerine giden öğrenciler arkadaşlarından ayrılıp evlerine gönderildi. Kaymakam soruşturma başlattı 

ERDOĞAN PAÇİN, ERDEM ÖZCAN, AHMET PESEN Balıkesir DHA SALİHA ÇOLAK Ankara Milliyet 

Kuş gribi nedeniyle karantinaya alınan Balıkesir'in Manyas ilçesine bağlı Kızıksa beldesinde oturan, ancak Salur beldesinde liseye giden 16 öğrenci, dün 'pek hoş olmayan' bir sürprizle karşılaştı. 
Salur Çok Programlı Lise'de eğitim gören 4'ü kız, 16 öğrenciye, beldelerinde kuş gribi olduğu gerekçesiyle 3 gün izin verildi. Öğrenciler, hemen evlerine gönderildi. Veliler ise okul yönetimine tepki gösterdi. 

'Böyle bir emir yok' 
Manyas Kaymakamı Resul Çelik, "Müdür Yardımcısı Nevzat Yakupoğlu, sınıflara girerek, 'Kızıksa'dan gelenler 3 gün izinli' demiş. Hiçbir makamdan emir gelmediği halde, böyle tasarrufta bulunan Yakupoğlu hakkında soruşturma başlattık. Balıkesir Valisi'ni bilgilendirdik. 2 müfettiş ilçeye gelip soruşturmaya başladı. Öğrenciler okullarına devam edebilirler" dedi. Bu gelişme üzerine, okul yönetimi öğleden sonra öğrencileri evlerinden topladı. 
CHP'lilerden oluşan bir heyet de dün bölgede incelemelerde bulundu. Muğla Milletvekili Fahrettin Üstün, "Çocuklara cüzamlı muamelesi yapılıyor. Cehalet kuş gribinin önüne geçmiş" diye konuştu. 

'Kanatlı' baskınları 
Kızıksa'da itlaf edilen tavuk, ördek, hindi ve kazların sayısı 7 bin 252'ye ulaştı. Tarım ve Köyişleri ile Sağlık bakanlıklarınca görevlendirilen 16 kişi, bu kez belediyeye bildirilmeyen, köy ve mahallelerde bulunan kanatlı hayvanları araştırıyor. 
Avrupa Birliği AB Komisyonu da, kuş gribi nedeniyle Türkiye'ye yönelik olarak gündeme getirilen yasakların 30 Nisan 2006'ya kadar süreceğini duyurdu. 

Tüfekli itlaf 
Müjgan Yakın'ın kümesinden de önceki akşam 40 tavuk ve 30 ördek alındı. Görevliler bu sırada kaçan 2 kazı tüfekle vurdu. Tepki gösteren Yakın, hayvanların tüylerini yoldu. 70 hayvanını teslim ettiğini vurgulayan Yakın, "Böyle insanlık olamaz. Kazları neden vuruyorlar Tüylerinden yatak yapacağım, etlerini de yiyeceğim" şeklinde konuştu. 

Halk kendi mücadele yöntemlerini geliştirdi 

ZAFER TOKUŞ DHA 
Görevliler kuş gribiyle mücadele ederken, halk da kendi çapında bir savaş başlattı. Bunlardan biri de Adapazarı'nda bir piliç firmasınca geliştirilen 'patlangaç' adlı cihaz. Bir tür kuş kovar olan cihaz, 30 saniyede bir silah gibi ses çıkararak yaban kuşlarını çiftliklerden uzak tutuyor. Cihazı geliştiren Şen Piliç Gıda Sanayi AŞ Genel Müdür Yardımcısı Burhan Ünlü, 'Patlangaç' adlı cihazın kuş gribi vakaları sonrasında yaban kuşlarını korkutup kaçırmak üzere çiftliklere dağıtılacağını söyledi. Balıkesir'de ise tüm uyarılara rağmen kanatlı hayvanlarının tüylerini yastık yapmak için yolup yiyeceklerini söyleyenler vardı . Bu arada pek çok firma camına kuş gribine karşı bildiri astı. 


</TEXT>
</DOC>
