<DOC>
<DOCNO> 393502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonspo38.html </URL>
<DATE> 2005/11/09/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
A Milli Takım'da sakatlık nedeniyle kadro sıkıntısı var 
</HEADLINE>
<TEXT>

     18. Dünya Kupası Avrupa Elemeleri play-off baraj ilk maçında 12 Kasım Cumartesi günü deplasmanda İsviçre ile karşılaşacak A Milli Futbol Takımı, sakatlıklar nedeniyle sıkıntı yaşıyor. 
     İbrahim Akın ve Yıldıray'dan sonra Hasan Şaş'ın belindeki rahatsızlığın artması, kampa dün gece katılan Tolga'nın da sakatlığının bulunması teknik heyeti düşündürüyor. 
     Dünkü antrenmandan sonra gece belindeki ağrıları artan ve 4 tane iğne olan Hasan, bugün tedavi için Milano'ya gitti. Milano'da Milan'ın doktoru tarafından muayene edilecek Hasan'ın bu gece döneceği bildirildi. 
     
     İDMAN 
     A Milli Takım, İsviçre maçı hazırlıklarını bu akşam yaptığı antrenmanla sürdürdü. 
     Milli Takımlar Teknik Direktörü Fatih Terim yönetiminde Yverdon Stadı'nda basına kapalı yapılan idmanda, futbolcuların taktik ağırlıklı bir çalışma yaptığı öğrenildi. 
     Yıldıray ve Tolga'nın koşu yaptığı antrenmana, Milano'ya giden Hasan katılmadı. 
     Bu arada, basına ve taraftarlara kapalı olan antrenmandan önce uzak mesafeden gelen gurbetçilerin isteğini kırmayan Terim, gurbetçilere futbolcularla fotoğraf çektirebilmeleri için 10 dakika izin verdi. 
     Öte yandan, milli takımın, spor markası PUMA'nın gönderdiği İsviçre Milli Takımı'nın kullandığı Cellerator modeli toplarla antrenman yaptığı bildirildi. 
     Milli Takım, yarın akşam yapacağı antrenmanla hazırlıklarına devam edecek. 
     Büyük Önder Atatürk'ün ölüm yıldönümü nedeniyle yarın milli takım kampında da saygı duruşu yapılacağı bildirildi. 
     
</TEXT>
</DOC>
