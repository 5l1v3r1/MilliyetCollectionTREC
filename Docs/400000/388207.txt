<DOC>
<DOCNO> 388207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sondun27.html </URL>
<DATE> 2005/10/20/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Kosova'da 500 yıllık Osmanlı köprüsü yıktırıldı 
</HEADLINE>
<TEXT>

     Kosova'nın Prizren kentinde bulunan Osmanlı eseri 500 yıllık Suzi Çelebi Köprüsü, yeni köprü inşa edileceği gerekçesiyle Belediye tarafından yıktırıldı. 
     Kosova Kültür ve Spor Bakan Yardımcısı Ergin Köroğlu, AA muhabirine yaptığı açıklmada, ''kültür ve tarih mirasının katliamı'' olarak değerlendirdikleri olaya Bakanlık olarak el koyduklarını bildirdi. 
     Köroğlu, Belediye yetkililerine bir mektup göndererek, köprü yıkımının yasadışı olduğunu belirttiklerini ve bu yöndeki çalışmaların hemen durdurulmasını istediklerini kaydetti. 
     Ergin Köroğlu, köprü yıkımına karşı tepkilerin sadece Kosova'da değil, uluslararası alanda da dile getirildiğini, ABD'deki Harvard Üniveristesi öğretim üyesi Andreas Reidmayer'den de tepki geldiğini söyledi. 
     Prizren Belediye yetkilileri, konuyla ilgili açıklama yapmaktan kaçınıyor. 
     Osmanlı kayıtlarına göre, Bistriça nehri üzerinde kurulu olan bu köprü, Suzi Çelebi tarafından 16. yüzyılın başında yapıldı. 
     Köprü, 1919 yılındaki sel felaketinde önemli ölçüde hasar görmüştü. 
     
</TEXT>
</DOC>
