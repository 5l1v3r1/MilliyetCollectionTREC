<DOC>
<DOCNO> 362548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonyas04.html </URL>
<DATE> 2005/07/19/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
ABD'de boşanma oranları düşüyor... 
</HEADLINE>
<TEXT>

     ABD’de yapılan bir araştırmanın sonuçlarına göre, insanların evlenmek yerine birarada yaşamayı tercih etmesi, ABD’de boşanma oranlarının düşmesine neden oluyor. 
     Rutgers Üniversitesi bünyesinde bulunan Amerikan Ulusal Evlilik Projesi direktörlerinin yayınladıkları rapora göre, evlenen çiftlerin birlikte yaşayan çiftlere göre birbirlerine daha bağlı oldukları ifade edildi. 
     ABD İstatistik Bürosu ve diğer araştırmacılardan elde edilen verilerin analizi yapılarak gerçekleştirilen çalışmaya göre, 1960 yılında ABD’deki her 1000 evli kadından dokuzu boşanırken, bu sayı 1980’de binde 22’ye yükseldi. 1980’den beri sürekli azalan rakam 2004 
     yılında binde 18 civarına geriledi. 
     Çalışmada ayrıca, 1960’ta 439 bin olan birlikte yaşayan çiftlerin sayısının bugün beş milyonu geçtiği, son otuz yıl içinde evlenme oranlarında da düşüş yaşandığı belirtildi. 1976 yılında her 1000 kadından 77’si evlenirken, 2004 yılında her 1000 kadından sadece 40’ı evlenmeyi tercih etti. 
     Çalışmayı kaleme alan David Popenoe ve Barbara Dafoe Whitehead, boşanma oranlarının düşmesinden dolayı mutlu olduklarını, ancak evlenmeden birarada yaşayan çiftlerin çocukları için endişe duyduklarını kaydettiler. 
     "Birarada yaşayan çiftlerin ayrılma oranları, evli olanlara kıyasla oldukça yüksek" diyen Popenoe, evlenmeden birlikte yaşayan çiftlerin çocuk sahibi olmaları durumunda problemlerin daha da büyüdüğünü kaydetti. 
     
</TEXT>
</DOC>
