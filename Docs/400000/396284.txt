<DOC>
<DOCNO> 396284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sondun11.html </URL>
<DATE> 2005/11/19/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Irak Uzlaşma Konferansı Kahire'de başladı... 
</HEADLINE>
<TEXT>

     Irak'ta gelecek ay yapılacak seçimler öncesinde, ülke bütünlüğünü sağlama çabalarına katkıda bulunmak amacıyla yapılan ''Irak Uzlaşma Konferansı'' Kahire'de başladı. 
     Arap Birliği Genel Sekreteri Amr Musa, birliğin genel merkezinde yapılan konferansın açılış konuşmasında, Irak'ta bütünlüğün, demokrasinin ve egemenliğin tüm Arapların yararına olduğunu söyledi. 
     Irak'ın tekrar yapılanmasında bölge ülkelerinden ve uluslararası toplumdan yardım isteyen Musa, ''Irak'ı, provokasyon ve iç çatışma tehlikesine karşı korumak, tüm Araplarla birlikte Türkiye'nin, İran'ın ve uluslararası toplumun da yararınadır'' dedi. 
     Musa, Irak'ı savaş alanı haline getirmenin hiç kimseye fayda sağlamayacağını kaydetti. 
     Mısır Devlet Başkanı Hüsnü Mübarek de, Irak'ta siyasi sürecin başarıya ulaşmasında ulusal uzlaşmanın önemine değindi ve bunun, yabancı güçlerin aşamalı olarak çekilmesi için gerekli olduğunu belirtti. 
     Irak'ın bir dönüm noktasında olduğunu ifade eden Mübarek, ''Yeni Irak'ın inşasında parola, Irak'ın tüm evlatlarının istisnasız yer almasıdır'' dedi. 
     Irak Devlet Başkanı Celal Talabani ise açıklamasında, kendilerine toplu mezar bırakan, eski rejimi savunan katillerin ve suçluların ülke bütünlüğüne dahil edilemeyeceğini kaydetti. 
     Talabani, ''Bu küçük gruba dahil olmayan herkes yeni Irak'ın ortağıdır'' dedi. 
     Konferansta, BM Genel Sekreteri Kofi Annan'ın açıklamasını okuyan BM temsilcisi Eşref Gazi, tüm taraflara barış ve diyalog çağrısında bulundu. 
     Irak'taki siyasetçilerin yanı sıra birçok hükümetten yetkilinin katıldığı konferansta, Irak'ta 15 Aralık'ta yapılacak parlamento seçimleri öncesinde Şii, Sünni ve Kürtler arasında uzlaşma zemini aranıyor. 
     
</TEXT>
</DOC>
