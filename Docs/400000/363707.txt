<DOC>
<DOCNO> 363707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sontur09.html </URL>
<DATE> 2005/07/23/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Karakol basıp, adam dövdüler 
</HEADLINE>
<TEXT>

     
     ANTAKYA Hatay , DHA 
     
ANTAKYA’da hırsızlık yaptığı iddiasıyla dövülen kişinin yakınları, olayla ilgili olarak karakola ifade vermeye gelen işyeri sahiplerine saldırdı. Bıçaklı sopalı saldırıyı önlemekte zorlanan polis, 24 kişiyi gözaltına aldı. 
     İddiaya göre, Uzun Çarşı’da adı açıklanmayan bir esnaf ve arkadaşları, hırsızlık yaptığı iddia edilen ve yine adı açıklanmayan bir kişiyi dövdü. Bu olay üzerine hırsızlıkla suçlanan kişi, polise giderek esnaf ve arkadaşlarından şikayetçi oldu. İddia üzerine polis karakoluna gelen esnaf, olayla ilgili bilgi verdikten sonra karakoldan çıktı. Ancak bu sırada hırsızlıkla suçlanıp dövülen kişinin yakınları olduğu belirtilen kalabalık bir grup, kapıda işyeri sahibi ve arkadaşlarına saldırdı. Bıçaklı, sopalı saldırıya uğrayan grubun yardımına karakol polisleri koştu. 
     Polislerin cop kullanarak müdahale ettiği kavga, takviye ekiplerin gelmesiyle son buldu. Polis, yere yatırıp kelepçe taktığı 24 kişiyi gözaltına aldı. Gözaltına alınan zanlıların üzerinde, karakol yakınında parkettikleri otomobil ve minibüslerinde yapılan aramada 1 tabanca, 3 döner bıçağı ve özel olarak hazırlanmış 23 sopa ele geçirildi. 
     Olayla ilgili soruşturma sürdürülüyor. 
     
</TEXT>
</DOC>
