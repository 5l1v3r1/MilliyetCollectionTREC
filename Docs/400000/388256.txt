<DOC>
<DOCNO> 388256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/soneko28.html </URL>
<DATE> 2005/10/20/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Turkcell 21 Kasım bildirimi dışında başka bildirim yok 
</HEADLINE>
<TEXT>

     Turkcell, İran'daki ilk özel GSM lisansı ile ilgili olarak, görüşmelerin 21 Kasım 2005 tarihinde sonlandırılmasına ilişkin bir bildirim dışında herhangi bir resmi bildirim bulunmadığını bildirdi. 
     Turkcell İletişim Hizmetleri A.Ş.'nin basında yer alan bir habere ilişkin olarak Borsa'ya gönderdiği açıklamada, medyada yayınlanan haberlerde, İran'daki ilk özel GSM lisansı ile ilgili olarak, şirketin dışında bir GSM operatörünün Turkcell'in yerine İrancell konsorsiyumuna girdiğine dair bilgilere yer verildiği belirtildi. 
     Açıklamada, gerek İran Hükümeti yetkilileri ve gerekse diğer GSM operatörü temsilcileri tarafından zaman zaman yapılan açıklamalarda, ilgili tarafların İrancell konsorsiyumu ile ilgili olarak görüşmelerde bulunduklarına dair haberlerin izlenildiği kaydedildi. 
     Bu nedenle de 17 Ekim 2005 tarihinde kamuya yapılan özel durum açıklamasında da belirtildiği gibi Turkcell'in, İran 1. özel GSM ihalesinin ihale şartlarının ve ihale sürecine ilişkin kanunlaşmış hüküm ve mevzuatların, uygun işletilmediği gerekçesiyle mevcut uygulamaların durdurulmasına yönelik yürütmeyi durdurma kararı almak amacıyla hukuki süreç başlattığı ifade edilen açıklamada, şunlar kaydedildi 
     ''Konu ile ilgili tarafımıza iletilen son resmi bildirim ise, İran'daki ilk özel GSM lisansı ile ilgili görüşmelerin şirketimizce 21 Kasım 2005 tarihinde sonlandırılmasına ilişkin olup, bunun dışında tarafımıza iletilen her hangi bir resmi bildirim bulunmamaktadır. İlgili konuda, kamunun bilgilendirilmesi gereken hususların gerçekleşmesi durumunda şirketimiz SPK'nın Seri VIII No 39 sayılı Özel Durumların Kamuya Açıklamasına ilişkin tebliği gereğince duyuru yapılacaktır'' 
     
</TEXT>
</DOC>
