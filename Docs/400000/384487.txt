<DOC>
<DOCNO> 384487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/soneko21.html </URL>
<DATE> 2005/10/06/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Pegasus, iç hat uçuşlarına başlıyor... 
</HEADLINE>
<TEXT>

     Sabancı Ailesi fertlerince kurulan Esas Holding tarafından bu yılın Ocak ayında satın alınan özel havayolu şirketi Pegasus iç hat tarifeli uçuşlarına başlıyor. 
     Dünyanın dört bir yanına 15 yıldır charter seferleri düzenleyen Pegasus, 1 Kasım 2005 tarihinden itibaren iç hatlarda Adana, Ankara, Antalya, Trabzon ve Van'a sefer düzenleyecek. Pegasus tüm uçuşlarını İstanbul Sabiha Gökçen Havalimanı'ndan gerçekleştirecek, bilet fiyatları ise 55 YTL'den başlayacak. 
     Şirketin Yönetim Kurulu Başkanı Ali Sabancı ve Genel Müdür Sertaç Haybat'ın katılımıyla İstanbul'da düzenlenen basın toplantısında verilen bilgiye göre Pegasus iç hat seferleri için yaklaşık 4 milyon avro tutarında yatırım gerçekleştirdi. 
     Şirketin, iç hat seferleri için hedefinin 2006 için 60 milyon avro, charter seferleriyle birlikte toplam ciro hedefinin ise 300 milyon avro olduğu açıklandı. 
     
     ALİ SABANCI BAZI OYUNCULAR PİYASADAN ÇIKACAK 

     Pegasus Havayolları Yönetim Kurulu Başkanı Ali Sabancı, hızlı büyüyen havacılık sektöründe taşların tam yerine oturmadığını belirterek, "Oyunca sayısı geçmişte olduğu gibi kanaatimce değişecek. Yeni oyuncular girecek, bazı oyuncular çıkmak zorunda kalacak" dedi. 
     Ali Sabancı, Pegasus'un charter seferlerinden sonra 1 Kasım'dan itibaren tarifeli iç hat seferlerine başlayacak olması dolayısıyla basın toplantısı düzenledi. Sabancı, havacılık sektörünün 2003 yılından bu yana yüzde 70 büyüdüğünü, bu büyümenin yarısından, özel hava yolları şirketlerinin pay aldığını kaydetti. 
     Bu büyümenin temel taşının, Ulaştırma Bakanı Binali Yıldırım ve Sivil Havacılık Genel Müdürü olduğunu kaydeden Sabancı, rekabetten kaynaklanan istikrarlı bir büyüme yaşandığını söyledi. 
     Bu büyüme oranlarına rağmen penetrasyon oranının halen yüzde 7-9 seviyelerinde bulunduğunu, coğrafyası Türkiye'ye benzer ülkelerde bu oranın yüzde 30'lara vardığını kaydeden Ali Sabancı, böyle bakıldığında önümüzdeki 3 yılda iç hatlarda ortalama yüzde 20 büyüme beklendiğini bildirdi. Ali Sabancı, şöyle devam etti 
     "Tabii bu kadar hızlı büyüyen sektörde, taşlar tam yerine oturmuş değil. Oyuncu sayısı geçmişte olduğu gibi kanaatimce değişecek. Yeni oyuncular girecek, bazı oyuncular çıkmak zorunda kalacak. 1985 yılından bu yana Türkiye'de 20 tane şirket kapanmış. Şu anda 14 tane var. Güvenliğe önem veren, maliyetlerini iyi kontrol edenler öne çıkacak. Bizim hedefimiz bu öne çıkan havayollarından biri olmak." Pegasus'u Ocak ayında satın aldıklarını, Türk charter pazarında 2. büyük oyuncu konumunda bulunduğunu anlatan Sabancı, dünyanın çeşitli ülkelerinde 199 havaalanına servis yaptıklarını belirtti. 
     Pegasus'un 760 kişilik bir aile olduğunu, kazanç paylaşım sistemi ile çalışanların kardan pay aldığını, bu sisteme 254 çalışanın dahil olduğunu anlatan Ali Sabancı, "her şeyi biliriz" demek yerine Yönetim Kurulu'na yabancı üyeleri davet ettiklerini bildirdi. 
     Sabancı bir soru üzerine, havayolları şirketleri için Türkiye'de ve dünyada en büyük ekonomik tehdidin yükselen yakıt fiyatları olduğunu söyledi. 
     
     "AVRUPALI DA SEKTÖRLE İLGİLİ"- 

     Bu işe uzun soluklu bakanların, sermaye koyanların devam edeceği görüşünü dile getiren Sabancı, "Herhalde Avrupalı da soğan toplamıyor, armut toplamıyor. Bu sektörle ilgili oldukları kulağımıza geliyor" dedi. 
     Talebe göre dinamik işleyen bilet ücret sistemi bulunduğunu, erken alanın 55 YTL'den bilet bulabileceğini, diğer şirketlerdeki gibi sabit koltuk fiyatı yerine kademeli fiyat uyguladıklarını ifade eden Ali Sabancı, 2 adet Boeing 737 400 ve 12 adet Boeing 737 800'den oluşan 14 uçaklık filolarını genişletme planı bulunduğunu söyledi. 
     Ali Sabancı, halka açılmayla ilgili bir soru üzerine de, önümüzdeki 2-3 senede bu konuyu değerlendireceklerini bildirdi. 
     
     İÇ HAT İÇİN 4 MİLYON AVRO'LUK YATIRIM 

     Pegasus Havayolları Genel Müdürü Sertaç Haybat da, charter operasyonlarının aynı yoğunlukta devam edeceğini, emniyet ve güvenlikten taviz vermeden iç hat seferlerini gerçekleştireceklerini bildirdi. 
     İç hat seferlerini Sabiha Gökçen'den yapacaklarını, bu havaalanında en yoğun iç hat seferi yapan özel havayolu şirketi olacaklarını kaydeden Haybat, yoğun trafik nedeniyle Atatürk Havalimanı'nda bir uçağın kapılarını kapatması ile kalkması arasında geçen sürenin kuyruk nedeniyle 20-30 dakikayı alabildiğini, Atatürk Havalimanı'na ulaşımın da sorun olduğunu anlattı. 
     Genel Müdür Sertaç Haybat, iç hat uçuşları için toplam yatırım tutarlarının 4 milyon avro olduğunu ve 2006 yılında iç hatlarda 1.5 milyon yolcu hedeflediklerini ifade etti. 
     
     "EN UCUZ İÇ HAT UÇUŞ ÜCRETİ" 

     Türkiye'deki en ucuz iç hat uçuş ücretini uygulayacaklarını, en düşük 55 YTL'lik fiyatın yaz sezonuna kadar geçerli olacağını belirten Haybat, bu fiyat politikası ile otobüs, otomobil yolcularının mı çekilmek istendiği ya da yeni yolcu mu edinecekleri yönündeki soru üzerine, "Her üçü de geçerli. Bundan yolcularımız da Türkiye de karlı çıkıyor. Bir ülkede ne kadar havayolu trafiği varsa o ülkenin kalkınması hızlanıyor" dedi. 
     Haybat, tarifeli dış hat seferleri de planladıklarını duyurdu. 
     Sertaç Haybat'ın verdiği bilgiye göre, ilk iç hat seferleri İstanbul'dan Ankara, Adana, Trabzon ve Antalya'ya, Ankara üzerinden de Van ve Trabzon'a olacak. Kağıt bileti ortadan kaldıran e-bilet uygulaması ilk günden başlayacak. Yolcular kimlik belgelerini göstererek biniş kartı alıp uçağa binebilecek. 
     Biletlerini erken alanlar, erken rezervasyon yapanlar daha ucuza uçma imkanı bulacak. Uçak gün ve saatine yaklaştıkça fiyatlar kademeli olarak artış gösterecek. En düşük ücret 55 YTL'den başlayacak. En pahalı fiyat, rakiplerin uyguladığı fiyat seviyesinde olacak. Pegasus yolcularına ücretsiz otopark imkanı sağlanacak. İstanbul'un belli merkezlerinden havaalanına ücretli otobüs seferleri konacak. 
     Pegasus Havayolları Yönetim Kurulu, Ali Sabancı'nın başkanlığında Sertaç Haybat, Ahmet Arsan, Adnan Çağlayan, Moritz Suter, Dr. Franz Schoiber ve Michael Charles Lee'den oluşuyor. 
     
</TEXT>
</DOC>
