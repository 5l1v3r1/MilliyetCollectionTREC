<DOC>
<DOCNO> 371461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/soneko15.html </URL>
<DATE> 2005/08/20/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Geçen hafta hisse senetleri ortalama yüzde 1.00 değer kazandı... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 1.00 oranında değer kazandı. 
     İMKB'de geçen hafta, iniş-çıkışlı bir seyir gözlendi. 
     Borsa geçen hafta 27,700 ile 28,700 aralığında hareket ederek, Avrupa Birliği ile ilgili gelişmeleri yakından izledi. 25 Ağustos'taki AB Daimi Temsilcileri toplantısını bekleyen İMKB, yurt dışı borsalardaki gelişmeler, petrol fiyatları ve alternatif piyasalardaki hareketlerden de etkilendi. 
     Önceki hafta boyunca kar realizasyonlarıyla karşılaşan İMKB'de, haftanın ilk işlem gününde satışlar bir miktar azaldı. Pazartesi günü 28,000 puanın üzerinde kalmayı başaran endeks, AB'ye ilişkin gelişmeleri bekledi. 
     Salı günü yurt dışı borsalardaki toparlanma, petrol fiyatlarındaki düşüş ve alternatif piyasalardaki olumlu seyrin etkisiyle bir miktar yükseliş kaydetti. 
     Fitch'in Türkiye'nin AB'ye katılımıyla ilgili politik faktörlerin ülke notları açısından risk oluşturduğunu belirten bir rapor yayınlamasının etkisiyle Çarşamba günü satışlarla karşılaşan endeks 27,900 seviyesine indi. Perşembe günü dış piyasalardaki gelişmeler ve alternatif piyasalardaki rahatlamanın da etkisiyle 28,400 direncine yönelen İMKB 100 Endeksi, günün ikinci yarısında kar realizasyonlarıyla karşılaştı. 
     Haftanın son işlem gününde Garanti Bankası'nın satışı için General Electric Consumer Finance ile görüşmelere başlanması ve Tansaş'ın Migros'a satışına yönelik haberlerle yönünü yukarı çeviren endeks, 28,500 puana kadar yükseldi. 
     Borsa uzmanları, önümüzdeki hafta Perşembe günü gerçekleştirilecek Avrupa Birliği Daimi Temsilcileri toplantısının önem kazanacağını belirterek, İMKB'de yurt dışı borsalardaki hareketlerin etkili olmasının yanında alternatif piyasalardaki gelişmeler ile petrol fiyatlarındaki seyrin yakından izlenmesinin beklendiğini kaydediyor. 
     
     ÖZETLE PİYASALAR 
     Borsa hafta boyunca dalgalı bir seyir izledi. İMKB Tahvil ve Bono Piyasası'ndaki ortalama oranlarda yarım puanın altında kalan artışlar yaşandı. YTL karşısında dolar değer kazanırken avro yerinde saydı. Mevduat faizlerinin ortalamalarında herhangi bir değişim olmadı. 
     Hisse senetleri haftalık bazda ortalama yüzde 1.00 oranında değer kazandı. 24 ayar külçe altının gram satış fiyatı yüzde 0.26, Cumhuriyet altınının satış fiyatı yüzde 0.38 oranında arttı. Yeni Türk Lirası karşısında dolar yüzde 2.01 oranında değer kazanırken, avronun önceki hafta sonu fiyatı değişmedi. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.42 oranında geriledi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.25, haftalık reponun net getirisi yüzde 0.21 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB haftaya ortalama yüzde 0.36'lık düşüşle başladı. Salı günü ortalama yüzde 0.65'lik toparlanmanın ardından, hisse senetleri Çarşamba günü gelen kar satışlarıyla ortalama yüzde 1.24 oranında değer yitirdi. Haftanın son iki günü yükseliş eğiliminde olan İMKB'de hisse senetleri, Perşembe günü ortalama yüzde 0.34, Cuma günü de ortalama yüzde 1.63 oranında değer kazandı. 
     Endeks, geçen hafta boyunca 280.93 puanlık artışla 28,175.93 puandan 28,456.86 puana yükseldi. Hisse senetlerindeki haftalık ortalama artış yüzde 1.00 oldu. 
     İMKB Ulusal-Mali Endeksi 420.19 puan artışla 42,482.73 puandan 42,902.92 puana, İMKB Ulusal-Hizmetler Endeksi 382.70 puan artışla 14,333.21 puandan 14,715.91 puana yükselirken, İMKB Ulusal-Sanayi Endeksi 22.69 puan düşüşle 23,806.13 puandan 22,783.44 puana geriledi. 
     Böylece, mali grup hisseleri ortalama yüzde 0.99 oranında, hizmetler grubu hisseleri ortalama yüzde 2.67 oranında değer kazanırken, sanayi grubu hisseleri ortalama yüzde 0.10 oranında değer yitirdi. 
     
     KAZANANLAR VE KAYBEDENLER 
     Borsada geçen hafta işlem gören 306 hisse senedinden 130'u değer kazanırken, 156 hisse senedi değer yitirdi, 20 hisse senedinin değeri de değişmedi. 
     Geçen hafta en yüksek oranlı artış, yüzde 46.81 ile Ata Yatırım hisselerinde gerçekleşti. Yüzde 26.'lük artışla Tekstilbank hisseleri ikinci ve yüzde 24.26'lık artışla Alternatifbank hisseleri üçüncü oldu. 
     En yüksek oranlı düşüş ise yüzde 13.89 ile Altınyunus Çeşme hisselerinde oldu. Yüzde 13.04'lük düşüşle Yataş hisseleri ikinci ve yüzde 12.62'lik düşüşle de Metemtur hisseleri üçüncü sırada yer aldı. 
     İMKB Ulusal Pazar'da geçen hafta toplam 1 milyar 384 milyon 491 bin adet hisse senedi işlem gördü ve karşılığında 4 milyar 2 milyon YTL'lik işlem hacmi gerçekleşti. 
     
     DÖVİZ 
     Geçen hafta, YTL karşısında avro hariç tüm döviz türleri değer kazandı. İstanbul serbest döviz piyasasında alınıp satılan ABD Doları Türk Lirası karşısında yüzde 2.01 oranında değer kazanırken, avronun fiyatı haftalık bazda değişim göstermedi. 
     Önceki hafta sonuna göre ABD Doları'nın Türk Lirası satış fiyatı 0.0270 YTL artarak 1.3720 YTL'ye çıkarken, avronun önceki hafta sonunda 1.6700 YTL olan satış fiyatı değişmedi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 1.02 artışla 2.4700 YTL'ye, İsviçre Frangı'nın satış fiyatı yüzde 0.93 artışla 1.0900 YTL'ye yükseldi. 
     Bugün öğle saatlerinde ise İstanbul serbest piyasada ABD Doları 1.3760 YTL'den, Avro 1.6720 YTL'den, İngiliz Sterlini 2.4650 YTL'den ve İsviçre Frangı da 1.0800 YTL'den satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı haftalık bazda yüzde 0.26, Cumhuriyet altınının satış fiyatı yüzde 0.38 oranında arttı. 
     Dünkü kapanış itibariyle külçe altının gram satış fiyatı 19.45 YTL'ye, Cumhuriyet altınının satış fiyatı 131.00 YTL'ye çıktı. 
     İstanbul Altın Borsası'nda İAB geçen hafta 24 ayar altının gram fiyatı değişmeyerek 18.44 YTL'de kaldı. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.42 oranında değer yitirdi. 
     Yatırım fonlarının fiyat seyrini izleyen A.A Bileşik Fon Endeksi 2,501 puan düşerek 601,237 puandan 598,736 puana geriledi. 
     Geçen haftanın en çok değer kazanan katılma belgeleri, yüzde 3.17'lik artışla Oyakbank B Tipi Yabancı Menkul Kıymet Fon, yüzde 2.64'lük artışla İş B Tipi USD Eurobond Fon ve yüzde 2.40'lık artışla Koçbank B Tipi Tahvil Bono Euro Fon olarak sıralandılar. 
     Haftanın en çok değer yitiren katılma belgeleri ise yüzde 4.95'lik düşüşle Bizim Menkul Değerler A Tipi Hisse Fon, yüzde 4.64'lük düşüşle MEKSA A Tipi Değişken Fon ve yüzde 4.48'lik düşüşle İş A Tipi Mali Endeks Fon oldu. 
     
     TAHVİL-BONO-FAİZ-REPO 
     Hazine geçen hafta ihale düzenlemedi. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.25 ile yüzde 0.32 arasında gerçekleşti. 
     Mevduat faizlerinin ortalamalarında geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.25 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 14.7 dolayında bulunan haftalık reponun net getirisi de yüzde 0.21 oldu. 
     
</TEXT>
</DOC>
