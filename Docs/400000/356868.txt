<DOC>
<DOCNO> 356868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/spor/spo04.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tolga Seyhan bitti 
</HEADLINE>
<TEXT>


Milli futbolcu, Shakhtar Donetsk ile anlaştığını tekrarladı, "Trabzonspor'un üzerimde çok hakkı var" ifadesini kullandı 


Trabzonspor'da önceki gün bonservisi de verilen Tolga Seyhan, Ukrayna'nın Shakhtar Donetsk takımına transferinin tamamlandığını söyledi. İstanbul'da menajeri Haluk Canatar ile birlikte basın toplantısı düzenleyen Tolga, "Dün önceki gün itibariyle Shakhtar Donetsk'e transfer oldum" dedi. 
Başkan Atay Aktuğ, Teknik Direktör Şenol Güneş ve taraftarlara teşekkür eden Tolga, "Trabzon'un üzerimdeki hakkını unutmuyorum. Trabzon'dan ayrılırken parasal konuları ön planda düşünmedim. Avrupa hayalim vardı. Trabzon'a 1.5 yılımı verdim. Misyonumu tamamladığımı düşünüyorum" diye konuştu. 

'Kupa zamanıdır' 

Trabzonspor'un başarılı yıldızı Gökdeniz, çıkışlarını şampiyonlukla süslemek istediklerini söyledi. Başarılı oyuncu, "Türkiye'de sadece Trabzon'da oynarım. Başka kulübe gitmem. Belki ilerde Avrupa olabilir" dedi 


Gökdeniz Karadeniz, hem futbolu, hem kişiliği, hem de profesyonelliğiyle Türk futbolunun en iyileri arasına girmeyi başardı. Ortaya koyduğu başarılı futbolla Trabzonspor'un çıkışında büyük rol oynayan yıldız futbolcu, artık kupa kazanmalarının zamanının geldiğini açıkladı. 
Gökdeniz, "Geçen sezon tecrübesizlik nedeniyle yarışta basit hatalar yaptık. Ancak bu yıl aynı hataları yapmayacağız. Çok kaliteli bir takımımız var. Gönüllerin şampiyonu olmaktan bıktık. Artık kupayı almalıyız. İyi futbol oynuyoruz ama, final özelliği taşıyan maçlarda hatalar yapıyoruz" dedi. 

'Sadece Trabzon' 
Gökdeniz, Türkiye'de sadece Trabzonspor formasını giyeceğini de açıkladı. Yıldız futbolcu, "Türkiye'de Trabzonspor'dan başka kulüpte oynamam, oynamayacağım da. Ama yurt dışından iyi bir teklif gelirse giderim. Şu anda böyle bir ayrılık düşüncem yok. Önümüzde uzun işler var. Bir şampiyonluk yaşamadan ve yaşatmadan ayrılmak istemem. Bu içimde hep bir burukluk olarak kalır" diye konuştu. 
Ersun Yanal'ın Milli Takım'a önemli katkılar sağladığını belirten Gökdeniz şunları söyledi "Ersun Yanal'a teşekkür etmek istiyorum. Bana göre başarılıydı. Fatih Terim'i konuşmak çok anlamsız. Çünkü kariyeri çok üst seviyede. Hedefimiz belli. Antrenör değişikliği bu aşamada bizi etkilemez." 

Souza harek tı 

Trabzon, bonservisi Bordeaux'da olan Brezilyalı Santos ile pazarlık masasına oturdu. Sambacı, teklifi kabul etti 

Brezilya'daki transfer girişimlerini sürdüren Trabzonspor, dün Santos forması giyen Deivid Souza ile bir araya geldi. Bonservisi Bordeaux kulübünde olan Sambacı ile yaklaşık 2 saatlik görüşme yapan Asbaşkan Ömer Sarı ile Yönetim Kurulu Üyesi Murat Bozoğlu, futbolcuyu ikna etmeyi başardı. 
Trabzonsporlu yöneticilerin, bonservis sorununu çözebilmek için Fransa'nın Bordeaux Kulübü ile temasa geçtiği ve ilk resmi teklifini ilettiği öğrenildi. 
Ancak Bordeaux'nun yıldız golcünün bonservisi için 6 milyon euro istemesi şaşkınlık yarattı. Bordo - Mavili yöneticiler, bu rakamı aşağı çekmek için görüşmelere başladı. Yönetim, İspanya'dan A.Madrid ve Valencia'nın da listesinde yer alan Deivid de Souza'yı renklerine bağlamak için 3 milyon Euro'yu gözden çıkardı. 

Önce nişan sonra imza 

Trabzonspor'un yeni transferi Jefferson'un yarın ülkesi Brezilya'da evliliğe ilk adım atacağı öğrenildi. Sambacının nişanlandıktan sonra pazar günü Türkiye'ye geleceği ve Bordo - Mavili kulüple sözleşme imzalayacağı açıklandı. Jefferson'un Trabzonspor'a transferi ülke basınında da geniş yankı uyandırdı. Botafogo Teknik Direktörü'nün istifasına neden olan gelişmeler, Brezilya gazetelerinde yer buldu. Bu arada taraftarların internet siteleri aracılığıyla kulüp yönetimini istifaya davet ettiği bildirildi. 

Nefes açıyorlar 

Yeni sezon hazırlıklarını Gerede'de sürdüren Trabzonspor dün 3 antrenman yaparak yüksek çalışma temposunu korudu. Bordo - Mavililer, çeşitli istasyon hareketleriyle kondisyon yüklemelerine devam etti. Işık Sigorta'nın jüri toplantısına katılan Teknik Direktör Şenol Güneş çalışmalara katılmadı. Rahatsızlanan Gökdeniz ile Yattara da dün izin yaptı. 

Özak'tan destek 

Trabzonspor'un eski başkanlarından, Bayındırlık ve İskan Bakanı Faruk Özak, Trabzon Milletvekili Cevdet Erdöl ile birlikte önceki akşam Gerede kampını ziyaret etti. Futbolcularla bir araya gelen ve başarı dileyen Özak'ın, Trabzonspor Yönetimi'ne özel jestler yapmaya hazırlandığı iddia edildi. Özak'ın Söğütlü mevkiinde 20 bin kişilik stat için arazi sözü verdiği ve Avni Aker'in yenileme çalışmalarına da destek vermeye hazırlandığı bildirildi. 

Burak'a markaj 

Trabzonspor, Antalyaspor forması giyen Genç Milli oyuncu Burak'ı yakın takibe aldı. Asbaşkan Ömer Sarı'nın, Burak'ın babası olan eski kaleci antrenörleri Fikret Yılmaz ile temasa geçtiği iddia edildi. Sarı'nın, "Bizimle görüşmeden kimseye söz vermeyin" dediği bildirildi. Bu arada Trabzonspor, Bayer Leverkusen'de forma giyen Sezer Öztürk için de kolları sıvadı. 


</TEXT>
</DOC>
