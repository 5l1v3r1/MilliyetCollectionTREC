<DOC>
<DOCNO> 398968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/soneko34.html </URL>
<DATE> 2005/11/29/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Ülker, Kellogg ile Türkiye'de ortak oldu... 
</HEADLINE>
<TEXT>

     Ülker, tahıl gevreği üreticisi ABD'li Kellogg ile Türkiye'de ortak oldu. 
     İşbirliği ile kahvaltılık tahıl gevreklerinin bir bölümü Türkiye'de üretilecek. Yüzde 50-50 ortaklık ile kurulan Kellogg Med şirketi tarafından Ülker-Kellogg's markası ile satış ve pazarlama yapılacak. 
     Ortaklığa ilişkin düzenlenen basın toplantısında konuşan Ülker İstişare Konseyi Üyesi ve Grup Sözcüsü Metin Yurdagül, Ülker Grubu'nun dünyanın en büyük gıda devleriyle iç ve dış pazarlarda rekabet ettiğini, bu yarışın bazen yeni ortaklıklara, yeni yatırımlara vesile olduğunu söyledi. 
     Yurdagül, Ülker Grubu ve Kellogg'un bir süredir işbirliği içinde olduğunu, Kellogg ürünlerinin Türkiye'de Ülker Grubu şirketlerinden Merkez Pazarlama tarafından dağıtıldığını vurgulayarak, ''Önümüzdeki aylarda Ülker Kellogg's'un mısır gevreği çeşitleri Ülker'in Besler fabrikasında üretilecek ve Ülker Grubu'nun pazarlama şirketlerinden Atlas Gıda tarafından dağıtımı yapılacaktır'' diye konuştu. 
     Ülker AR-GE ve İş Geliştirme Grup Başkanı Zeki Sözen de, dünyada kahvaltılık gevrek denildiğinde birçok batılı ülkede özellikle ABD ve İngiltere'de ilk ve belki de akla gelen tek markanın Kellogg olduğunu söyledi. 
     Sözen, Ülker Grubu'nun dünyaca tanınmış birkaç firma ile işbirliği olduğunu belirterek, şunları kaydetti 
     ''Kellogg gibi ABD'li ve yaklaşık 9.5 milyar dolar cirosu olan bir dünya devi ile yüzde 50-50 ortaklığa gitmesi ve Ülker markasının dünyadaki büyük markalar listesinde önemli yeri olan Kellogg's ile yan yana yazılması Ülker'e olan yüksek güvenin yanında ülkemize olan güveni de göstermektedir. Bu işbirliği şimdiden iş dünyasının önemli merkezlerinde Türkiye ve Ülker isminin konuşulmasına vesile olmuştur.'' 
     
     12-13 MİLYON AVROLUK YATIRIM 
     Basın mensuplarının sorularını da yanıtlayan Sözen, işbirliğinin bugün Türkiye için geçerli olduğunu ancak, başka pazarlar için de çalışma imkanlarının araştırılacağını belirterek, şu anda buradan Avrupa'ya ürün gönderilmesinin söz konusu olmadığını bildirdi. 
     Sözen, ilk aşamada üretilemeyen ürünlerin ithal edileceğini ifade ederek, yatırımın, bina dahil maliyetinin 12-13 milyon avro olduğunu kaydetti. 
     Türkiye'de 5 yıllık bir dönemde bugünkü tahıl gevreği tüketiminin 10 katına çıkmasının sürpriz olmayacağını ve hedeflerinin de bu olduğunu dile getiren Sözen, üretimin önümüzdeki yılın 2. yarısında başlayacağını, o zamana kadar ürünleri ithal etmeye devam edeceklerini söyledi. 
     Kellogg Med Yönetim Kurulu Üyesi David Lawlor ise, Kellogg'un işe 1906'da ABD'de başladığını, 1920 yılından itibaren Avrupa'ya, daha sonra ise diğer ülkelere yayıldığını ifade etti. 
     Kişi başı tahıl gevreği tüketiminin İrlanda'da 10 kilogram, ABD ve İngiltere'de 5-6 kilogram olduğunu belirten Lawlor, ''Türkiye'de sadece 70 gram. Bu da bize bu alanda büyük bir fırsat olduğunu gösteriyor. Amacımız, bu ortaklığın sonucunda Türkiye'de tahıl gevrekleri pazarında lider olmaktır'' diye konuştu. 
     
     TAHIL GEVREĞİNİN SATIŞ RAKAMI 5 BİN TON 
     Kellogg Med Genel Müdürü İsmail Kafescioğlu da, Türkiye'de tahıl gevreklerinin ilk ciddi ithalatının 1990'lı yılların başında başladığını, 1999 yılına kadar kategoriye herhangi ciddi bir yatırım yapılmadığını, halk tarafından bilinmeyen bu ürünün satışının sınırlı kaldığını anlattı. 
     Kafescioğlu, yapılan araştırmalara göre Türkiye'de her 100 haneden sadece 15'inde tahıl gevreklerinin yıl boyunca bir defa bulunduğunu ifade ederek, ürünün satış rakamının 5 bin ton olduğunu bildirdi. 
     Ülker Grubu Sağlık Danışmanı Prof. Dr. Osman Müftüoğlu da, güne iyi başlamak için kahvaltının atlanmaması gerektiğini ifade ederek, kahvaltı gevreklerinin iyi bir enerji kaynağı olduğunu bildirdi. 
     Bu arada, toplantı öncesinde yapılan duyuruda, 29 Kasım'ın eski takvimde ''ülker fırtınası'' olarak geçtiği belirtildi. 
     
</TEXT>
</DOC>
