<DOC>
<DOCNO> 354050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonsiy20.html </URL>
<DATE> 2005/06/21/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Mumcu "Sorun orta yerde duruyor, herkes kaçmaya çalışıyor" 
</HEADLINE>
<TEXT>

     Anavatan Partisi Genel Başkanı Erkan Mumcu, Anayasa değişikliği ile ilgili tekliflerinin "yeterince açık ve somut" olduğunu belirterek, "Sabırla bekleyeceğim. Polemiğe girmemeye özen göstererek, konunun çözümünün çok yakın olduğunu görerek, çözümden yana tutumumu sürdüreceğim" dedi. 
     Mumcu, parti genel merkezinde, "Emeklilik Sigortaları ve Genel Sağlık Sigortası Yasa Tasarısı"nın TBMM Genel Kurulu’nda görüşülmesi halinde açlık grevine başlayacaklarını açıklayan BASK Genel Başkanı Resul Akay ve beraberindeki konfederasyon yöneticileri kabul etti. 
     Kabulde konuşan Akay, "sosyal yıkım düzenlemesi" olarak nitelendirdiği tasarının hiçbir yeni kazanım sağlamadığını, mevcut haklardan tırpanlama yaptığını savundu. 
     Mumcu da sözlerine, "açlık grevi kararınızı tekrar gözden geçirmesiniz istiyorum" diyerek başladı. 
     "Sesinizin duyulması için canınıza kastetmeniz gerekmez" şeklinde konuşan Mumcu, "Açlık grevi doğru, insani bir şey değil. 
     İnsanın kendi canına kastetmesi hiç bir şekilde meşru değil. Başka girişimlere emsal teşkil edebilecek bir etkisi de var" dedi. 
     Hükümetin tasarıyı yeniden gözden geçirmesini isteyen Mumcu, hem Plan Bütçe Komisyonu’nda hem de genel kurulda ellerinden gelen desteği vereceklerini kaydetti. 
     Meclis’te ne kadar erken davranırlarsa davransınlar başvuruların dolduğu cevabını aldıklarını, söz haklarını kullanamadıklarını savunan Mumcu, "Bunu, bağımsız milletvekillerine ve diğer muhalefet partileri söz düşmesin diye yapıyorlar. Çünkü iktidar muhalefetten, muhalefet iktidardan memnun" görüşünü dile getirdi. 
     Mumcu, Hükümet’i, "sosyal güvenlik şemsiyesi altındaki insanların haklarını korumak yolunda duyarlı davranmaya davet ettiğini" söyledi. 
     
     SORULAR 
     Mumcu, bir gazetecinin "Anayasa değişikliği önerinizle ilgili Başbakan Erdoğan kendi içinde tutarsız ve çelişkili dedi. Bunu nasıl değerlendiriyorsunuz " sorusu üzerine, şunları kaydetti 
     "Önerimiz yeterince açık ve somut. Başörtüsü meselesi Türkiye’nin önünü tıkayan, sürekli siyasetin gündemini meşgul eden mesele. 
     Başbakan ya da Anamuhalefet bunu kendi gündemlerine göre, arzularına, politik programlarına göre gündeme getiriyorlar, geri çekiyorlar. 
     Yeter artık, bunu sömürü konusu olmaktan çıkaralım. 
     Daha büyük bir mesele olan yükseköğretim meselesi içinde, Türk yükseköğretimini çağdaşlaştıracak bir model içinde bu sorunu da ortadan kaldıralım. Bizim desteğimizin önemi referandumu bir zorunluluk olmaktan çıkarmasıdır. Bir de iktidar dışında bir siyasi partinin bu konuya gösterdiği duyarlılığı ifade etmesidir. Ortada matematik bir tablo var. Eğer kabul ediyorlarsa biz samimi ve şartsız olarak destek vermek istiyoruz. 
     Ben polemik peşinde değilim. Başbakan’a randevu talebimizi ilettik. Sabırla bekleyeceğim. Polemiğe girmemeye özen göstererek, konunun çözümünün çok yakın olduğunu görerek, çözümden yana tutumumu sürdüreceğim. Söylediğim şey son derece açık ve samimi. hadi 
     derlerde biz geri adım atarsak mesuliyetine razıyız. Bundan kimse kaçamaz. Ne ben ne muhataplarım." 
     
     "HİÇ BİR HUKUKÇUNUN İTİRAZI OLMAYACAKTIR" 
     Mumcu, "YÖK Başkanı Erdoğan Teziç’in konuyla ilgili Anayasa Mahkemesi, AİHM, Danıştay’ın içtihatları var. Buna rağmen yapılacak düzenlemeler Anayasa karşı hile oluşturur sözlerini nasıl değerlendiriyorsunuz " sorusu üzerine ise şunları kaydetti 
     "Anayasa’nın 130 ve 131. maddelerini değiştirerek 12 Eylül rejiminin ürünü, çağdışı bir kurum olarak yükseköğretim sitemini çağın gerisine kilitleyen YÖK’ü kaldırdığımızda bu sorun otomatikman ortadan kalkar. 
     Sayın Teziç hocamdır, hukuk adamıdır, saygı duyarım. Ama çağdaş hukuk doktrini bunu böyle söylüyor. Bu konuda hiç bir hukukçunun itirazı olmayacaktır. Anayasa Mahkemesi kararlarının kurucu kararlar olmadığı, sadece ilgili, konuyla bağlantısı olduğunu aşikardır. Sorun orta yerde duruyor herkes kaçmaya çalışıyor. Bize de üzüntüsü düşüyor." 
     
</TEXT>
</DOC>
