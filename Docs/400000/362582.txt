<DOC>
<DOCNO> 362582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/guncel/gun00.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektöre 'fiş' soruşturması 
</HEADLINE>
<TEXT>


Savcılık, Prof. Aşkın'ın, üniversite görevlilerinin özel hayatlarıyla ilgili kişisel veri oluşturduğu iddiasıyla soruşturulduğunu açıklarken, rektörü destekleyen YÖK'e de inceleme başlattı 

AYDIN HASAN Van 

Van Başsavcılığı, Yüzüncü Yıl Üniversitesi Rektörü Prof. Dr. Yücel Aşkın'ın konutunda savcılık talimatıyla arama yapılmasına tepki gösteren YÖK hakkında da "adli yargılamayı etkileme girişimi" gerekçesiyle inceleme başlatılacağını açıkladı. Savcılık, Aşkın hakkında ayrıca, evdeki aramada bulunan belgelerde üniversite görevlilerinin düşünce ve özel hayatlarıyla ilgili kişisel veri oluşturduğu iddiasıyla soruşturma başlattı. 
Başsavcı Kemal Kaçan, dün yaptığı açıklamayla, Aşkın'ın konutuna yapılan baskın olayına yeni bir boyut kazandırdı. Açıklamada, İspanyol Expansion firmasına ihale edilen 25 milyon dolarlık tıbbi cihaz alımı ve nükleer tıp binası inşaatı konusunda, Aşkın ve bazı yöneticiler hakkında 5 Nisan'da "çıkar amaçlı suç oluşturmak, ihaleye fesat karıştırmak, resmi evrakta sahtecilik" suçlarından soruşturma başlatıldığı belirtildi. Rektörlüğün bazı belgeleri göndermemesi nedeniyle mahkeme kararıyla Aşkın'ın konutu ve lojmanlarında yapılan aramada da dışalım ve ihaleyle ilgili hazırlanıp, Maliye Bakanlığı vizesiyle Sayıştay'ın tescil ettiği sözleşmeyi değiştiren gayri resmi 4 sözleşme bulunduğu ifade edildi. Açıklamada, alım ve satış işlemlerinin de buna göre yapıldığı vurgulanırken, İspanyol firmanın Türkiye temsilcisi Mehmet Ayran da Ankara'da yakalandı ve ifade vermek üzere Van'a gönderildi. 

'Hukuka aykırı' 
Savcılık, açıklamasında "Ayrıca arama sırasında hukuka aykırı toplanmış ve kaydedilmiş kişisel verileri içeren belgeler ele geçirilmiş, bu suçtan da TCK'nın 135, 136 ve 137. maddeleri gereğince soruşturma başlatılmıştır" denildi. Yasada kişisel veri "kişilerin siyasi, felsefi veya dini görüşlerine, ırki kökenlerine, hukuka aykırı olarak ahlaki eğilimlerine, cinsel yaşamlarına, sağlık durumlarına veya sendikal bağlantılarına ilişkin bilgilerin kaydedilmesi" olarak tanımlanıyor. Yasa, hukuka aykırı olarak kişisel verileri kaydedenlerin 6 aya kadar cezalandırılmasını, bunu yapanın yetki kullanan kamu görevlisi olması halinde de cezanın yarı oranında artırılmasını öngörüyor. Açıklamadaki bu ifade, Aşkın hakkında üniversitedeki bazı öğretim üyeleri ve görevlilerle ilgili gayri resmi "fişleme" yaptığı gerekçesiyle soruşturma başlatıldığı yorumlarına neden oldu. 

Yargıya müdahale 

Cumhuriyet Başsavcısı Kaçan, YÖK'ün Aşkın'ı destekleyen yazılı açıklamasına ilişkin soru üzerine son paragrafa dikkat çekti. Son paragrafta şu ifadeler yer aldı "Soruşturma kapsamına alınan olaylar hakkında açıklama ve yorum yapılırken daha dikkatli ve hassas davranılmasıyla kamuoyunun yanlış bilgilendirilmemesi gerektiği hususları saygıyla duyurulur." 

1000 eserden 231'i kayıtlı 

Savcılık, aramalarda 231 adet kayıtlı, yaklaşık 800 civarında kayıtsız yaklaşık 1000 adet kültür ve tabiat varlığına, tarihi esere rastlandığını ve bunlara mahkeme kararıyla el konulduğunu bildirdi. Yapılan ilk incelemelerde tarihi eserlerin eski Demir Çağı, eski Roma, Urartu, eski Ermeni, eski Selçuklu ve Osmanlı dönemlerine ait olduğunu tespit edildiği kaydedildi. 

Rektör Ev mühürlenip öyle inceleme yapılmalıydı 
3 bin yıllık cam kolye zarar gördü 

AYDIN HASAN Van 
Van Yüzüncü Yıl Üniversitesi Rektörü Prof. Dr. Yücel Aşkın, konutundaki tarihi eserlere el konulduğu sırada Urartu dönemine ait 3 bin yıllık renkli ve köşeli boncuklardan oluşan cam kolyenin zarar gördüğünü iddia etti. 
Aşkın, eserlerin taşınması sırasında üniversite yetkililerinin görevlilere, "Taşınırken zarar görecekler. Taşıma yerine ev mühürlenerek burada inceleme yapılabilir" uyarısında bulunduklarını aktardı. Ancak 231'i envantere kayıtlı çok sayıda eser, Van Adliyesi'ne götürülerek emanet deposuna alındı. 
Aşkın, "Taşırken 3 bin yıllık cam kolye parçalanmış ve zarar görmüş. Başka zarar gören eserler de olabilir. Ev mühürlenip öyle inceleme yapılmalıydı" dedi. 
Envantere kayıtlı ve el konulan eserler arasında Urartu dönemine ait altın iğne ve Roma dönemine ait küpelerle farklı dönemlere ait çok sayıda sikke bulunuyor. 

Muhalefet tepkisi 
DYP İl Başkanı Abdülkerim Kulaz, "Siyasi iktidarın Van'daki temsilcileri, il müdürleri gibi davranacak bir rektör istiyor. Rektör, duyduğum kadarıyla iyi ve başarılı. Siyasetçileri halk seçiyor, onu üniversite. Rektör, siyasi hedef seçilmiş durumda" diye konuştu. 


</TEXT>
</DOC>
