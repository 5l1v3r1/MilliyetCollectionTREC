<DOC>
<DOCNO> 373158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sontur05.html </URL>
<DATE> 2005/08/26/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Karadeniz açıklarında yanan gemiden sağ kurtuldular 
</HEADLINE>
<TEXT>

     Sochi-Trabzon seferini yaparken Karadeniz'de Trabzon'a 78 mil mesafede yanmaya başlayan Ufuk-1 adlı Ro-Ro gemisinin yolcu ve mürettebatı Trabzon'a getirildi. 
     Yolcu ve mürettebatı taşıyan Trapesus-2 adlı kometa saat 21.50 sıralarında Trabzon Limanı'na yanaştı. 
     Limanda yakınları tarafından karşılananlardan 52'sinin sağlık durumunun iyi olduğu öğrenilirken, göğsünde ağrı hisseden Kadir Kurban isimli şoför hastaneye sevk edildi. 
     Yolcu ve mürettebat bekleme salonuna alınırken, Kometa'da bulunan ve Sochi'ye gidecek olan diğer yolcular başka bir gemiye bindirildi. 
     Ufuk-1 adlı Ro-Ro gemisinin mürettebatının Kuzey Kore bandralı bir gemi tarafından kurtarıldığı açıklandı. 
     İnterfaks haber ajansı, Acil Durumlar Bakanlığı yetkilisine dayanarak verdiği haberde, Kuzey Kore gemisinin, Türk gemisinin mürettebatını aldığını ve onları Trabzon Limanı'na götürdüğünü kaydetti. 
     Acil Durumlar Bakanlığı Sözcüsü Sergey Vlasov, Rus makamlarının Türk gemisinden TSİ 16.15'te ''S.O.S. sinyali'' aldığını ve bölgeye bir kurtarma gemisi gönderdiğini açıklamıştı. 
     Vlasov, gemiden sinyal aldıklarında, geminin Rusya'nın Soçi kentinin 128 kilometre açığında Gürcistan karasularında bulunduğunu ve Türkiye'ye doğru gitmekte olduğunu da söylemişti. 
     Karadeniz'de yanan gemideki mürettebatı kurtarmak için Deniz Arama Kurtarma Koordinasyon Merkezi’ne ait iki adet bot ile Genelkurmay Başkanlığı'na ait bir helikopter de bölgeye gönderilmişti. 
     
</TEXT>
</DOC>
