<DOC>
<DOCNO> 372254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sontur11.html </URL>
<DATE> 2005/08/23/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İstanbul'da 160 yeni okul eğitime başlıyor 
</HEADLINE>
<TEXT>

     İstanbul'da 2005-2006 eğitim ve öğretim yılında hayırseverlerin de katkılarıyla 160 yeni okul açılacak. 
     İl Milli Eğitim Müdürü Ömer Balıbey, önümüzdeki eğitim döneminde yaklaşık 250 bin öğrencinin ilköğretim birinci sınıfa kayıt yaptırmasının beklendiğini belirterek, 150 bin orta öğretim ve 60 bin de okul öncesi olmak üzere yaklaşık 460 bin kayıt gerçekleşeceğini söyledi. 
     Balıbey, ''İstanbul'da 12 Eylül'de 2 milyon 200 bin öğrenci ve 75 bin öğretmenimiz ders başı yapacak'' dedi. 
     Kentteki öğrenci sayısının her yıl Anadolu'daki bir ilçe nüfusu kadar arttığına işaret eden Balıbey, bu öğrencilerin derslik ihtiyaçlarının karşılanması için hummalı bir çalışmanın sürdüğünü anlattı. 
     Balıbey, Eylül ayında 40'ı hayırseverlerin katkısıyla yaptırılan 100 okulun İstanbul'un eğitim ve öğretimine katılacağını dile getirerek, ''İstanbul, 60'ı 15 Aralık'ta olmak üzere 160 yeni okula kavuşuyor'' diye konuştu. 
     İstanbul'da Eylül ayında toplam 42 bin dersliğe ulaşılacağını ifade eden Balıbey, böylece her sınıfta ortalama 45 öğrenci olacağını ve bu sayıyı daha da aşağılara çekmeyi hedeflediklerini bildirdi. 
     Balıbey, İstanbul'da deprem incelemesi sonucunda yıkılan 54 okuldan Beyazıt İlköğretim, Şair Nedim, Beykoz 60. Yıl, İTO Kadınlar Çeşmesi, Bakırköy İlköğretim ve Eczacıbaşı İlköğretim okulları dışındakilerin yeni eğitim ve öğretim yılında hizmet vereceğini kaydetti. Ömer Balıbey, diğer okulların yapımlarının da en kısa zamanda tamamlanacağını belirtti. 
     İstanbul'a 100 okulun daha yapımının planlandığını anlatan Balıbey, bu okullar da bittiği zaman eksik olduğu ifade edilen 15 bin dersliğin yarısının tamamlanmış olacağını söyledi. 
     
     'BİLGİSAYAR SINIFI OLMAYAN OKUL KALMAYACAK' 
     Ömer Balıbey, İstanbul'daki okulların bilgisayarlı eğitime geçmesi konusunda yapılan çalışmalara da değinerek, kentteki tüm okullara ADSL sistemi bağlandığını ifade etti. Balıbey, ''2005 yılı sonunda İstanbul'da bilgisayar sınıfı olmayan tek bir okul kalmayacak'' dedi. 
     Açılmalarına kısa bir süre kalan okullarda boya, badana ve tadilatların hızla devam ettiğini kaydeden Balıbey, özellikle ilçe belediyelerinin bu işleri üstlendiklerini ve okulları onararak boyattırdıklarını bildirdi. 
     İstanbul İl Milli Eğitim Müdürü Balıbey, bu yıl depreme dayanıklı 50 bin sıranın da okullara dağıtıldığını sözlerine ekledi. 
     
</TEXT>
</DOC>
