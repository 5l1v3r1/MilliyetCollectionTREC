<DOC>
<DOCNO> 382456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/spor/axspo06.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kader günü 
</HEADLINE>
<TEXT>


Şike ve bahis skandalı, PFDK tarafından "menfaat sağlamak" olarak görüldü. Buna göre, Gökdeniz'in cezası 6 ile 9 ay arasında olacak, Alişen indirimden yararlanacak 

CEMAL ERSEN 


Futbol Federasyonu, Akçaabat Sebatspor - Kayserispor maçıyla ortaya çıkan şike ve bahis skandalına sonunda isim buldu Olaya adı karışan futbolculara verilecek ve bugün açıklanacak cezaların gerekçesi, "bahis oynamak ve oynatmak" değil, "menfaat sağlamak" oldu. 
"Bahis amacıyla maçı speküle etmek" suçu işledikleri ileri sürülen Gökdeniz Karadeniz, Alişen Kandil, Ogün Temizkanoğlu ve Metin Aktaş gibi soruşturmada adı geçen futbolculara ve diğer şahıslara Disiplin Talimatı'nın, "Sair hallerde menfaat" başlıklı 36. maddesine göre ceza verileceği, aynı talimatta yer alan "Bahis" başlıklı 37. maddenin soruşturmaya konu olmadığı ortaya çıktı. "Bahis" maddesi uygulansaydı, cezada alt sınır 3 ay olacak, indirimle birlikte bu süre 45 güne inebilecekti. 
Olayın başrol oyuncuları arasında yer alan ve 8 Eylül'de bahis oynadığını itiraf eden Trabzonsporlu Gökdeniz Karadeniz'in cezasının 6 ay ile 9 ay arasında değişebileceği, altı aydan fazla bir ceza çıkması durumunda milli futbolcunun bu sezonu kapatacağı bildirildi. İtirafta bulunan ve ceza indiriminden yararlanacak diğer isim olan Alişen Kandil'e verilecek cezanın Gökdeniz'den az olacağı, Kayserispor kalecisi Metin Aktaş'a ise 1 yıldan az ceza çıkmasının söz konusu olmadığı ifade edildi. Gökdeniz'in cezası, tedbir konulan 9 Eylül 2005, diğer oyuncuların ise 17 Ağustos tarihinden başlayacak. 

Para cezası var 
Yaklaşık 1.5 aydır soruşturmasını sürdüren Profesyonel Futbol Disiplin Kurulu'nun suçlu bulduğu futbolculara para cezası da vermesinin gündemde olduğu bildirildi. Eski talimata göre bu rakam 500 milyar lira olarak işaret edilirken, yeni talimatta miktar belirtilmediği, inisiyatifin PFDK'da olduğu vurgulandı. Şike Tahkik Kurulu raporlarında adı geçen Bayram Toysal ve Serdal Boyraz'ın dışında Orhan Kaynak'ın da yapılan inceleme sonunda olaylarla ilgisi bulunmadığı yolunda bir kanaat oluştuğu ve ceza almayacağı öğrenildi. Futbolcuların, açıklanacak cezalar için bireysel olarak veya kulüp düzeyinde Tahkim Kurulu'na itiraz hakkı bulunacak. 

36. madde ne diyor 

Bir futbol müsabakasının neticesinden faydalanması mümkün olan kuruluş ve kişilerden maddi menfaat suretiyle müsabakaya katılan, bu suretle müsabakaya katılanlara maddi menfaat vaadinde bulunan veya temin veya ita eden kişi veya kuruluşlar, 6 aydan 2 yıla kadar müsabakalardan men veya hak mahrumiyeti cezasıyla cezalandırılır. Sorumluluğu bulunan kişi veya kuruluşlara ayrıca para cezası verilir. 


</TEXT>
</DOC>
