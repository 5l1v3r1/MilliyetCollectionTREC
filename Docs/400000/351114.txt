<DOC>
<DOCNO> 351114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sontur32.html </URL>
<DATE> 2005/06/11/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
İtfaiye aracı alevlerin arasında kaldı 
</HEADLINE>
<TEXT>

     Adana’da, itfaiye aracı anız yangınına müdahale ederken alevlerin ortasında kaldı. Araçtaki yangın, diğer itfaiye ekiplerinin müdahalesiyle söndürüldü. 
     Emniyet Müdürlüğü’nden alınan bilgiye göre, Büyükşehir Belediyesi’ne ait itfaiye araçları, ihbar üzerine Yeşiloba Mahallesi’ndeki anız yangınına gitti. 
     İtfaiye araçlarından biri, yangına müdahale sırasında alevlerin ortasında kaldı. Aracın yanmaya başlaması üzerine sürücü araçtan atlayarak olay yerinden uzaklaştı. Araçtaki yangın, diğer itfaiye ekiplerinin müdahalesiyle söndürüldü. 
     Yetkililer, itfaiye aracında maddi hasar meydana geldiğini, anız yangınının ise büyümeden söndürüldüğünü kaydettiler. 
     
</TEXT>
</DOC>
