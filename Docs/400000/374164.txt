<DOC>
<DOCNO> 374164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sontur10.html </URL>
<DATE> 2005/08/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Merdiven istemeye giden karısını kıskandı, döverek hastanelik etti 
</HEADLINE>
<TEXT>

     Halife YALÇINKAYA DHA 

      SİVAS’ta 86 yaşındaki Kaya Uzun, komşularından kıskandığı 46 yaşındaki eşi Emine Uzun’u bastonla döverek hastanelik etti. Sol kolu kırılan, başından yaralanan Emine Uzun, eşinden şikayetçi oldu. 
     Fazıl Kısakürek Mahallesi'nde oturan işçi emeklisi Kaya Uzun, iddiaya göre, eşinin komşularından merdiven istemeye gitmesine tepki gösterdi. Eşini kıskandığı için, zaman zaman bu tür tepkiler gösterdiği ileri sürülen Kaya Uzun, kapının önünde oturan Emine Uzun'a bastonla rastgele vurmaya başladı. Kolu kırılan, başından ve vücudunun çeşitli yerlerinden yaralanan Emine Uzun, komşuları tarafından hastaneye kaldırıldı. Tedavi altına alınan Emine Uzun, kendisini döven eşinden şikayetçi oldu. 
     Gözaltına alınan Kaya Uzun, savcılıkça tutuksuz yargılanmak üzere serbest bırakıldı. 
     
</TEXT>
</DOC>
