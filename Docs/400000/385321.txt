<DOC>
<DOCNO> 385321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sontur17.html </URL>
<DATE> 2005/10/09/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Banvit Kuş gribinin etten bulaşması mümkün değil 
</HEADLINE>
<TEXT>

     Banvit Genel Müdürü Ömer Görener, Kuş Gribi’nin et ürünlerinden bulaşmasının mümkün olmadığını idia etti. Görener, Kuş Gribi’nin, insanlara yedikleri kanatlı etinden bulaşması gibi bir durumun henüz dünyada tespit edilemediğini savundu. 
     Banvit Genel Müdürü Ömer Görener, yaptığı yazılı açıklamada, Kuş Gribi’nin insandan insana bulaşması gibi bir durumun henüz dünyada tespit edilmediğini ileri sürdü. Kuş Gribi virüsünün yoğun bulunduğu ortamlarda insanların olması durumunda insanlara geçebileceğini savunan Görener, bu gribe karşı gerek koruyucu gerekse tedavi için Tamiflu ve Relenza ilaçlarının bulunduğunu ve bu ilaçların Türkiye’de satıldığını belirtti. 
     
     KANATLI ETTEN BULAŞMASI İMKANSIZ 
     Görener, Kuş Gribi virüsünün diğer virüsler gibi normal pişirme koşulları altında yok olduğunu kaydederek, bu gribin kanatlı etinden bulaşmasının imkansız olduğuna dikkat çekti. 
     Kuş Gribi’nin bir kanatlı sürüsünden diğerine ancak enfekte hayvanların dışkıları yolu ile bulaşabileceğini ifade eden Görener, gribin insandan insana bulaşmasının ancak virüsün değişime uğraması, mutasyon geçirmesiyle olabileceğini savundu. "Böyle bir mutasyonun başta domuz olmak üzere birçok hayvanın serbest olarak arka bahçede barındırıldığı ve virüsün çok yoğun olduğu ortamda başlayacağı düşünülmektedir" diyen Görener, buna en uygun ortamın bu hastalıkla yaklaşık 8 yıldır yaşayan bazı Uzak Doğu ülkeleri olduğunu bildirdi. 
     
     SERBEST DOLAŞAN KANATLILARIN İMHASINDA TAZMİNAT ENGELİ 
     Görener, Manyas gölünde bir çifçinin 2 bini aşkın hindisinin öldüğüne değindiği açıklamasında şu bilgilere yer verdi 
     "Ölen serbest hindiler gereğine uygun olarak imha edilmiş ve gömülmüşlerdir. Ölüm sebebi Tarım Bakanlığı yetkilileri tarafından Kuş Gribi olarak tespit edilmiştir. 
     Virüs tipi daha tam tespit edilememiş olmakla beraber patojenitesi H5’tir, virüsün H5N1 olma ihtimali kuvvetle muhtemeldir. Virüsün tam tespiti önümüzdeki hafta içerisinde belli olacak. Virüsün salma hindilere yakın zamanda çevrede konaklayan göçmen bıldırcınlardan bulaştığı düşünülmektedir. 
     Ölümlerin oluştuğu 3 kilometre çapında tüm hayvan hareketleri durdurulmuştur. 3 kilometreyi takip eden 7 kilometre çapında ise sınırlı hayvan hareketlerine yetkililerin tespitleri ile müsaade edilmektedir. İlk 3 kilometre çapındaki tüm serbest dolaşan köy kanatlıları imha edilecektir. Takip eden 7 kilometre içerisindeki serbest dolaşan kanatlıların da imha edilmesi gerekir. Ancak, bu konuda henüz net bir karar alınmamıştır. Çünkü bu kanatlılar için tazminat ödenmesi gerekir." 

ANKA 
     
</TEXT>
</DOC>
