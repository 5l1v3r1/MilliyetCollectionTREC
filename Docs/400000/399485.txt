<DOC>
<DOCNO> 399485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/guncel/gun10.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Asfaltta yatan erler şehit oldu 
</HEADLINE>
<TEXT>


Kayseri'deki Hava Ulaştırma Ana Üs Komutanlığı'nda asfalta yatan iki er, devriye aracının altında ezildi 

KAYSERİ AA 

Kayseri'de konuşlanan 12. Hava Ulaştırma Ana Üs Komutanlığı'nda meydana gelen trafik kazasında iki er şehit oldu. Erlerin, asfaltta yattıkları sırada, üzerlerinden devriye aracının geçmesi sonucu yaşamlarını yitirdiği belirlendi. 
Komutanlık çevre emniyet yolunda önceki gece seyreden askeri bir araç devriye gezerken erler Davut Algaç 20 ve İsmail Bakırcı'ya 20 çarptı. Ağır yaralanan erler, kaldırıldıkları Erciyes Üniversitesi Gevher Nesibe Hastanesi'nde yapılan müdahaleye rağmen kurtarılamadı. 

'Kaza, çarparak olmamış' 
Hava Kuvvetleri Komutanlığı Değerlendirme ve Denetleme Başkanı Korg. Hasan Aksay, olayla ilgili soruşturmayı yürütmek için Ankara'dan Kayseri'ye gitti. Soruşturmayı yürüten nöbetçi Cumhuriyet Savcısı Kenan Karabeyeser, 2 erin cesetlerine uygulanan otopsinin ardından yaptığı açıklamada şunları söyledi 
"Trafik kazası çarpma şeklinde olmamış. Askerler asfaltta yatarken üzerlerinden devriye aracı geçmiş. Olay sırasında ışık donanımını kapalı tuttuğu anlaşılan askeri araç, asfalt yolda yatan erlerin birisinin göğüs bölgesinden, diğerinin ise kafasını ezerek geçmiş." 
Öte yandan iki erin neden asfaltta yattığı merak uyandırdı. 



</TEXT>
</DOC>
