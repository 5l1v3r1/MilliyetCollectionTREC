<DOC>
<DOCNO> 393832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonspo18.html </URL>
<DATE> 2005/11/10/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Aziz Yıldırım Tuncay satılık değildir 
</HEADLINE>
<TEXT>

     Fenerbahçe Kulübü Başkanı Aziz Yıldırım, futbolcuları Tuncay Şanlı'nın, sarı-lacivertli takımda ileriki dönemde de önemli görevler üstleneceğini belirterek, ''Tuncay satılık değildir'' dedi. 
     Yıldırım, internetteki bir sitede Fenerbahçe ile ilgili yer alan haberler üzerine, kulübün resmi internet sitesinde açıklamalar yaptı. Tuncay'ın satılmasının yönetim kurulunun gündeminde olmadığını, teknik kadrodan da böyle bir görüş gelmediğini ifade eden Yıldırım, şunları kaydetti 
     ''Tuncay satılık değildir. Genç oyuncumuzun bugüne kadar profesyonel takımımız ve milli takımda gösterdiği performans ve başarılarının yanı sıra, önümüzdeki dönem takımımızda çok daha önemli görevler yüklenecektir. Vestel Manisaspor maçında 100. maçına çıkacak Tuncay'ın satılması konusu yönetim kurulumuzun gündeminde değildir. Bu konuda ne teknik kadrodan ne de yönetim kurulundan herhangi bir görüş gelmemiştir.'' Açıklamasında, takımdaki Brezilyalı oyuncuların her fırsatta Türkiye'de ve Fenerbahçe'de mutlu olduklarını ifade ettiğini vurgulayan başkan Yıldırım, ''Bu oyuncularımızın mutsuz olduğu ve takım arayışları içinde olduğu haberler de gerçeklerle bağdaşmamaktadır. Bu oyuncularımızın da sözleşme süreleri geldiğinde yönetim kurulumuz gerekli çalışmayı yapacaktır'' şeklinde konuştu. 
     Teknik Direktör Christoph Daum ile sezon başında yaptıkları toplantıda sezon için stratejileri belirlediklerini ve bu doğrultuda takıma alınması gerekli oyuncularla ilgili çalışmaların yapıldığını kaydeden Yıldırım, Alman çalıştırıcının yönetim kuruluna yeni bir transfer raporu vermediğini belirtti. 
     
</TEXT>
</DOC>
