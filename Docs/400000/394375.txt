<DOC>
<DOCNO> 394375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sonspo08.html </URL>
<DATE> 2005/11/12/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Jazz'da Mehmet Okur şov devam ediyor... 
</HEADLINE>
<TEXT>

     ABD Profesyonel Basketbol Ligi'ne NBA TSİ bu sabaha karşı yapılan 10 maçla devam edildi. 
     Bu sezon lige çok iyi bir başlangıç yapan ve milli basketçi Mehmet Okur'un muhteşem performansıyla 6 maçta 4 galibiyet alan Utah Jazz, deplasmanda Toronto Raptors'u 99-84 yendi. 
     Toronto'da oynanan ve yaklaşık 16 bin taraftarın izlediği mücadelede Mehmet Okur, rakip potaya attığı 29 sayı ve aldığı 12 ribauntla ''double-double'' yaparak maçın en skorer oyuncusu olmayı başardı. 
     Karşılaşmada 36 dakika forma giyen ve 2 sayılık atışlarda 12'de 7 isabet yakalayan Okur, 3 sayılık atışlarda 4'te 2, serbest atışlarda da 11'de 9 isabet bularak takımını sırtladı. Jazz'da maça yedek başlayan Deron Williams ve Andre Owens rakip potaya 15'er sayı göndererek skora katkı sağlarken, 41 dakika sahada kalan Andrei Kirilenko'nun geceyi sadece 9 sayıyla kapatması dikkat çekti. 
     Ev sahibi takımda ise Chris Bosh attığı 19 sayı ve aldığı 10 ribauntla Okur'a cevap vermeye çalıştıysa da takım arkadaşlarından yeterli desteği alamadı. 
     Raptors'ta Matt Bonner 15, Jalen Rose ise 13 atarak skora katkı sağladı ancak yenilgiyi engelleyemedi. 
     
     IVERSON YİNE İŞ BAŞINDA 

     Gecenin bir diğer maçında Philadelphia 76'ers, konuk ettiği Los Angeles Lakers'ı 85-81 yendi. 
     Doğu Konferansı Atlantik Grubu'nda yer alan Philadelphia 76'ers, 20 binden fazla taraftarının desteğini arkasına aldığı maçta Lakers'ı ünlü yıldızı Allen Iverson'un 34 sayılık performansıyla geçmeyi bildi. 
     Iverson 45 dakika forma giydiği mücadelede attığı 34 sayının yanı sıra aldığı 4 ribaunt ve yaptığı 6 asistle takımına galibiyeti getirirken, Kyle Korver 14 sayıyla, John Salmons ise 12 sayıyla galibiyete destek sağlayan oyunculardandı. 
     Lakers'ta 40 dakika sahada kalan Kobe Bryant fazla bir varlık gösteremezken, 17 sayı, 9 ribaunt ve 7 asistle maçı tamamladı. Lakers'ın en skorer oyuncusu ise 20 sayı ve 9 ribanutluk performans sergileyen Chris Mihm oldu. 
     Ligde yapılan ve San Antonio Spurs'un Boston Celtics'i 103-82 yendiği maçta ünlü oyuncu Tim Duncan, 29 sayı ve 12 ribauntla ''double-double'' yaparken, Fransız oyun kurucu Tony Parker 23 sayı attı. Celtics'te Paul Pierce 20 sayıyla takımının en skorer ismi oldu. 
     
     Ligde diğer maçlarda alınan sonuçlar şöyle 

     Indiana Pacers-New Jersey Nets 102-90. 
     Washington Wizards-Seattle Supersonics 137-96. 
     Dallas Mavericks-Charlotte Bobcats 98-88. 
     Cleveland Cavaliers-Memphis Grizlies 89-70. 
     Golden State Warriors-New York Knicks 86-84. 
     Detroit Pistons-Portland Trail Blazers 84-81. 
     Sacramento Kings-Denver Nuggets 101-85. 
     
</TEXT>
</DOC>
