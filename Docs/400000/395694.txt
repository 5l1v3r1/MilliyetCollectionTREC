<DOC>
<DOCNO> 395694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sondun03.html </URL>
<DATE> 2005/11/17/ </DATE>
<TIME> 06.35 </TIME>
<AUTHOR>  </AUTHOR>
<HEADLINE>
ABD'li yetkililere göre El Kaide nakit sıkıntısı içinde 
</HEADLINE>
<TEXT>

     ABD'li yetkililere göre El Kaide terör örgütü nakit sıkıntısı içinde. 
     ABD gizli servisleri tarafından ele geçirildiği iddia edilen, El Kaide örgütünün üst düzey yetkilisi Ayman Zevahiri'nin El Kaide'nin Irak'taki en üst düzey yetkilisi Ebu Musab El Zerkavi'ye göndermek için yazdığı mektubun, örgütün mali problemler içinde oluduğunu gösterdiği ileri sürüldü. 
     ABD Hazine Bakanlığı, terörizm ve mali istihbarattan sorumlu bakan yardımcısı Stuart Levey ele geçirilen mektuptaki bir pasajda, Zevahari'nin Zerkavi'ye, ''Parasız kaldım. Bana para gönder. Hiç param yok'' ifadelerinin yer aldığını belirtti. 
     Levey, ''Heritage Foundation'' adlı stratejik araştırma kuruluşunda yaptığı konuşmada ''Ben bardağın yarısı dolu diyenlerdenim. Bu yüzden işe iyi tarafından bakıyorum Zevahiri'nin parası tükenmiş. Bardağın yarısı boş diyenler ise 'Zevahiri, Zerkavi'nin o kadar çok parası olduğunu düşünüyor ki bir kısmını ondan almak istiyor' diyeceklerdir'' diye konuştu. 
     Konu hakkında ayrıntılı bilgi veremeyeceğini belirten Levey, mayıs ayında El Kaide ve Hamasın para toplama, para transferi ve fon biriktirmede güçlüklerle karşılaştığının belirlendiğine işaret etti. 
     Levey ''El Kaide ve Hamas üzerinde, mali baskı altında tutmak ve yardım sağlayanların onlara para vermesini ve paralarını bu yöne kaydırmalarını caydırma gibi konularda gerçek bir etki sağladığımızı görüyoruz'' dedi. 
     ABD'li istihbarat yetkilileri Zevahiri'den Zerkavi'ye yazıldığı öne sürülen bir mektubu geçen ay basına açıklamışlar, ancak mektubun varlığı El Kaide örgütünün Irak kanadınca uydurma olarak nitelenerek reddedilmişti. 
     Zevahiri'nin Zerkavi'ye yazdığı iddia edilen mektupta, ''Yeni mali destek kanallarının açıldığı şu sıralarda bir ödeme yapmamız gerekiyor. Bu yüzden eğer bize yaklaşık 100 bin dolar gönderirsen sana müteşekkir oluruz'' ifadeleri yer alıyordu. 
     
</TEXT>
</DOC>
