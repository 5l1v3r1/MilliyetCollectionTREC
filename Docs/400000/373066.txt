<DOC>
<DOCNO> 373066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/soneko05.html </URL>
<DATE> 2005/08/26/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Temmuz'da dış ticaret açığı sürpriz yapacak... 
</HEADLINE>
<TEXT>

     Uzmanların 4 milyar dolar civarında beklediği temmuz ayı dış ticaret açığının 3 milyar dolar civarında kaldığı belirlendi. 
     Gümrük Müsteşarlığı, temmuz ayına ilişkin geçici dış ticaret gelişmelerini aşağı ve yukarı doğru yüzde 7’lik hata payı olabileceği uyarısıyla açıkladı. Buna göre temmuzda ihracat geçen yılın aynı ayına göre yüzde 11.79 oranında azalarak 5 milyar dolarda kalırken, ithalat ise yüzde 7.8’lik düşüşle 7.9 milyar dolara geriledi. Böylece geçen 
     yıla göre dış ticaret açığı değişmedi ve 2.9 milyar dolarda kaldı. Müsteşarlığın verilerine göre geçen yıl temmuzda Türkiye’nin ihracatı 5.6 milyar, ithalatı ise 8.5 milyar dolar olarak gerçekleşmiş ve 2.9 milyar dolarlık dış ticaret açığı verilmişti. 
     
     BEKLENTİLER 4 MİLYAR DOLAR 
     Çeşitli beklenti anketlerinin sonuçlarına göre ise piyasalar temmuz ayı için 5.5 milyar dolarlık ihracata karşılık 9.5 milyar dolarlık da ithalat gerçekleştiğini ve 4 milyar dolar civarında dış ticaret açığı verildiği tahminleri yapılıyor ve bu nedenle de temmuzda da yüksek bir cari işlemler açığı bekleniyor. Eğer dış ticaret açığı Gümrük Müsteşarlığının geçici verilerinde olduğu gibi 3 milyar dolar olarak gerçekleşirse temmuz cari işlemler açığı da tahminlerin altında kalacak. 
     Gümrük Müsteşarlığının ihracat ve ithalat beyannamelerinden oluşturduğu geçici veriler özellikle ithalatta önceki aylara göre önemli bir azalma yaşandığına işaret ediyor. Maliye Bakanlığı’nın daha önce açıkladığı ithalden alınan KDV verileri de temmuz ithalatının önceki aylara göre nispeten daha düşük düzeyde kaldığının işaretlerini veriyordu. Mayısta 1 milyar 548 milyon, haziranda ise 1 milyar 573 milyon YTL olan ithalattan alınan KDV temmuzda 1 milyar 395 milyon YTL’ye kadar gerilemişti. 
     
     DİE VE GÜMRÜK ARASINDA FARK 
     DİE temmuz ayı dış ticaret gelişmelerini 31 Ağustos günü açıklayacak. Haziran ayı için Gümrük Müsteşarlığının açıkladığı geçici verilerle DİE’nin daha sonra açıkladığı veriler arasında ihracatta sadece 14 milyon dolarlık, ithalat rakamları arasında ise 150 milyon dolarlık fark oluşmuştu. Dış ticaret açığında ise 100 milyon doların üzerinde bir fark ortaya çıkmıştı. 
     Gümrük Müsteşarlığı haziran ayı ihracatını 5 milyar 806 milyon dolar, ithalatını 10 milyar dolar, DİE ise ihracatı 5 milyar 792 milyon dolar, ithalatı ise 9 milyar 848 dolar olarak açıklamıştı. 
     Gümrük Müsteşarlığı’nın temmuz ayı için açıkladığı 5 milyar dolarlık ihracat rakamının TİM’in açıkladığı 5.7 milyar doların oldukça altında kalması dikkat çekiyor. 
     
     OCAK-TEMMUZ DÖNEMİ 
     Gümrük Müsteşarlığının verilerine göre bu yılın ocak- temmuz dönemindeki toplam ihracat ise yüzde 15.5 oranında artarak 39.8 milyar dolara, ithalat da yüzde 16.7 artarak 63 milyar 761 milyon dolara yükseldi. Bu nedenle de yedi aylık dış ticaret açığı yüzde 18.8’lik büyümeyle 23.9 milyar dolar oldu. 2004 yılının aynı döneminde Gümrük verilerine göre ihracat 34.5 milyar, ithalat ise 54.6 milyar dolar olarak gerçekleşmiş ve 60.1 milyar dolarlık dış ticaret açığı verilmişti. 
     
</TEXT>
</DOC>
