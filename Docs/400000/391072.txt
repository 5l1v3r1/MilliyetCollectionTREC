<DOC>
<DOCNO> 391072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/soneko15.html </URL>
<DATE> 2005/10/31/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Karayolları'ndan sürücülere bayram uyarısı Aceleci olmayın 
</HEADLINE>
<TEXT>

     Karayolları Genel Müdürlüğü, Ramazan Bayramı tatili öncesinde sürücüleri, ''aceleci ve telaşlı davranmamaları'' konusunda uyardı. 
     Kurumdan yapılan açıklamada, sürücülerin rahat ve güvenli yolculuk için şu noktalara dikkat etmesi istendi 
     ''-Gerek asfalt sathi kaplama yapımı gerekse yol yapım, bakım ve onarımının yapıldığı kesimlerdeki uyarı levhalarına, işaret ve işaretçilerine uyun. 
     -İşaretlenmiş hızda gidilmesi gereken yeni yapılmış asfalt sathi kaplama üzerinde sürat yapmayın. 
     -Tatile gidiş ve dönüş günlerinde sürücülerin aynı gün ve saatte yola çıkmaları belli güzergahlarda yol kapasitesinin üzerinde trafik yoğunluğu oluşturacağından, seyahatlerinizi gün içinde uygun saatlere yayarak, aceleci ve telaşlı davranışlardan kaçının. 
     -Herhangi bir nedenle trafiğin durması halinde, bulunduğunuz şeritte kalın, karşı yöne ait şeridi ihlal etmeyin. 
     -Hava, yol durumu ile aracınızı ve psikolojinizi dikkate alarak seyahat edin. 
     -Yaklaşan kış mevsimini göz önünde bulundurarak araçlarınızın kış bakımlarını yaptırın. Özellikle lastik, akü, cam sileceği, zincir, takoz, çekme halatı gibi araçlarda bulundurulması gerekli teçhizatı kontrol edin.'' Ağır taşıt sürücülerinin de Bolu Dağı gibi kritik kesimlerde devamlı sol şeridi ihlal etmemeleri istenen açıklamada, sürücülerin, yola çıkmadan önce Yol Danışma Birimi'nden 0 312 415 88 00 - 0 312 415 47 12 , Genel Müdürlüğün internet sitesinden www.kgm.gov.tr ve ücretsiz Alo 159 telefon hattından bilgi alınabileceği belirtildi. 
     
     ''ÖNLEMLER ALINDI'' 
     Açıklamada, Karayolları Genel Müdürlüğü'nün otoyollar ile devlet ve il yollarında gerekli önlemleri aldığı kaydedildi. 
     Açıklamaya göre, yapım, bakım ve onarım çalışmaları nedeniyle fiziki standartları düşen yol kesimlerindeki işaretlemeler gözden geçirildi. 
     Tatil süresince özellikle tatil beldelerine giden güzergahlarda ek önemlere başvuruldu. Yapım, bakım ve onarım gibi nedenlerle şerit sayısında eksilme bulunan otoyollarda şeritlerin mümkün olduğunca trafiğe açılması sağlandı. Trafiğin yoğun olduğu otoyollar ve gişelerde tam kapasite ile hizmet vermek amacıyla personel takviyesi yapıldı. 
     
</TEXT>
</DOC>
