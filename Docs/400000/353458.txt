<DOC>
<DOCNO> 353458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/soneko04.html </URL>
<DATE> 2005/06/19/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Tüzmen 'Asya ülkelerine ihracat yapamayız' psikolojisinden kurtulmalıyız 
</HEADLINE>
<TEXT>

     Devlet Bakanı Kürşad Tüzmen, Türk ihracatçılarının ''Asya ülkelerine ihracat yapamayız'' psikolojisinden kurtulması gerektiğini vurgularken, ''Asya ülkelerinin iyi bir ithalatçı olduğunu unutmayalım'' dedi. 
     Tüzmen, 40 kişilik işadamı heyeti ile Avustralya'ya yaptığı gezinin sonuçlarının A.A muhabirine değerlendirirken, Türkiye'nin Asya-Pasifik ülkelerine gerçekleştirdiği ihracatın diğer ülkelere göre daha az olduğunu kaydetti. Tüzmen, şunları söyledi 
     ''Asya'ya yaptığımız ihracat diğer bölgelere yaptığımız ihracattan az. Neden az Çünkü, Asya ülkelerine ihracat yapamayız, buralarda rekabet edemeyiz gibi düşünceler var. Bunlar çok yanlış. İhracatçılarımızın Asya ülkelerine ihracat yapamayız psikolojisinden kurtulması lazım. Bunu başarırsak birçok sorunu çözmüş oluruz. Bizim Asya ülkelerine ihracat yapılabileceğini göstermemiz lazım.'' Bakan Tüzmen, Asya ülkelerinde sayıları yüz milyonlara varan yüksek gelir seviyesinde tüketici olduğunu da kaydederek, şöyle devam etti 
     ''Çin başta olmak üzere, diğer Asya ülkeleri de bizim önemli pazarımız. Bu pazarlarda çalışmamız lazım. Şimdi bunu yapacağız. Avustralya'ya yaptığımız ticaret heyeti bizim Asya-Pasifik stratejimizin bir parçası. Bu bölge biraz ihmal edilmişti. Göreceksiniz önümüzdeki dönemde bu bölgeye olan ihracatımız artacak. Düşünün Avustralya'ya ilk kez bir ticaret heyetimiz geldi. Burada 150 bin civarında Türk vatandaşı yaşamaktadır. Bizim Avrupa ülkelerine ihracatımızın artmasında orada yaşayan soydaşlarımızın büyük payı vardır. Bölgede yaşayan Türkler, Türkiye ile ticaretin artmasında önemli köprü görevi yapacaklardır. Bundan sonra ilişkilerimiz daha da artacak.'' Asya-Pasifik ülkelerinin iyi bir ithalatçı olduğunun unutulmaması gerektiğine dikkati çeken Bakan Tüzmen, Dünya Ticaret Örgütü verilerine bakıldığında Asya-Pasifik ülkelerinin ne kadar büyük bir ithalatçı olduklarının görüleceğini belirtti. Tüzmen, ihracatçıların Asya-Pasifik ülkeleri pazarlarını incelemelerini ve mutlaka yerinde görmelerini de istedi. 
     
     TÜZMEN, DÜNYANIN EN BÜYÜK AKVARYUMUNA DALDI 
     Bakan Tüzmen, Melborne'de içinde köpek balıklarının bulunduğu dünyanın en büyük akvaryumuna daldı. 
     Köpekbalıkları ile beraber 45 dakika yüzen Tüzmen, A.A muhabirinin ''Asya ülkelerine de köpekbalıklarına meydan okuduğunuz gibi, meydan mı okuyorsunuz '' sorusu üzerine, ''Köpekbalıkları ile beraber yüzdüğümüz gibi Asya ülkeleriyle de beraberce çalışacağız. İhracatımızı arttıracağız'' dedi. 
     
</TEXT>
</DOC>
