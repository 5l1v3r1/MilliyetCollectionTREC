<DOC>
<DOCNO> 363278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/spor/spo05.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftar tahrik ediliyor 
</HEADLINE>
<TEXT>


Emniyet'in şiddet olayları için hazırlattığı raporda medyaya da eleştiriler geldi. Televizyon yayınlarının ve gazete manşetlerinin kışkırtıcı nitelik taşıdığının altı çizildi 

FUTBOL MAFYAYA TESLİM - 4 

TOLGA ŞARDAN 


Türkiye'de spor karşılaşmalarında yaşanan şiddet olaylarını incelemek amacıyla üç polis başmüfettişinden oluşan heyetin hazırladığı raporda, medya da yaptığı yayınlardan dolayı eleştirildi. Polis başmüfettişleri, televizyon yayınlarının sadece reyting almayı hedeflediğine, yazılı basının ise başlıklarla taraftarları tahrik ettiğine dikkat çekti. 
Raporda Türkiye'deki spor medyasının yayınlarını haber başlıklarıyla değerlendiren müfettişler şu görüşlere yer verdi 

Türk'ün gücünü gösterin 
Televizyon programlarında spor haberlerinin veriliş şekli dahi şiddet hareketlerini önleyici olmaktan uzaktır.Spor haberlerinin veriliş şekli, özellikle manşetler, kışkırtıcı öğeler ve tahriklerle doludur. Yabancı ülkelerle yapılacak maçlardan önce "Eleyeceksiniz, çünkü Türksünüz", "Haydi Türk'ün gücünü gösterin", "Avrupa Avrupa duy sesimizi", "İşte bu Türk'ün ayak sesleri", "Hey Avrupa kalk ayağa Türkler geliyor" gibi başlıklarla milliyetçilik duyguları körüklenmekte ve seyirciler olay çıkarmaya hazır hale getirilmektedir.Futbolla magazin programları birleştirilerek "Televole", "Süper Televole", "Süper Frikik", "Bi Daha", "Futbol Mahkemesi" gibi yeni bir söylem ve dil geliştiren programlarda, adet yerini bulsun kabilinden sporda kardeşlikten bahsedilmekle birlikte, daha çok reyting almak için taraftarları tahrik edecek yayınlar sürdürülmektedir. 
Girin, vurun, gelin 
Spor basını içinde, "Türkiye'de stadlara giden seyircinin vahşiliği, spor sayfalarının vahşiliğinden kaynaklanmaktadır" diye özeleştiri yapanlar da bulunmaktadır."Vur Cim - Bom, dağıt şu İngiliz'i", "Öyle vur ki Fenerim sokağa dökülelim", "Vur da gel Fenerim", "Gidin, vurun, gelin", "Haydi korkma vur yumruğunu", "Avrupa bombalanacak", "Türksün bugün ezer geçersin", "Aslanım İngilizleri evinde tokatlayacak", "Cim - Bom dövdü, öldüremedi", "Kafadan koparın şu işi", "Ya istiklal ya ölüm maçı", İnönü'de Rus ruleti", "Maç değil düello", "Yenemeyen ölsün", "Galatasaray rahat parçalar", "Vur pençeni aslanım", "3. Dünya savaşı", "0 boğaysa sen Kartal'sın", "Çak Roma'ya sok komaya" gibi manşetlerle verilen spor haberlerinin sporda şiddeti tahrik ettiği çok açıktır. 

Çözüm önerileri 

Müfettişler, raporun sonuç bölümünde ise sorunların çözüm önerilerine yer verdi. Çözüm önerileri özetle şöyle 
5149 Sayılı Sporda Şiddetin Önlenmesi Yasası, bugün meydana gelen şiddet olaylarını önleyecek mahiyettedir. Asıl sorun yasanın tam olarak uygulanması konusunda gerekli kararlılığı göstermekte yatmaktadır.Gençlik ve Spor Genel Müdürlüğü'ne sporda meydana gelen şiddet ve düzensizlik ile ilgili olaylar hakkında bilgi toplamak, bunları değerlendirmek ve alınacak önlemler konusunda görüş oluşturmak ve öneride bulunmak, spor kulüpleri ile güvenlik makamları arasında koordinasyon sağlamak gibi görevler verilmelidir. Önleme amaçlı arama yetkisi genel kolluğa ve özel güvenlik güçlerine hakim kararı ve mülki amirinin iznine bağlı olmadan verilmelidir.Kulüp yönetimlerini etkileme çabasındaki organize suç örgütü mensupları ile kulüp yöneticilerinin ilişkisi kesilmeli, bu tür örgütlenmeler ile bağı olanlar kulüp yönetimlerine seçilmemelidir. Sadece uluslararası nitelik taşıyan spor müsabakalarında alkol ikramının zorunlu hale gelmesi durumlarında, ev sahibi kulüp yönetimi tarafından mülki amirinden alınacak yazılı izin ile müsabaka alanlarının uygun bölümlerinde alkol ikramına izin verilmelidir.Çirkin ve kötü tezahüratın kime yapıldığı değil, ne şekilde ve hangi nitelemeler ile yapıldığı önemlidir. 12. madde tezahüratı bu açıdan ele almalı ve yeniden düzenlemelidir.Müsabakadan men cezası alanlar müsabaka saatlerinde oturdukları semt polis merkezine giderek kendilerini polise göstermelidirler. Yasaya, "müsabakadan men cezası alanlar ceza aldıkları süre içerisinde yapılacak karşılaşma saatlerinde ikamet ettikleri semtin polis merkezinde veya jandarma karakolunda geçirilir" şeklinde bir hüküm eklenmelidir.5188 sayılı yasaya göre özel güvenlik görevlileri belirli bir süre eğitimden geçirilecek ve bu eğitim sırasında toplumsal olaylara müdahale konusunda da bilgi aktarılsa dahi özel güvenlik görevlilerinin olaylara müdahalede görülen eksikliklerini giderecek eğitim programları düzenlenmeli ve özel güvenlik görevlileri spor müsabakalarında olaylara müdahale konusunda periyodik olarak eğitime tabi tutulmalıdır. Spor karşılaşmalarında görev alacak personelin moral ve motivasyonlarını yükseltecek ve onları güdüleyecek eğitim faaliyetlerinin yanında maddi yönden tatmin edilmeleri de düşünülmelidir. Maçlarda görev alacak personel sayısı azaltılarak maç başına uygun görülecek belli bir ücret verilmelidir.Saha içinde görevli olmayan resmi ve sivil emniyet mensuplarının gezmesine son verilmelidir. Dış güvenlikten sorumlu personel karşılaşma başladıktan sonra saha içine girerek görev yerini terk etmemelidir. Polis tribünlerde kendisine ayrılan yerlere oturmalı, seyircilere ait yere oturmamalıdır.Polisin akraba ve tanıdıklarını maçlara biletsiz aldığı yolundaki şikayetlerin kesilmesi için gerekli önlem alınmalıdır.Polis spor kulüplerini, yöneticileri, oyuncularını çeşitli vasıtalar ile etkileyerek karşılaşma sonuçlarını istedikleri şekilde belirlemeye çalışan organize suç örgütleri ile mücadele etmeyi kararlılıkla sürdürmeli bunların spor kulüplerinin bazı yöneticileri ile ilişkileri deşifre edilmelidir.Büyük kentlerde "Güvenlik Gözlemcisi" adı altında bir sistem oluşturulmalı, bu görev Polis Teftiş Kurulu'nda görevli polis başmüfettişleri veya APK uzmanları tarafından yapılmalıdır. Özellikle futbol karşılaşmalarında, federasyon gözlemcilerinin müsabakaları izleyerek kurallara uyulup uyulmadığını rapor etmeleri gibi maçlarda görev verilecek polis başmüfettişi ve APK uzmanları maç öncesi, maç sırasında ve maç sonrasında emniyet müdürlüğünce görev emrine göre alınan tertibatın tam olarak uygulanıp uygulanmadığı gözlemlemeli ve sonuç görevi verecek olan Emniyet Genel Müdürlüğü'ne bildirilmelidir. Futbol Federasyonu ile görüşülerek Güvenlik Gözlemcisi'ne federasyon gözlemcisine benzer bir ücret ödenmeli, hangi maçta kime görev verileceği önceden gizli tutularak bu gözlemci seyirci gibi bilet alarak maçı izlemelidir. 
Spor kulüpleri toplu olarak bulunacak ve tertibat alacak polisler için oturma yerleri ayırmalı ve bu yerler hangi karşılaşma olursa olsun satılmamalıdır. 
İstanbul ilinde futbol karşılaşmalarında, bilet satışlarını yapan Biletix firmasının fazla bilet basıp ve satmasını önlemek amacıyla mali ve idari denetimi yapılmalıdır.Spor kulüpleri amigolara ve taraftar derneklerine hiçbir surette bedava bilet vermemelidir.Koltuk sayısı kadar bilet basılmalı ve satılmalıdır. Güvenlik bakımından önemli maçlarda dahi belirli bir yüzde 5 - yüzde 10 arası bir boşluk bırakılarak bu alanların bileti satılmamalıdır.Biletlerin isme satılması düşünülmelidir. Sporcuların sporcu giriş kapısından akraba ve yakınlarını biletsiz olarak spor alanlarına alınmaları engellenmelidir. 



</TEXT>
</DOC>
