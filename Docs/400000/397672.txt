<DOC>
<DOCNO> 397672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonsiy28.html </URL>
<DATE> 2005/11/24/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Emekli Org. Tolon Engel olunmazsa Kuzey Irak, Kuzey Vietnam olur 
</HEADLINE>
<TEXT>

     Emekli Orgeneral Hurşit Tolon, Kuzey Irak'taki son gelişmelerle, Türkiye'deki etnik bölücü hareketin yeni bir maceraya girdiğini belirterek, ''Engel olunmazsa Kuzey Irak, Kuzey Vietnam'ın rolünü oynayabilir'' dedi. 
     Akdeniz Üniversitesi AÜ Atatürk İlkeleri ve İnkılap Tarihi Araştırma-Uygulama Merkezi Müdürlüğü'nce düzenlenen, ''Türk Ulusal Varlığına Yönelik Tehditler'' konulu panel, AÜ Atatürk Konferans Salonu'nda yapıldı. 
     Panelin sunuş konuşmasını yapan Merkez Müdürü Yard. Doç. Dr. Necdet Ekinci, 4 bin yıllık Anadolu tarihinin bin yıllık dönemine Türklerin damga vurduğunu söyledi. 
     Ekinci, AB'nin Kemalizm ve ulusalcılığa karşı çıkarak, Türkiye'nin bölünmesi sürecini hızlandırmak istediğini öne sürdü. 
     Daha sonra, AÜ Rektör Danışmanı Prof. Dr. Çetin Yetkin'in yönettiği panele geçildi. 
     Panelde konuşan Emekli Orgeneral Hurşit Tolon, 1984-1999 yılları arasında Türkiye'nin bir taraftan tarihinin en büyük etnik problemi ve terör eylemiyle mücadele etmek zorunda kaldığını, diğer taraftan da iç politik çekişmeler ve irticayla yapılan mücadeleler nedeniyle yeniden yapılanma ve dış politika alanında çok kıymetli zaman ve fırsatları kaybettiğini savundu. 
     Tolon, Türkiye'nin bu dönemde büyük bir borç sarmalının içine sürüklendiğini, bu borç sarmalının Türkiye'yi bugün de ipotek altında tutmaya devam ettiğini, ekonomik kriz tehdidinin her an canlı tutulduğunu öne sürdü. 
     
     ''TÜRKİYE'NİN OLMAZSA OLMAZLARI'' 
     İç ve dış gelişmelerin Türkiye'nin varlığını ve bütünlüğünü yakın gelecekte çok sıkıntıya sokacak tarzda cereyan ettiğini iddia eden Tolon, şöyle konuştu 
     ''Zaman, Türkiye'nin aleyhine işlemektedir. Eğer Türkiye gerekli tedbirleri almaz, olayları seyreder ve olayların gelişmesinde inisiyatifi Türkiye düşmanlarına bırakırsa, onlar son hamlelerini yapmaya başladıklarında vakit çok geç olacak. Türkiye-AB ilişkilerindeki belirsizlikler bir an önce giderilmelidir. Türkiye, azınlıklar, federal yapı, Kıbrıs ve buna benzer konularda olmazsa olmazlarını ortaya koymalı ve bunlar AB tarafından kabul edildikten sonra yoluna devam etmelidir. Yıllarca sürecek müzakerelerin olumsuzlukla sonuçlanması halinde bile Türkiye'nin kaybı kol değil, sakal olmalıdır.'' Kuzey Irak ve Güneydoğu Anadolu'da yaşanan gelişmelere de değinen Tolon, şöyle devam etti 
     ''Kuzey Irak'taki son gelişmeler, özellikle ülkede Kürt sorunu olduğunu açıkça ifade eden resmi ağızlar sonrasında Türkiye'deki etnik, bölücü hareket yeni bir maceraya girmiştir. Engel olunmazsa Kuzey Irak, Kuzey Vietnam'ın rolünü oynayabilir. Halkımız arasında 1990'larda Türk-Kürt çatışması görülmezken, son gelişmelerden sonra halkımızdaki tedirginlik de artmaya başlamıştır. 10-15 yıl sürecek AB müzakere süresinde etnik hareketin ulaşacağı konumu şimdiden kestirebilmek fevkalade güçtür. Kuzey Irak'taki Çekiç Güç himayesinde nereden nereye gelindiği unutulmamıştır. Etnik ayrımcılık sorunu önümüzdeki 10-20 yılın en önemli sorunudur. Türkiye çok akılcı yeni politika ve uygulamalar geliştirmek zorundadır.'' 
     
     DOĞU PERİNÇEK 
     İşçi Partisi Genel Başkanı Doğu Perinçek de Türkiye Cumhuriyeti'ne yönelik tehditlerin büyük boyutlara ulaştığını, devleti yönetenlerin bu duruma duyarsız kaldığını öne sürdü. 
     Dış güçlerin Türkleri devletsizleştirmeye, vatansızlaştırmaya ve bölmeye çalıştığını savunan Perinçek, ''Türkiye'nin kanunları dışardan gönderilmektedir. Meclisimiz bir cimnastik salonuna çevrilmiştir. Dışarıdan gönderilen kanunlara el kaldıran, el indiren jimnastik salonuna çevrilmiştir'' dedi. 
     
     AK PARTİ MİLLETVEKİLİ ÇÖMEZ 
     AK Parti Balıkesir Milletvekili Turhan Çömez ise dünyanın yeniden şekillendiği bu dönemde Türkiye'yi, Kuzey Irak'tan Kafkasya'ya, etnik provokasyonlardan, İran'ın nükleer programına, özelleştirmeden, yabancı sermayenin Türkiye'ye girişine ve radikal akımlara dek bir çok sorunun beklediğini öne sürdü. 
     Çömez, Türkiye'de dış ticaret açığının 40 milyar dolara ulaştığını, bunun yanı sıra dış borç, işsizlik ve nüfus artışının da önemli sorunlar arasında yer aldığını kaydetti. 
     Kuş gribi konusunda 8 ay önce dönemin Tarım ve Köyişleri Bakanı'nı uyardığını, ancak Bakan'ın kuş gribinin ciddi bir sorun olmadığını söylediğini anlatan Çömez, ''Ama şimdi benim seçim bölgemde kuş gribi yüzünden yüzlerce işçi, işten çıkartıldı, yörede ekonomik kriz baş gösterdi'' diye konuştu. 
     
     AGAH OKTAY GÜNER 
     Eski kültür bakanlarından Agah Oktay Güner de Türkiye'de bugün bir tek kavga bulunduğunu öne sürerek, ''Türkiye'yi satmak isteyenlerle, sattırmayanlar...'' diye konuştu. 
     AB ve ABD'nin Türkiye'nin dostu olmadığını, Türkiye'nin bölünmesiyle hem AB'nin, hem de ABD'nin çıkar elde edeceklerini ileri süren Güner, AK Parti'nin ''demlenmeden iktidar olduğu için'' sorunlar karşısında çözüm üretemediğini savundu. 
     
</TEXT>
</DOC>
