<DOC>
<DOCNO> 383884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/soneko40.html </URL>
<DATE> 2005/10/04/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Erdemir işçileri Başkent'te protesto gösterisi yaptı... 
</HEADLINE>
<TEXT>

     Ereğli Demir Çelik Fabrikaları A.Ş. ERDEMİR işçileri, özelleştirmeyi protesto için Başkent'e geldi. 
     Ereğli'den 10 otobüsle gelen Türk Metal Sendikası üyesi yaklaşık 500 ERDEMİR işçisi, Kurtuluş Parkı'nın yanında toplandı. ''ERDEMİR vatandır, vatan satılmaz'', ''ERDEMİR'i satanlar, halka hesap verecek'', ''ERDEMİR bizimdir, bizim kalacak'' yazılı pankartlar taşıyan grup, özelleştirme aleyhine çeşitli sloganlar atarak Özelleştirme İdaresi Başkanlığı önüne yürüdü. İşçilerin burada sürdürdüğü protestoya, ilköğretim öğrencileri de pencerelerden destek verdi. 
     İşçilere seslenen Türk-İş Genel Başkanı Salih Kılıç, TELEKOM, TÜPRAŞ, ERDEMİR gibi ülke için stratejik öneme sahip kurumların özelleştirilmesinin ''talihsizlik'' olduğunu iddia ederek, ''İktidar sesimizi duymuyor. Şu ilköğretim okulundaki çocuklar bile anlıyor. Yuh olsun'' dedi. 
     Kılıç, ERDEMİR'in özelleştirilmesine karşı her türlü mücadeleyi vereceklerini ve olayı yasal platforma da taşıyacaklarını söyledi. 
     Türk Metal Sendikası Genel Başkanı Mustafa Özbek de özelleştirmenin, özellikle AB müzakerelerinin başladığı bu tarihe denk getirildiğini ifade ederek, ''Bir rüzgara kapıldılar, kıyamete gidiyorlar. Bunların sonu çok kötü, AB palavralarını göreceğiz'' diye konuştu. 
     ERDEMİR'in gemi, uçak yapımı, elektrik-elektronik sektörü gibi alanlarda taşıdığı stratejik öneme vurgu yapan Özbek, özelleştirmeden elde edilecek gelirlerle borçların ödeneceğinin açıklanmasını da eleştirdi. Özbek, ''Türkiye'nin değerleri satılarak borç mu ödenir. Seneye nereyi satacaksınız'' dedi. 
     ''Babalar gibi satarım'' zihniyetiyle bu işlerin yürütülemeyeceğini dile getiren Özbek, ''Yüce Divan'da yargılanacaksınız'' iddiasında bulundu. 
     Açıklamaların ardından Genel Başkanı Özbek ve sendika yöneticileri ihalenin yapılacağı Hilton Oteli'ne geçtiler. 
     
</TEXT>
</DOC>
