<DOC>
<DOCNO> 394192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sontur29.html </URL>
<DATE> 2005/11/11/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Urfi Çetinkaya'nın 31 yıl hapsi istendi 
</HEADLINE>
<TEXT>

     "Son Tango" adı verilen operasyon kapsamında haklarında dava açılan 16 sanıktan 15’inin, 12 yıldan başlayan değişik hapis cezalarına çarptırılmaları istendi. 
     İstanbul 10. Ağır Ceza Mahkemesi’ndeki duruşmaya, Urfi Çetinkaya ve Talip Doğan’ın da aralarında bulunduğu tutuklu 12 sanık katıldı. 
     İstanbul Barosu’nca görevlendirilen avukat Şemse Kutsal da Çetinkaya’nın müdafii olarak duruşmada hazır bulundu. 
     Bunun üzerine söz alan Çetinkaya, avukatı Hatip Mercan’ın "adaletsiz bir yargılama olduğu" gerekçesiyle duruşmalara katılmadığını ifade etti. 
     Çetinkaya, görevlendirilen yeni avukatı kabul etmediğini söyledi. 
     Duruşmada Cumhuriyet Savcısı Zekeriya Öz, "Demirkapı Operasyonu" davası ile bu davanın birleştirilmesini istedi. 
     "Birleştirme istemine karşı söyleyeceği bir şey olup olmadığı" sorulan Çetinkaya, "Benim için fark etmez. Siz nasıl isterseniz öyle yapın. Nasıl olsa bir şey değişmeyecek..." dedi. 
     Cumhuriyet Savcısı Öz, daha sonra hazırladığı esas hakkındaki mütalaasını mahkemeye sundu. 
     Mütalaada, Fatih Sultan Mehmet Köprüsü’nün Kavacık çıkışında durdurulan bir kamyonette yapılan aramada, 33 adet karton koli içinde 495 paket halinde 505 kilo eroin ele geçirildiği belirtildi. 
     Rize Çayeli’ndeki bir imalathanede de 163 kilo baz morfin, 98 kilo afyon sakızı ve eroin yapımında kullanılan malzemeler bulunduğu ifade edilen mütalaada, operasyon kapsamında yakalanan sanıkların teşekkül içinde yer alıp çeşitli görevler üstlenerek uyuşturucu imali ve ticareti suçuna katıldıkları savunuldu. 
     Sanık ifadelerine de yer verilen mütalaada, Urfi Çetinkaya’nın uyuşturucu ticareti yaptığı ve bu iş için teşekkül oluşturduğu ileri sürüldü. 
     Mütalaada, Çetinkaya’nın daha önceden tecrübeli olduğu için telefon görüşmeleri yapmadığı, işlerini bacanağı olan sanık Talip Doğan vasıtasıyla yürüttüğü iddia edildi. 
     Mütalaada, Çetinkaya’nın "Uyuşturucu madde ticareti ve imali için örgüt kurup yönetmek" ve "uyuşturucu madde imal etmek" suçlarından 31.5 yıldan az olmamak üzere ağır hapisle cezalandırılması istendi. 
     Talip Doğan’ın da aralarında bulunduğu 14 sanığın "Uyuşturucu madde ticareti ve imali için örgüt kurup yönetmek ve bu örgüte üye olmak" ile "uyuşturucu madde imal etmek" suçlarından 12 ile 31.5 yıl arasında değişen ağır hapis cezalarına çarptırılmaları talep edilen mütalaada, sanık Mustafa Yılmaz’ın ise beraatı öngörüldü. 
     Dava dosyalarının birleştirilmesi talebini reddeden Mahkeme Heyeti, sanıklar ve avukatlarının esas hakkındaki savunmalarını hazırlamaları için duruşmayı erteledi. 
     
</TEXT>
</DOC>
