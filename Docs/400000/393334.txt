<DOC>
<DOCNO> 393334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun35.html </URL>
<DATE> 2005/11/09/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Ateist Rus yazardan milli marşa itiraz 
</HEADLINE>
<TEXT>

     Ateist bir Rus yazarı, milli marşta Rusya'yı tanımlamak için kullanılan "tanrının koruduğu topraklar" ifadesine karşı anayasa mahkemesinde dava açtı. 
     Moskova'daki Tanrıtanımazlar Derneği'nin başkanlığını da yapan gazeteci-yazar Aleksandr Nikonof, milli marşta geçen bu ifadenin, anayasanın Rusya'nın laik devlet olduğuna ilişkin 14. ve ideolojik çeşitliliği destekleyip devlet ideolojisini yasaklayan 13. maddeleriyle çeliştiğini öne sürerek dava açtı. 
     Nikonof'un, davayı dernek adına değil, kendi adına açtığı kaydedildi. 
     Bu girişimi destekleyen İnsan Hakları Enstitüsü uzmanlarından Lev Levinson, AFP muhabiriyle konuşurken, "Bu girişimi destekledim, zira kamuoyunun bunu tartışmasını istiyorum. Kilise anlayışı günümüzün Rusya'sında sorun haline geldi. Bu anlayışı orduda, okullarda ve diğer devlet kurumlarında da görüyoruz" dedi. 
     
</TEXT>
</DOC>
