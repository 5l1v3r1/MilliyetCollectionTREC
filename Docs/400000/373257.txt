<DOC>
<DOCNO> 373257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/guncel/gun07.html </URL>
<DATE> 2005/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet'te 150 bin dolar krizi 
</HEADLINE>
<TEXT>


ÖNDER YILMAZ Ankara 

Avrasya Stratejik Araştırma Merkezi'nin ASAM , Türkiye Diyanet Vakfı'na 150 bin dolar karşılığı araştırma yaptırdığı, ancak olayın krize döndüğü ortaya çıktı. Başkanlığını o dönemde Ümit Özdağ'ın yaptığı ASAM'la Şubat 2003'te araştırmalar yapmak amacıyla DİYAM adlı merkezin kurulmasına ilişkin protokol imzalandı. Ancak Diyanet araştırmaların dini konulardan çok güvenlik ve stratejilere dönük olduğu gerekçesiyle protokolü tek taraflı feshetti. Özdağ'ın Diyanet personeli olmadığını vurgulayan yetkililer, "Yapılan araştırmalar geçmiştekilerle neredeyse aynıydı ve yetersizdi. Ücretin 100 bin dolara yakınını ödemiştik. Özdağ'a 8 bin dolar, ASAM'daki emekli general ve askerlere 1500 dolara yakın maaş ödeniyordu. Ödemeleri kaldırdık. DİYAM'ı da verimli olmadığı gerekçesiyle kapattık" dedi. DİYAM'da görevine Başbakan Erdoğan aleyhine yaptığı açıklamalar nedeniyle son verildiğini iddia eden Özdağ da şunları söyledi "Ayrılmamın diğer nedeni ilahiyatçıların iki ayrı ekole bölünmesidir. Yaptığımız üç araştırmadan biri, Irak'ın ABD'deki faaliyetleri çerçevesinde Şii meselesi incelemesidir." 


</TEXT>
</DOC>
