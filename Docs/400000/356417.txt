<DOC>
<DOCNO> 356417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonyas13.html </URL>
<DATE> 2005/06/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Sağlık Bakanlığı'ndan "dondurma" uyarısı... 
</HEADLINE>
<TEXT>

     Sağlık Bakanlığı, vatandaşları dondurma tüketimi konusunda uyardı. 
     Temel Sağlık Hizmetleri Genel Müdürlüğü’nden yapılan açıklamada, sıcak yaz günlerinin gelişiyle başta dondurma olmak üzere buzlu gıdaların tüketiminin arttığı belirtildi. 
     Sağlıksız koşullarda üretilen ve satılan dondurmalarda bakterilerin kolaylıkla üreyebildiği belirtilerek, bu nedenle özellikle açıkta satılan dondurma ve buzlu içecekler tüketilirken dikkatli olunması istenen açıklamada, güvenilir olmayan yerler ve sokak satıcılarından alınan dondurmaların, insan sağlığını tehdit ettiği vurgulandı. 
     Açıklamada, şöyle denildi 
     "Süt, mikroorganizmaların üremesi için çok iyi bir ortamdır. Bu nedenle dondurmanın pastörize sütten yapılması ve hijyenik koşullarda üretilmesi çok önemlidir. Paketlenmiş dondurma ve buzlu gıdalar tüketilirken paket üzerindeki etiket okunmalı, Tarım ve Köyişleri Bakanlığı üretim izninin olup olmadığına ve son kullanma tarihine dikkat edilmeli, izinsiz veya son kullanma tarihi geçmiş ürünler asla satın alınmamalıdır. Ayrıca bu tür gıdaların servis edildiği soğutucuların yeterli soğuklukta ve çalışıyor durumda olması da göz ardı edilmemelidir. Sağlıksız ve hijyenik şartlardan uzak dondurma ve buzlu ürünlerin tüketimi hastalıklara davetiye çıkarmaktadır." Açıklamada, sağlık ve hijyen kurallarına uygun üretilen ve satılan dondurmaların, protein ve karbonhidratın yanı sıra A, B, C, D, E vitaminleri ile kalsiyum, fosfor, magnezyum, sodyum, potasyum, demir ve çinko gibi mineralleri içerdiği kaydedildi. 
     Bu nedenle uygun ortamlarda üretilen ve satılan dondurmaların, besleyici değeri yüksek gıda grubunda yer aldığı vurgulanan açıklamada, dondurma üretiminde, sütün yanı sıra şeker, çikolata, kakao, fındık, fıstık, karamel, glikoz şurubu, çeşitli meyve ve kıvam vericilerle bitkisel yağ, doğal ve doğala özdeş aromaların da yer aldığı belirtildi. 
     Açıklamada, bu katkı maddelerinin, Tarım ve Köyişleri Bakanlığı tarafından izin verilen Türk Gıda Kodeksi’ne uygun olması gerektiği vurgulandı. 
     
</TEXT>
</DOC>
