<DOC>
<DOCNO> 397103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sontur07.html </URL>
<DATE> 2005/11/22/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
12 YTL'lik hesabı fazla buldu 4 garsonu vurdu 
</HEADLINE>
<TEXT>

     Yaşar ANTER BODRUM, DHA 

MUĞLA’nın Bodrum İlçesi Turgutreis Beldesi'nde, öğle yemeğini yediği lokantada gelen 12 YTL'lik hesabı fazla bularak ödemek istemeyen inşaat ustası, tartıştığı 4 garsonu tabancayla yaralayıp kaçtı. Hastaneye kaldırılan garsonlardan üçünün durumunun ağır olduğu bildirildi. 
     Olay bugün öğle vakti çarşı merkezindeki Gamze Sokak’ta bulunan Turgay Çoban’a ait Doyuran Restoran’da meydana geldi. Yörede Samsunlu Necati’ diye bilinen inşaat ustası, restoranda yediği öğle yemeği için gelen 12 YTL'lik hesaba önce itiraz ederek ödemeyeceğini söyledi. 
     Ardından restoranı terketmek isteyen 30 yaşlarındaki müşteriye, garsonlar engel oldu. Garsonlarla bir süre tartışan öfkeli müşteri, belinden çıkardığı tabancasıyla üzerlerine rastgele ateş etmeye başladı. Garsonlardan 24 yaşındaki Mustafa Şentürk, 27 yaşındaki Serkan Özkan ve 22 yaşındaki Yusuf Özkaya göğüslerinden, 31 yaşındaki İskender Çoban da ayağına isabet eden kurşunlarla yaralandı. 
     Ambulanslarla Universal Hospital Bodrum ve Bodrum Devlet Hastaneleri'ne kaldırılan 4 garsondan Özkan, Şentürk ve Özkaya’nın durumlarının ağır olduğu belirtildi. Jandarma kaçan zanlıyı yakalamak için çalışma başlattı. Olay yerinde yapılan incelemede 9 milimetre çapında 9 boş kovan bulundu 
     
</TEXT>
</DOC>
