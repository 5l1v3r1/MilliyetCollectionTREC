<DOC>
<DOCNO> 371354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/guncel/axgun02.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Tiyatroları'nda Koç operasyonu 
</HEADLINE>
<TEXT>


Kültür ve Turizm Bakanı Koç, Devlet Tiyatroları Genel Müdürü'nü görevden aldı. İddialara göre gerginlik, Koç'un, MHP'den milletvekili adayı olan Ensar Kılıç'ı başrejisör yapmak istemesiyle başladı 

Yıldız Yazıcıoğlu - Ankara 

Kültür ve Turizm Bakanı Atilla Koç, son dönemde "atamalar" nedeniyle gerginlik yaşadığı Devlet Tiyatroları DT Genel Müdürü Lemi Bilgin'i görevden aldı. 
Koç ile Bilgin arasındaki gerginliğin, genel seçimlerde MHP listesinden Muş'tan birinci sıra milletvekili adayı olan ve Ankara Devlet Tiyatrosu'nda yönetmen kadrosunda görev yapan Ensar Kılıç nedeniyle başladığı öne sürüldü. Koç, Kılıç'ın "DT Başrejisör" kadrosuna atanmasını istedi. 

'Özerkiz' dedi 
Ancak Kılıç'ın sanatçı kimliğinden çok, DT çatısı altında siyasi faaliyetleriyle gündeme geldiğini belirten Bilgin, talebi reddetti. 
Ardından Koç'un, Sivas DT Bölge Müdürü Fırat Demirağ'ı görevden alarak, yerine adı Sivas milletvekilleri aracılığıyla kendisine ulaşan bir sanatçıyı atamasını istediği kaydedildi. 
"DT'nin, Kültür ve Turizm Bakanlığı'na bağlı ancak Mustafa Kemal Atatürk'ün kurduğu özerk bir kurum olduğunu" ifade ederek, kurum içindeki atamalara DT Genel Müdürü ve Genel Sanat Yönetmeni sıfatıyla kendisinin karar vereceğini vurgulayan Bilgin, siyasi atama taleplerine olumlu yanıt vermeyeceğini Koç'a iletti. 

Demirağ İstifam hazır 
Sivas DT Bölge Müdürü Fırat Demirağ, bakanlık ile Bilgin arasında kendi ismi nedeniyle sıkıntı yaşandığını doğrulayarak, "Bilgin'in görevden alındığını bugünkü dün Resmi Gazete aracılığıyla öğrendim. DT, Atatürk'ün kurduğu özerk bir sanat kurumu olarak siyasi çekişmelere sahne olmamalı. Bilgin'in görevden alınmasını kabul edemiyorum. Yeni atanacak yönetime, kendi kadrosunu kurma yolunu açmak için istifa dilekçemi hazırladım, bekliyorum" dedi. 

Repertuvar açıklaması ipleri kopardı 

Bakan Koç ile Lemi Bilgin arasındaki son tartışma, yeni sezon repertuvarında hangi oyunlara yer verileceğine ilişkin karar aşamasında yaşandı. Koç, bu konuda kamuoyuna açıklama yapılmadan önce mutlaka kendisine yazılı bilgi verilmesini istedi. Bilgin ise bakana bilgi vermeden, repertuvarı, pazartesi düzenlediği basın toplantısıyla kamuoyuna tanıttı. Bunun üzerine DT ile bakanlık arasındaki ipler koptu. Koç da çarşamba günü Bilgin'e, görevden alınacağını şahsen söyledi. 


</TEXT>
</DOC>
