<DOC>
<DOCNO> 392586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sonspo09.html </URL>
<DATE> 2005/11/06/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Beşiktaşlı taraftarlardan yönetimin istifası için imza kampanyası... 
</HEADLINE>
<TEXT>

     Beşiktaşlı bir grup taraftar, yönetim kurulunun istifa etmesi için internet sitesi kurarak imza toplamaya başladı. 
     Alınan kötü sonuçlar sonrasında ''www.bjk-yonetim-istifa.com'' adıyla bir site açan taraftarlar, yönetim kurulunun istifa etmesi için imza kampanyası başlattı. 
     İnternet sitelerinde, onursal başkan Süleyman Seba'nın, dediğini öne sürdükleri, ''Beşiktaş için birşeyler yapmak istiyorsanız, kimsenin adamı olmayın'' cümlesini yayınlayan taraftarlar, kulüp başkanı Yıldırım Demirören'i de eleştirerek, ''Bizim bildiğimiz Beşiktaş başkanı, 'Alçak gönüllüdür, iddialıdır, az ve öz konuşur, ilkelidir, güvenilirdir, Beşiktaş sokaklarını bilir, sokaktakini bilir, ağa başkan değildir, öz evladını harcamaz'' ifadelerini kullandı. 
     Siteyi hazırlayanlar isimlerini gizlerken imzalarını ise ''İrlandalı, sokaktaki, tribündeki, semtteki, Trakya'daki, Anadolu'daki, gurbetteki, işçi, ev hanımı, memur, işadamı...'' diye attılar. 
     Sitede, yönetimin istifa etmesi için bugüne dek 1924 kişinin imza attığı iddia edildi ve isimler yayınlandı. 
     
</TEXT>
</DOC>
