<DOC>
<DOCNO> 352536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun57.html </URL>
<DATE> 2005/06/16/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Persson "AB üyesi bazı ülkeler referandumu erteleyecek" 
</HEADLINE>
<TEXT>

     İsveç Başbakanı Goran Persson, "Fransızlarla Hollandalıların AB Anayasası’na ’Hayır’ demesinin ardından bazı AB üyesi ülkeler referandumu erteleyeceklerini açıklayacak" dedi. 
     Persson, Brüksel’deki AB zirvesine verilen ara sırasında gazetecilere yaptığı açıklamada, referanduma hazırlanan birçok ülkenin, planlarını erteleyeceği düşüncesinde olduğunu söyledi. 
     Persson, İsveç’in de, AB Anayasası’nı onaylama sürecini sarkıtabileceğini belirtti. 
     Bu arada, İrlanda Dışişleri Bakanı Dermot Ahern, AB liderlerinin Anayasa’nın onaylanma süresinin uzatılması konusunda genel bir anlaşma sağlandığını belirtti. 
     Ahern, gazetecilere yaptığı açıklamada, liderlerin akşam yemeğinde bütün üye ülkelerin Anayasa’yı onaylaması için son süre olan Kasım 2006 tarihinin, "bir durma ve düşünme zamanı sağlamak için uzatılması 
     gerektiği konusunda görüş birliğine vardıklarını" söyledi. 
     Brüksel’de toplanan AB üyesi ülkelerin devlet ve hükümet başkanları, Fransa ve Hollanda’daki referandumun ardından çıkmaza giren AB Anayasası’nın geleceğini ve bütçe konusundaki anlaşmazlığı görüşüyor. Zirve sonunda, anayasanın onaylanma sürecinin ertelenip ertelenmeyeceğine bir resmiyet kazandırılması bekleniyor. 
     
</TEXT>
</DOC>
