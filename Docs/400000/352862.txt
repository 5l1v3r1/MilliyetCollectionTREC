<DOC>
<DOCNO> 352862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sondun14.html </URL>
<DATE> 2005/06/17/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Le Figaro Chirac çark etti 
</HEADLINE>
<TEXT>

     Fransa'da yayımlanan Le Figaro gazetesi, Fransa Cumhurbaşkanı Jacques Chirac'ın AB Brüksel zirvesinde genişleme için özel bir toplantı önermesine ilişkin olarak, ''Chirac'ın Türkiye konusunda çark ettiği'' yorumunu yaptı. 
     Haberi manşetten veren gazete, Chirac'ın, Türkiye'nin ismini anmadan, ''AB anayasası genişlemiş Avrupa'nın daha iyi çalışması için kaleme alındı, bu son durumda AB genişlemeye devam edebilir mi'' sorusunu yönelttiğine dikkati çekti. 
     Haberde, Chirac'ın, ''genişlemiş AB'yi etkili biçimde çalıştırmak için şu anda mevcut kurumların yeterli olmadığı'' yolundaki sözleri de aktarıldı. 
     ''Referandum sonucunun, Fransız halkının, 10 yeni ülkeyi kabul etmekte zorlandığı ve Türkiye'nin üyeliğine karşı olduğunu gösterdiği'' kaydedilen haberde, ''Chirac ve Başbakan Dominique de Villepin, referandumun olumsuz sonuçların ilk dersini alıyor'' denildi. 
     
</TEXT>
</DOC>
