<DOC>
<DOCNO> 351440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sondun14.html </URL>
<DATE> 2005/06/13/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Fransa'dan 'Türkiye ile müzakerelere karşı çıkmayız' mesajı... 
</HEADLINE>
<TEXT>

     Fransa’nın yeni Dışişleri Bakanı Philippe Douste-Blazy, "AB Konseyi’nin belirlediği koşullara uyması halinde", Türkiye ile müzakerelerin başlamasına karşı çıkmayacakları mesajını verdi. 
     Le Figaro gazetesinin sorularını yanıtlayan Douste-Blazy, "AB Komisyonu bu konuda kesin bir görüş belirtmek zorunda. Türkiye şartlara uymazsa, müzakerelerin başlaması söz konusu olamaz. AB Konseyi Aralık ayında müzakerelerin çerçevesini belirledi. Türkiye taahhütlerde bulundu. Bunları yerine getirmesi gerekir. Bu konuda Avrupa halklarının duyarlı olduğunun farkında olmalı" dedi. 
     Fransa’da Cumhurbaşkanı Jacques Chirac’ın önerisiyle anayasada değişiklik yapıldığını hatırlatan Douste-Blazy, "Fransa’da artık yeni üyeler için referandum düzenleneceğini" belirtti. 
     Douste-Blazy, Romanya ve Bulgaristan ile Türkiye’nin durumlarının farklı olduğunu, Romanya ve Bulgaristan’ın üyelik süreçlerinin AB Konseyi ve Komisyonu tarafından yakından izlendiğini ve kontrol altında tutulduğunu belirtti. 
     "Kriterler yerine getirildiği takdirde Romanya ve Bulgaristan’ın üye olmaması için bir neden olmadığını" söyleyen Fransa Dışişleri Bakanı, Türkiye’nin ise AB Konseyi tarafından belirlenen şartlara uymadığı takdirde müzakerelerin başlamayacağını belirtti. 
     Fransa’da iktidardaki Halk Hareketi Birliği’nin UMP lideri İçişleri Bakanı Nicolas Sarkozy, hafta sonunda yaptığı açıklamada, Fransa ve Hollanda’da AB Anayasası’nın reddedilmesinden sonra Türkiye ile müzakerelerin başlatılmasının "mantıklı olmadığını" ve "acele edilmemesi" gerektiğini iddia etmişti. 
     Sarkozy, tam üyelik yerine Türkiye’ye "imtiyazlı ortaklık" verilmesi görüşünü de yinelemişti. 
     
</TEXT>
</DOC>
