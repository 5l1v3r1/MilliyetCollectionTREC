<DOC>
<DOCNO> 385964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/spor/axspo02.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek kuvvet hazır 
</HEADLINE>
<TEXT>


Fenerbahçe, Şükrü Saracoğlu'nda 8 bin kişilik numaralı tribünün üst katını Schalke 04 maçıyla birlikte devreye sokmayı planlıyor. UEFA'nın onay vermesi halinde 52 bin kişilik müthiş taraftar desteğiyle gövde gösterisi yapılacak 

YUSUF KOBAL 


Sarı - lacivertliler, inşaatı tamamlanan numaralı tribünün üst katına 18 Ekim'deki Schalke 04 maçıyla birlikte taraftar almak için seferber oldu. 
PSV Eindhoven maçında takımlarının ortaya koyduğu futbolla adeta kendinden geçen taraftarların, kritik Schalke 04 karşılaşmasına yoğun ilgi göstermesi üzerine kollar sıvandı. Stat kapasitesini artırmak için sürekli çalışma halinde bulunan yönetim, bilet taleplerine cevap verebilmek için numaralı tribünün üst katını hemen devreye sokma kararı aldı. UEFA'nın da izin vermesi halinde 8 bin kişilik bu bölüm Shalke maçında seyircilere açılacak ve stat kapasitesi 52 bine çıkacak. 

Güvenlik çalışması 
Kısa süre içinde stadın numaralı tribün inşaatını bitiren sarı - lacivertliler, detay işler nedeniyle açılışı Shalke maçından sonraya bırakmıştı. Ancak taraftarın taleplerinin önüne geçemeyen Fenerbahçe, hızla bu bölümdeki güvenlik önlemlerini almaya başladı. UEFA'nın, üst tribünlerin merdiven, korkuluk ve güvenliğine onay vermesi halinde çarşamba günü statta tarihi bir gün yaşanacak. 

Appiah sabırsız 

Transferindeki maliyeti tartışma yaratmasına rağmen ortaya koyduğu futbolla beğeni toplayan Stephan Appiah, Gana Milli Takımı'nda olduğu için bir süredir uzak kaldığı Türkiye'yi ve Fenerbahçe taraftarını çok özlediğini söyledi. 
Yıldız oyuncu, Ankaragücü maçını büyük bir özlemle beklediğini vurgulayarak, şöyle devam etti 
"Fenerbahçe'ye kısa bir süre önce gelmiş olmama karşın kendimi Şükrü Saracoğlu Stadı'nın atmosferinden uzakta büyük bir boşluktaymış gibi hissediyorum. Kendi evimizde oynadığımız maçları iple çeker oldum. Bence bu durum Fenerbahçe'nin ve taraftarının büyüklüğünden kaynaklanıyor. Fenerbahçe benim için kısa sürede bir tutku oldu ve umarım bu çok uzun bir süre de devam eder. Yıkıcı eleştiriler bizi yıkamaz. Aksine bizi daha da güçlendirir". 

Anelka gribe yakalandı 

Fenerbahçe, dün milli oyuncularından yoksun şekilde Ankaragücü maçının hazırlıklarına Samandıra Tesisleri'nde devam etti. Antrenmana gribal enfeksiyona yakalanan Anelka katılmazken, sakat Tuncay fizyoterapist eşliğinde, Zafer ise tesislerde çalıştı. Sağanak yağış altında gerçekleşen ve 1.5 saat süren yorucu çalışmaya rağmen oyuncuların istekli olduğu gözlendi. Roland Koch'un ağırlık çalışması dahi oyuncuların neşesini bozmadı. Sarı - lacivertlilerin üzerlerindeki 7'şer kiloluk ağırlıklara rağmen etrafa gülücük saçması dikkat çekti. Oyuncuların hırsı Daum'un yüzünü güldürürken, antrenman çift kaleyle son buldu. 


</TEXT>
</DOC>
