<DOC>
<DOCNO> 364394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonsiy01.html </URL>
<DATE> 2005/07/26/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
ABD İstanbul Başkonsolosu Arnett İnşallah Türk atalarım var 
</HEADLINE>
<TEXT>

     ABD’nin İstanbul Başkonsolosu David Arnett, Türk kökeniyle ilgili araştırma için DNA testini 30 Temmuz Cumartesi günü yaptıracağını bildirdi. 
     Türk-Amerikan İşadamları Derneği’nin TABA yaz resepsiyonunda gazetecilerin sorularını yanıtlayan Arnett, İstanbul’da bir doktorun ofisinde cumartesi günü DNA testini yaptıracağını söyledi. 
     Soruları Türkçe yanıtlayan Arnett, "Takriben 2 ay sonra sonuçları alacağım. Ama inşallah Türk atalarım var. O halde çok mutlu olacağım" dedi. 
     Arnett, Türk kökeniyle ilgili açıklamalarının ardından çok olumlu tepkiler aldığını bildirdi. 
     "Türkiye’de yaşamayı düşünüyor musunuz" şeklindeki bir soru üzerine Arnett, "Tam bilmiyorum ama mutlaka Türkiye’yi çok defa ziyaret edeceğim" dedi. 
     Türkiye’de 3 ayrı tarihte toplam 9 yıl görev yapan Arnett, 3 Ağustos’ta Türkiye’den ayrılacağını kaydetti. 
     David Arnett, resepsiyonda yaptığı konuşmada da Türkiye’nin önemini vurguladı ve eşiyle birlikte yaşadıkları sürede Türkiye’nin elçileri olacaklarını belirtti. 
     
     TABA’YA KERKÜKLÜ GENEL MÜDÜR 
     TABA Başkanı Adnan Nas, resepsiyonda yaptığı konuşmada, TABA ofisinin başına genel müdür olarak Kerküklü Ömer Kırdar’ın atandığını duyurdu. 
     Kırdar da AA muhabirine bilgi verirken, aslen Kerküklü olduğunu, Irak’ta okuduğunu, üniversiteyi Amerika’da tamamladığını söyledi. 
     İstanbul’da vali ve belediye başkanı olarak da hizmet veren eski bakanlardan Lütfi Kırdar’ın yeğeni olduğunu ifade eden Ömer Kırdar, TABA’yı daha profesyonel bir konuma getirmek ve Türkiye ile Amerika arasındaki ticari ilişkileri artırmak istediklerini bildirdi. 
     Kırdar, hedefleri arasında Amerikan şirketleriyle Türkiye ve çevre ülkelerle işbirliğine gitmenin de bulunduğunu kaydetti. 
     
</TEXT>
</DOC>
