<DOC>
<DOCNO> 392316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/spor/spo05.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kesenize bereket 
</HEADLINE>
<TEXT>


Futbol kulüpleri 11. hafta sonunda küfür ve saha olayları nedeniyle federasyona 787 bin YTL ödemek zorunda kaldı. Beşiktaş listenin ilk sırasında yer aldı 


Futbol Federasyonu, 11 hafta sonunda "Küfür ve saha olaylarından" 787 bin YTL kazandı. 
Süper Lig başta olmak üzere 2. Lig A ve B grubu ile 3. Lig kulüpleri sezonun yarısı tamamlanmadan taraftarlarının çıkarttığı olaylar ve kötü tezahürat yüzünden Profesyonel Disiplin Kurulu'nun kapısını sıkça aşındırmaya başladı. Süper Lig'de Ankaraspor, Denizlispor ve Gençlerbirliği dışında kalan 15 kulüp bugüne kadar 471 bin 500 YTL öderken, 2. Lig A grubu ekipleri 111 bin, 2. lig B grubu takımları 194 bin, 3. lig temsilcileri de 10 bin 500 YTL ceza verdi. 

Kartal müdavim 
En ağır cezaya ise Beşiktaş çarptırıldı. Siyah - beyazlı kulüp, taraftarı yüzünden tam 116 bin 500 YTL ödedi. Ligde bir türlü istediği sonuçları alamayan Trabzonspor'a olaylar ve küfür nedeniyle 87 bin 500 YTL ceza kesilirken, Galatasaray 73 bin YTL ile üçüncü sırada yer aldı. Liderlik koltuğunda oturan Fenerbahçe ise 22 bin 500 YTL ödemek zorunda kaldı. 


</TEXT>
</DOC>
