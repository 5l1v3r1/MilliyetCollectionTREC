<DOC>
<DOCNO> 372114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sondun27.html </URL>
<DATE> 2005/08/23/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Irak... Anayasa Taslağı için tartışmalar sürüyor... 
</HEADLINE>
<TEXT>

     Irak Anayasa Komisyonu Başkanı Humam Hammudi, dün meclise sunulan, ancak üzerinde anlaşmaya varılamayan konular olduğu için oylanmayan anayasa taslağını tamamlamak için 3 günün yeterli olmayacağını söyledi. 
     Hammudi, düzenlediği basın toplantısında, Sünnileri anlaşmazlığa düşülen konularda 3 gün içinde ikna etmenin mümkün olmayacağını belirtti. 
     Çıkmazın nasıl aşılacağına ilişkin bir soruya Hammudi, buna Irak halkının karar vereceğini, halk tarafından seçilen parlamentonun, uzlaşılamayan konuları müzakere ederek karara bağlayabileceğini ifade etti. 
     275 üyeli mecliste çoğunluğu Şiiler ve Kürtler oluşturuyor. Federalizme karşı çıkan ve Ocak'ta yapılan seçimleri boykot eden Sünnilerin mecliste 17 sandalyesi bulunuyor. 
     Irak anayasası taslağı öngörüldüğü gibi dün gece yarısından önce Kürtler ve Şiiler tarafından meclise sunulmuş, ancak Sünnilerle üzerinde anlaşılamayan konular olduğu için meclis oturumu oylama yapılmadan ertelenmişti. 
     Meclis Başkanı Hacim El Hasani, taslakta çözülmesi gereken konular olduğunu, tüm tarafların, gelecek üç günde anlaşma sağlanamayan konuları çözmeye çalışacağını ifade etmişti. 
     Oylama yapılmadan oturumu erteleyen Meclis Başkanı, daha sonra gazetecilere yaptığı açıklamada, üzerinde anlaşılamayan konuların federalizm, federal birimlerin oluşturulması, anayasada Baas Partisi'nden ne şekilde söz edileceğiyle ilgili sorunlarla devlet başkanı, parlamento ve kabine arasında iktidar paylaşımı olduğunu söylemişti. 
     
     "ARAPÇA VE KÜRTÇE RESMİ DİLLERDİR" 

     Anayasa taslağı ana hatlarıyla şöyle 
     -" ... Irak rejimi cumhuriyetçi, federal, demokratik ve çoğulcu bir rejimdir. 
     -Federal Irak devleti başkent, bölgeler ve adem-i merkeziyetçi vilayetlerden oluşur. 
     -İki veya birkaç bölge, referandum sonucunda birleşebilir. 
     -Bölgesel hükümetler, federal yetkililere verilen yetkiler hariç, yasama, yargı ve yürütme güçlerini kullanma hakkına sahiptir. 
     -Bölgesel yasama erki, bölge halkının seçtiği tek meclisten oluşur. 
     -Federal mecliste yasama dönemi 4 yıldır. Meclisteki sandalyelerin en az dörtte biri kadınlara ayrılmıştır. 
     -Devlet başkanı, doğuştan Iraklı olmalı, kendileri de Iraklı olan anne babadan doğmalı, 40 yaşını doldurmalıdır. 
     -Meclis üyeleri, devlet başkanını kendi aralarından üçte iki çoğunlukla dört yıllığına seçer. 
     -Din İsteyen istediği dine intisap edebilir, herkes inancının gereklerini yerine getirmekte serbesttir. 
     -İslam devletin dinidir, yasamanın esas kaynağıdır. 
     -Demokratik kurallara aykırı kanun çıkarılamaz. 
     -Dil Arapça ve Kürtçe resmi dillerdir. 
     -Petrol ve gaz, Irak halkının malıdır. Federal hükümet, petrol ve doğalgazı, bölge ve vilayetlerle işbirliği halinde yönetir. Petrol ve doğalgaz gelirleri, nüfus dağılımına göre adil şekilde dağıtılır. ... " 
     
</TEXT>
</DOC>
