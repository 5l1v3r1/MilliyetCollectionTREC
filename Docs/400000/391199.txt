<DOC>
<DOCNO> 391199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sontur40.html </URL>
<DATE> 2005/10/31/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Vali Güler Malatya'dan gelen çocukların her türlü bakımları yapılıyor 
</HEADLINE>
<TEXT>

     İstanbul Valisi Muammer Güler, Malatya Çocuk Yuvası’ndan İstanbul’a getirilen çocukların her türlü bakımlarının yapıldığını, pedagojik ve psikolojik yönden her türlü hizmetlerinin karşılandığını bildirdi. 
     Güler, İsrail’in İstanbul Başkonsolosu Mordehai Amihai’yi kabulünde basın mensuplarının Malatya’dan İstanbul’a getirilen çocuklara ilişkin sorularını yanıtladı. 
     Çocukların Semiha Şakir Çocuk Yuvası’na yerleştirildiğini belirten Güler, "Her türlü bakımları, rehabilitasyonu, pedagojik ve psikolojik amaçlı her türlü hizmetleri karşılanıyor. O talihsiz, çocuklarımızın üzerinde menfi etki yapabilecek olayın izlerini silmek, çocuklarımızı yarınlara daha iyi hazırlamak anlamında belli bir süre onlara destek olunacak" dedi. 
     Güler, bu olayın sadece Malatya için değil, ülke genelindeki tüm yuvalarda daha kaliteli hizmetlerin verilmesine vesile olmasını dilediğini ifade ederek, şunları söyledi 
     "Ancak olayın sistemle ilgili sıkıntılarını da gözardı etmemek lazım. Sadece bu olayla ilgili düşünmemek lazım. Sosyal hizmetlerin kuruluş ve kadrolarından başlayarak, oradaki personelin istihdamına kadar ulaşan bir dizi sorunlar var. Oradaki hizmeti normal kamu görevi hizmeti gibi değerlendirmemek, oradaki hizmet alım şartlarını ve personelin niteliklerini farklı şekilde yorumlamak lazım. Çünkü onlar bire bir hizmet veren insanlar. Tabii ki denetim önemli ama sorun kaynaklarla da ilgili." 
     
     "KORUYUCU AİLE MÜESSESESİ ETKİNLİK KAZANMALI" 
     Vali Güler, sivil toplum kuruluşları ve vatandaşların bu çocuklara manevi olarak aile sıcaklığını hissettirecek çalışmaları yapmaları gerektiğini belirterek, "Türkiye’de maalesef bugüne kadar pek işlemeyen koruyucu aile müessesesinin de etkinlik kazanmasını diliyorum" diye konuştu. 
     İstanbul’da nitelikli personel bulunmasında sıkıntıların yaşanabildiğini, o nedenle İl Özel İdaresi’nin çok büyük bir kaynağı sosyal hizmetlerin emrine verdiğini anlatan Güler, ayrıca İstanbul Sosyal Yardımlaşma ve Dayanışma Teşvik Fonu’ndan da bu faaliyetlere büyük çapta kaynak aktarıldığını söyledi. 
     Güler, büyükşehir, ilçe ve ilk kademe belediyelerinin de bu konuda büyük destekleri bulunduğuna işaret ederek, İl Özel İdaresi’nden sağlanan desteğin, projeleri hazırlanmakta olan yeni rehabilitasyon merkezi, çocuk yuvaları ve huzurevleri projelerinde kullanacaklarını bildirdi. 
     Ayrıca engellilerin rehabilitasyonuna ilişkin çalışmaların yapıldığına da işaret eden Güler, kaynakların biraz daha artırılması gerektiğini söyledi. 
     
     "BU HİZMETLER YEREL YÖNETİMLERCE VERİLMELİ" 
     Vali Güler, bu tür hizmetlerin yerel yönetimler tarafından verilecek şekilde yeniden düzenlenmesi gerektiğini belirterek, "Merkezi idarenin bu konudaki denetiminin yeterince etkin olmadığını, bu hizmetlerin biraz daha yerinden verilmesi gereken hizmetler olduğuna inanıyoruz. Kaldı ki Kamu Yönetimi Temel Kanunu Tasarısı, sosyal hizmetlerin yerel yönetimlere devrini de öngörüyor. Bu kanun çıktığında, bu hizmetlerin büyük bir çoğunluğu yerelleşmiş olacak" dedi. 
     Yuvalarda denetimin sağlanması için kamera sisteminin kurulmasını doğru bulmadığını da ifade eden Güler, "Eğer siz nitelikli personel alır, onlarla ilgili etkin denetimlerinizi sürdürürseniz sonuca ulaşırsınız. Personele yönelik etkin bir denetim ve performansa dayalı bir sistemin kurulmasından yanayım. Yoksa, ’gözetleme veya açığını arama’ tarzında bir yaklaşım doğru değil" diye konuştu. 
     
     "HİZMETLE ORANTILI MAAŞ" 
     Güler, sosyal hizmetlerde çalışanlara hizmete uygun mali ve sosyal hakların tanınması gerektiğini, ancak bu hizmetlere uygun elemanların yetişmesinin öğretim kurumlarının programlarında henüz yeterince yer almadığını söyledi. 
     Vali Güler, hizmetle orantılı maaş olması gerektiğini belirterek, şunları söyledi 
     "Alınacak personelin sosyal ve mali imkanları özel bir statüyle belirlenmeli. Kesinlikle çalışanlar kadrolu değil, sözleşmeli personel statüsüyle, performansları ölçülerek alınmalı. Performansları yeterli olmayanların derhal işlerine son verilip, onların yerine daha nitelikli insanlar alınmasına imkan verecek bir sistem kurulmalı. 
     Yoksa, Devlet Memurları Kanunu statüsüne göre belli güvencelerle işe alınan kişilere, illa o işi yaptırdığınız, emekli olana kadar görevden hiçbir şekilde ayıramadığınız veya bu yurtta değil bir başka yurtta istihdam ettiğiniz zaman bu iş olmaz. Bu nedenle hem yerel yönetimlerin, hem de sivil inisiyatifin bu konuda harekete geçirilmesinin çok yararlı olacağına inanıyorum." 
     
</TEXT>
</DOC>
