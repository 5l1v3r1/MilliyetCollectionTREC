<DOC>
<DOCNO> 366371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/soneko04.html </URL>
<DATE> 2005/08/02/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Toplu görüşmeler yaklaşıyor... "Ortalama memur maaşı 1 milyar olsun" 
</HEADLINE>
<TEXT>

     Hükümetle 15 Ağustos’ta toplu görüşme masasına oturacak olan memurlar, maaş zammı konusundaki taleplerini netleştirmeye başladı. Memur-Sen, halen 755 milyon lira olan ortalama memur maaşına en az 300 milyon lira zam yapılarak 1 milyar liraya çıkarılması talebiyle görüşmelere gitmeye hazırlanıyor. Kamu-Sen, memurlar arasındaki gelir adaletsizliğinin giderilmesini ve çalışanların reel kayıplarının karşılanmasını talep ediyor. KESK ise memurlarla toplu görüşme yerine toplu sözleşme yapılması ve enflasyon ve büyüme oranlarının memur maaşlarına yansıtılmasını istiyor. 
     Kamu Görevlileri Sendikaları Yasası’na göre, kamu çalışanlarını temsilen 11 hizmet kolunda 7’si Kamu-Sen’e 3’ü KESK’e ve 1’i de Memur-Sen’e bağlı 11 sendika 15 Ağustos’ta Başbakan Yardımcısı Mehmet Ali Şahin ile 2006 yılı başından geçerli olacak memur maaş zammını belirlemek üzere biraraya gelecek. Toplu görüşmelere, Başbakanlık Müsteşarı, Maliye Bakanlığı Müsteşarı, Hazine Müsteşarı, DPT Müsteşarı, DİE Başkanı, Devlet Personel Başkanı, Maliye Bakanlığı Bütçe ve Mali Kontrol Genel Müdürü ile kamu işveren sendikasından temsilciler katılacak. 
     Yasaya göre, sendikalar ile hükümet arasındaki görüşmelerin en geç 15 gün içinde sonuçlandırılması gerekiyor. Bu süreç içinde anlaşmaya varılırsa, bir mutabakat metni imzalanacak ve Bakanlar Kurulu’na sunulacak. 
     Anlaşma sağlanamaması durumunda ise tarafların biri üç gün içinde Uzlaştırma Kurulu’nu toplantıya çağıracak. Uzlaştırma Kurulu, uyuşmazlık konularını inceleyerek, tarafların görüşlerini aldıktan sonra beş gün içinde kararını verecek. 
     Ancak son kararı yine Bakanlar Kurulu verecek. Memurlarla hükümet arasında bu yıl dördüncü yapılacak olan görüşmelerin şimdiye kadar tümü Uzlaştırma Kurulu’na gitti. 
     
     SENDİKALARIN TALEPLERİ 
     Toplu görüşmelere en çok üyeye sahip konfederasyon sıfatıyla oturacak olan Kamu-Sen Genel Başkanı Bircan Akyıldız, ANKA’ya yaptığı açıklamada, toplu görüşmelerde mali haklar, sosyal-çalışma şartları ve demokratik haklar, grev, toplu sözleşme ve siyasete katılma hakkı, sosyal güvenlik reformu, kamu personel rejimi, Türkiye’nin ekonomik yapısı, IMF programları, 3 yıllık mali program, kamu işçileriyle yapılan toplu sözleşme ve kamu personel rejimi gibi konuların önemli gündem maddelerini oluşturacağını söyledi. 
     
     "VAAT VE PEMBE TABLOYLA KANDIRILMAK İSTEMİYORUZ" 
     Akyıldız, toplu görüşme masasında çalışanların karşısına IMF programları ve ekonomik programların çıkarıldığını, ancak ekonomik veriler konusunda "pembe tablo çizildiğini" belirterek, "Hükümetin endişe duyduğumuz bir tarafı var. Konuşuyoruz, dinliyoruz ama bildikleri gibi hareket ediyorlar" dedi. AKP’nin iktidara gelirken, kamu çalışanlarının IMF’yle yapılan anlaşmalar çerçevesinde 3 yıl bekleyeceğini, daha sonra rahatlayacağını açıkladığını anımsatan Akyıldız, "Üç yıl bekledik vaat ve pembe tabloyla kandırılmak istemiyorz. Bizimle doğru dürüst konuşsunlar istiyoruz" dedi. 
     
     "AKP DÖNEMİNDEKİ REEL KAYIP YÜZDE 16" 
     Akyıldız, kamu çalışanlarının AKP Hükümeti döneminde yüzde 16 reel kayba uğradığını belirterek, öncelikle geçen yıl imzalanan 50 maddelik toplu görüşme tutanığının hayata geçirilmesini istedi. Kamu çalışanlarının gelir adaletsiziliğine mahkum edildiğini söyleyen Akyıldız, yüzdelik maaş artışı istemediklerini de kaydetti. 
     Kamu işçilerinin ücretlerine yıllık zam yapılırken, memur maaşlarına 6 aylık zam yapılmasını doğru bulmadıklarını söyleyen Akyıldız, memur maaşlarına yapılacak artışın da yılbaşından itibaren geçerli olması gerektiğini söyledi. Akyıldız, "Bugüne kadar sabreden kamu çalışanları olmuştur. Bundan sonra düşünmesi gereken Hükümettir. Bizler mümkün olduğunca makul olmaya çılıştık. Kamu çalışanlarının sabrı zorlanmıştır. Taşmaması için de gayret içinde olduk. 
     Memurlar, Hükümetin sorumluluğunu üstlenmek istememektedir" dedi. 
     
     "TOPLU GÖRÜŞMEYE DEĞİL TOPLU SÖZLEŞMEYE" 
     KESK Genel Başkanı İsmail Hakkı Tombul, tüm çalışma yaşamının toplu sözleşmeyle belirlenmesini istediklerini belirterek, Hükümetin masaya toplu sözleşme anlayışıyla gelmesi gerektiğini söyledi. Hükümetin öncelikle geçen yıl imzalanan mutabakat metninin gereğini yerine getirmesi gerektiğini belirterek, "Bir masada pazarlık yapacaksak, Hükümet 3 yıl için açıkladığı zam açıklamalarını geri çekilmelidir. Zam açıklanıyor ve bu masa anlamsızlaşıyor" dedi. 
     
     "TEMEL ÜCRET TARİF EDİLMELİ" 
     İnsanca yaşayacak bir ücret talebinde bulunduklarını anlatan Tombul, "Temel bir ücret tarif edilmelidir. 
     Enflasyon ve yüzde 10’luk büyümeden de bize düşün payı istiyoruz" dedi. 
     
     ORTALAMA MEMUR MAAŞI 1 MİLYAR OLSUN 
     İmamların örgütlü olduğu diyanet işkolunda yetki alarak toplu görüşmelere katılma hakkı kazanan Memur-Sen Genel Başkanı Ahmet Aksu ise ortalama memur maaşlarının Hükümetin kamu yönetimi çerçevesinde açıkladığı gibi net 300 milyon lira artırılmasını istedi. Aksu, bu taleplerinin karşılanmaması durumunda işçilere sağlanan olanakların memurlara da sağlanması gerektiğini belirterek, en az yüzde 10’luk artış isteyeceklerini söyledi. 
     Grevli ve toplu sözleşmeli, eşit işe eşit ücret verilmesinin öncelikli talepleri olduğunu ifade eden Aksu, özellikle maaş artışı konusunda sendikalı olanla olmaan memur arasında ayrım yapılmasını talep edeceklerini de bildirdi. 
     Hükümetin 3 yıllık program kapsamında açıkladığı 3 yıllık maaş artışlarını asla kabul etmeyeceklerini söyleyen Aksu, Hükümetin de bu artışların IMF’ye verilen temenni niteliği taşıdığı yönünde açıklamalar yaptığını savundu. 
     
</TEXT>
</DOC>
