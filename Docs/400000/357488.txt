<DOC>
<DOCNO> 357488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonyas10.html </URL>
<DATE> 2005/07/01/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Rock'un adalete uzun yürüyüşü yarın gece başlıyor 
</HEADLINE>
<TEXT>

     "Adalete Doğru Uzun Yürüyüş" sloganıyla Afrika’daki adaletsizliklere dikkat çekmek için düzenlenen Live 8 konserleri 2 Temmuz öğleden sonra başlayıp ertesi günün ilk saatlerine kadar sürecek. 
     İrlanda’lı müzisyenler Bob Geldof ve Bono ile arkadaşlarının örgütlediği, 21’inci yüzyılın ilk kitlesel müzik olayı Live 8, dünyanın çeşitli kentlerinde verilecek konserlerle yaklaşık 2 milyar insanın, G8 zirvesinden önce, Afrika’daki yoksulluk sorununa odaklanmasını sağlayacak. 
     Konserler dizisi G8 ülkeleri yönetimlerine Afrika’nın borçlarının silinmesi, karşılıksız parasal ve altyapı yardımlarının arttırılması için baskı yapmayı ve bu konuda kamuoyu oluşturmayı amaçlıyor. 
     Live 8 konserlerinin prodüksiyonunu gerçekleştiren Kevin Wall, "Bu anıtsal canlı yayın dünya iletişim tarihinde eşi görülmemiş küresel bir büyüklüğe ulaşacak. Sadece dünya radyo ve televizyonları değil, yeterli bant genişliğine sahip olan internet kullanıcıları da evlerinde, internet kafelerde ya da iş yerlerinde bu büyük olaya tanıklık edebilecekler" dedi. 
     2 Temmuz’da Londra, Philadelphia, Paris, Roma, Berlin, 
     Johannesburg, Tokyo ve Toronto gibi kentlerde tarihin politik amaçlı en büyük gösteriler dizisi birbiri ardına sıralanacak. 
     Live 8 konserlerinin 140 ülkede, televizyon, radyo ya da internet üzerinden canlı yayınlanması planlanıyor. 
     
     DEEP PURPLE, CROSBY, STİLLS NASH’E KADAR KATILANLAR 
     Live 8 konserlerine dünyanın çeşitli kentlerinde katılan müzisyenler arasında, Andre Bocelli ve Fransız Ulusal Filarmoni Orkestrası, Cure, David Hallyday, Placebo, Shakira, Sherly Crow, Youssou N’Dour Paris , Brian Wilson, Crosby Stills and Nash, Roxy Music, Wir Sind Helden Berlin , Faith Hill ve İtalyan müzisyenler Roma , Will Smith, Salma Hayek, Dave Matthews Band, Def Leppard, Alicia Keys, Bon Jovi, Destiny’s Child, Linkin Park, Steve Wonder Philadelphia , Deep Purple, DMC, Gordon Lightfoot Barrie , Bjork, Def Tech, Rize Tokyo , Malaika, Orchestre Baobab Johannesburg , Pet Shop Boys, Pet Shop Boys Moskova yer alacak. Konserlere 150 dolayında müzik tarihnde iz bırakmış ya da güncel müzisyen- grup katılacak. 
     Amerikalı grup Crosby Stills and Nash’in "eksik parçası" Neil Young ise Toronto’da Fisk University Jubilee Choir ile Live 8’e katkıda bulunacak. 
     
     HYDE PARK’A GECE PİNK FLOYD İLE İNECEK 
     Live 8 konserlerinin kalbi ise 2 Temmuz gecesi Londra’daki Hyde Park’ta atacak. Hyde Park’ta Greenwich saatiyle 13.00’ten itibaren Annie Lennox, Bob Geldof, Coldplay, Elton John, Madonna, Mariah Carey, Paul McCartney, Scissor Sisters, Snoop Dogg, Snow Patrol, Stereophonics, Sting, U2, UB40 gibi isimler birbiri ardına sahne alarak küresel yoksulluğa karşı mesajlarını iletecek. 
     Hyde Park, gece yarısına doğru ise "çeyrek yüzyıldır süren bir davanın kapanmasına" sahne olacak. 1982 yılında dağılan efsanevi Pink Floyd’un dört üyesi yeniden birlikte sahne alarak müzik tarihinde 23 yıl süren bir tartışmayı sonlandıracak. 
     BBC Pink Floyd’un grupla bağlantısını 1982’de olaylı bir şekilde koparan, ancak Live 8 için gruba yeniden dönen, basçı, besteci ve söz yazarı Roger Waters ile birlikte gecede, müzik tarihinde iz bırakmış albümlerinden üç ya da dört parçayı seslendireceğini yarım saat kadar sahnede kalacağını duyurdu. 
     Live 8’in Londra ayağındaki konserin gecenin geç saatlerine değin sürebileceği bildirildi. 
     
     KONSERLER NASIL İZLENEBİLECEK 
     Live 8 konserleri Türkiye’de NTV televizyonundan canlı olarak yayınlanacak. BBC World Service radyosu ile BBC’nin bölgesel istasyonları da konserleri canlı verecek. American Online AOL başta olmak üzere birçok internet portalı konserleri web üzerinden canlı yayınlayacak. 
     
</TEXT>
</DOC>
