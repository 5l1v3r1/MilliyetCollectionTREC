<DOC>
<DOCNO> 376149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sontur02.html </URL>
<DATE> 2005/09/06/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Diyarbakır Valisi Ala "Olaylarda 6 polis ve 2 vatandaş hafif yaralandı" 
</HEADLINE>
<TEXT>

     Diyarbakır Valisi Efkan Ala, Diyarbakır’da meydana gelen olaylarda 6 polis ve 2 vatandaşın hafif şekilde yaralandığını söyledi. 
     Ala, AA muhabirine yaptığı açıklamada, Kantar kavşağı mevkiinde toplanan gruptan bazı kişilerin polise taş atması sonucu çıkan olayların bastırıldığını söyledi. Olaylarda 2 vatandaş ve 6 polis memurunun hafif şekilde yaralandığını kaydeden Ala, şöyle dedi 
     "İzinsiz gösteri yapan ve uyarılara rağmen dağılmayan göstericiler arasındaki bir gurubun taş atması sonucu polis yasalar çerçevesinde gereğini yapmıştır. Kanunsuz gösteri yapan ve terör örgütü lehine sloganlar atan göstericilerle polis arasındaki arbedede, 2 vatandaş ve 6 polis memuru hafif şekilde yaralandı. Yaralı 
     vatandaşlar ve polisler hastanede ayakta tedavi edilerek taburcu edildi. Olaylarda 6 kişi gözaltına alındı. Durum şu anda sakin." Terör örgütü elebaşı ile ilgili basın açıklaması yapmak üzere otobüslerle gittikleri Gemlik’ten Diyarbakır’a dönenleri Kantar kavşağı mevkiinde karşılayan grup, daha sonra izinsiz yürüyüş yapmıştı. Yürüyüş sırasında terör örgütü PKK lehine sloganlar atan ve terör örgütü elebaşının posterleriyle bayraklarını taşıyan grup, polise taş atmış, polis ile göstericiler arasında arbede yaşanmıştı. Dağılıp tekrar toplanan gruptan bazıları, 10 Nisan Polis Karakolu, Bağlar Karakolu, MHP İl binası, bazı bankaların ATM’lerinin camlarını taş atarak kırmışlardı. 
     
</TEXT>
</DOC>
