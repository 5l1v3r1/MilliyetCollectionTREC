<DOC>
<DOCNO> 367918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/magazin/axmag01.html </URL>
<DATE> 2005/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Balayı teknesi Gökova'da 
</HEADLINE>
<TEXT>


Suudi Arabistan'ın eski Petrol Bakanı Şeyh Zeki Yamani'nin kızı Sarah ile damadı Malik Dahlan'ın mavi yolculuk yapacakları 'Sariyah' adlı yat Gökova'ya demirledi. 5 gün sürecek mavi tur programında Rodos ve Simi de var 

YAŞAR ANTER Bodrum DHA 

İstanbul Çırağan Sarayın'da yapılan kına gecesi ve görkemli düğünle yaşamlarını birleştiren Sarah ve Malik Dahlan, balayı programlarını kötü hava koşulları nedeniyle değiştirdi. 
Genç çiftin 2-3 gün içinde mavi yolculuğa çıkacağı, Gökova'nın koylarının ardından Simi ve Rodos'un da aralarında bulunduğu Yunan adalarına geçeceği kaydedildi. 

Erzak yüklendi 
Çökertme Koyu'nda bekleyen 2 suiti, 8 lüks kamarası bulunan 55 metre uzunluğundaki çift direkli yelkenli yat, Norveç'in Bikimi Limanı'na kayıtlı. Üzerinde 2 zodyak bot, jet - ski, sörf ve kano bulunan yata, bol miktarda balık ve deniz ürünleriyle sebze, meyve yüklendi. Sarah ve Malik Dahlan'ın mavi yolculuğunun yaklaşık 5 gün sürmesi bekleniyor. 



</TEXT>
</DOC>
