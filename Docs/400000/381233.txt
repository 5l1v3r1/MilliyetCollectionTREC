<DOC>
<DOCNO> 381233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sontur25.html </URL>
<DATE> 2005/09/24/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Fidye için kaçırıldığı öne sürülen çocuk öldürüldü... 
</HEADLINE>
<TEXT>

     Çanakkale'nin Lapseki İlçesi'nde, 4 gün önce fidye için kaçırıldığı öne sürülen İlçe Ziraat Odası Başkanı Hasan Yıldırım'ın 14 yaşındaki oğlu ölü bulundu. Cinayet zanlısı 2 kişi, polisin cep telefonu kayıtlarını incelemesi sonucu yakalandı. 
     AA muhabirinin aldığı bilgiye göre, Çanakkale'nin Lapseki İlçesi Ziraat Odası Başkanı Hasan Yıldırım'ın lise 1. sınıf öğrencisi oğlu İsa Yıldırım 14 , 4 gün önce Cumhuriyet Mahallesi'ndeki evlerinin önünden kaçırıldı. 
     Polise başvuran Hasan Yıldırım, kendisini cep telefonundan arayarak oğlunun kaçırıldığını söyleyen kişilerin, 40 milyar lira fidye istediklerini bildirdi. 
     Lapseki Cumhuriyet Başsavcılığı'nın izniyle Yıldırım'ın cep telefonu kayıtları incelemeye alındı. Yapılan çalışma sonucunda polis, Hasan Yıldırım'ı cep telefonundan aradıkları öne sürülen N.A. 37 ve A.S'yi 35 yakaladı. 
     Zanlıların yapılan sorgularında, ''Daha önce bir kuyumcuyu kaçırmayı planladıklarını, ancak bunu gerçekleştiremeyince, İsa Yıldırım'ı kaçırdıklarını'' söyledikleri kaydedildi. Zanlılar, ''Güreci Köyü yakınındaki bir damda sakladıkları İsa Yıldırım'ı korkuya kapılmaları üzerine öldürerek, bir ağacın altına bıraktıklarını'' itiraf ettikleri de bildirildi. 
     Polis ekipleri, zanlıların ifadeleri doğrultusunda, İsa Yıldırım'ın cesedini belirtilen yerde buldu. 
     Yetkililer, olayla ilgili soruşturmanın sürdürüldüğünü ve ilçede infiale neden olması nedeniyle geniş çaplı güvenlik önlemleri alındığını kaydettiler. 
     
     İSA'YI ÖLDÜRDÜKLERİ ÖNE SÜRÜLEN 2 KİŞİ TUTUKLANDI 

     Çanakkale’nin Lapseki İlçesi’nde, Ziraat Odası Başkanı Hasan Yıldırım’ın 14 yaşındaki oğlu İsa Yıldırım’ı fidye için kaçırıp, öldürdükleri iddiasıyla yakalanan 2 kişi tutuklandı. 
     AA muhabirinin aldığı bilgiye göre, Yıldırım’ı 4 gün önce Cumhuriyet Mahallesi’ndeki evlerinin önünden kaçırıp, Güreci Köyü yakınlarındaki bir damda saklayarak, daha sonra öldürdükleri iddia edilen, N.A 37 ve A.S 35 , çıkarıldıkları nöbetçi mahkeme tarafından tutuklandı. 
     Sanıklar, linç girişimine karşı alınan sıkı güvenlik önlemleriyle ilçeden çıkarılarak, Çanakkale E Tipi Kapalı Cezaevine konuldu. 

     
</TEXT>
</DOC>
