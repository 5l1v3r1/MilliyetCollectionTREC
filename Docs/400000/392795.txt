<DOC>
<DOCNO> 392795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/soneko48.html </URL>
<DATE> 2005/11/07/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Gayrimenkul sektörü 'Altın' yılını yaşıyor 
</HEADLINE>
<TEXT>

     Gayrimenkul Yatırım Ortaklığı Derneği GYODER Başkanı Haluk Sur, ''Uzun kriz yıllarından sonra gayrimenkul sektörü altın dönemini yaşıyor'' dedi. 
     Sermaye Piyasası Kurulu ve GYODER tarafından 17 Kasım 2005 tarihinde gerçekleştirilecek olan, ''Konut Finansmanı ve Türkiye-2'' konferansının tanıtım toplantısında konuşan Haluk Sur, uluslararası piyasalarla Türkiye'nin bu alanda yetkili isimlerinin bir araya geleceği konferansta sektöre, kurumlara ve karar vericilere ışık tutacak görüşler ve detayların ele alınacağını anlattı. 
     Sur, olumlu piyasa koşulları, konut açığı, kentsel dönüşüm projeleri, deprem riski ve yabancıların ilgisinin çakıştığı göz önüne alındığında gayrimenkul sektörünün dinamik beklentiler içinde bir sektör görünümünde olduğunu dile getirerek, bu trendin rakamlara da yansıdığını söyledi. 
     2003 yılında tapuda gerçekleşen işlemler 392 bin, beyan edilen satış rakamı 6.3 milyar YTL ve konut kredisi kullananların sayısı 51 bin iken, 2005 yılına gelindiğinde rakamların sırasıyla 592 bin, 21.6 milyar YTL ve 210 bine yükseldiğini aktaran Sur, ''Uzun kriz yıllarından sonra gayrimenkul sektör altın dönemini yaşıyor'' diye konuştu. 
     ''Oyunu kurallarına göre oynarsak, Türkiye'nin piyasanın önü açık. Yeter ki ev ödevlerimizi yapalım'' diyen Sur, Türkiye'de hergün bir-iki yabancı yatırımcının piyasa araştırması yaptığı günlerin yaşandığını, sektörün gelişen umut vadeden bir pazar olduğunu belirtti. 
     Haluk Sur, ''Giderek dinamikleşen bir pazar içindeyiz. Sorunlar var ama hiçbirisi üstesinden gelinemeyecek sorunlar değil. Türkiye AB sürecinde ümit vadeden bir ülke, sermayenin ülkeye bakışı oldukça pozitif'' dedi. 
     Toplantıda, konferansta ele alınacak gündem maddeleri ve oturumlara ilişkin bilgi de verildi. 
     
</TEXT>
</DOC>
