<DOC>
<DOCNO> 371226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonspo08.html </URL>
<DATE> 2005/08/19/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Galatasaraylıların feryadı Büyük Kaptan nerede 
</HEADLINE>
<TEXT>

     Galatasaraylılar’ın feryadı bitmek bilmiyor. Sarı-Kırmızılılar, Bülent Korkmaz’ın ismine yakışır bir jübile istiyor. 
     
     Peşini bırakmıyorlar 
     Sarı-Kırmızılı taraftarlar Bülent Korkmaz için yönetime baskı yapmaya devam ediyor. Sezonun ilk haftasında Konyaspor’la oynanan maçta, Büyük Kaptan Nerede '' yazılı dev bir pankart açan ve Korkmaz’a haksızlık yapıldığı gerekçesiyle 90 dakika boyunca protestolarını sürdüren taraftarlar, bu işin peşini bırakacağa benzemiyor. Bulgaristan’a karşı son kez A Milli formayı giyen Bülent’e, kariyerine ve ismine yakışan bir jübile yapılmasını isteyen Galatasaraylı futbolseverler, bu isteklerini yoğun bir şekilde kulübe iletiyor. 
     
     Mektup tepkisi 
     Konyaspor’la oynanan ilk maçtan bu yana kulübe sayısız telefon, faks ve mail iletildiği bildirildi. Bülent’e karşı alınan tavrı eleştiren Sarı-Kırmızılı futbolseverler, bir an önce Kaptan’ın kulübe davet edilerek gönlünün alınmasını talep ediyor. Tam 22 yıldır Galatasaray çatısı altında ter döken Korkmaz için muhteşem bir jübile yapılmasını isteyen taraftarların, kulüp çalışanlarının Bülent’e mektupla ulaşmaya çalışmasına da büyük tepki gösterdikleri ve bu tutumu kınadıkları ifade edildi. 
     
</TEXT>
</DOC>
