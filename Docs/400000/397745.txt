<DOC>
<DOCNO> 397745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sontur40.html </URL>
<DATE> 2005/11/24/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
Bakan Çelik Özel Okullar Yasa Tasarısı TBMM yolunda... 
</HEADLINE>
<TEXT>

     Milli Eğitim Bakanı Hüseyin Çelik, Özel Okullar Yasa Tasarısı'nı yakında TBMM'ye getireceklerini bildirdi. 
     Çelik, tasarıyla 3 milyon öğrencinin özel okullarda okuyacağını, böylece 17 katrilyon liralık Milli Eğitim Bakanlığı bütçesini 15 milyon öğrenciye değil 12 milyon öğrenciye bölebileceklerini söyledi. 
     Bakan Çelik, Özel Yüce Okulları'nın 20. kuruluş yıldönümü dolayısıyla Hilton Oteli'nde düzenlenen yemeğe katıldı. 
     Hüseyin Çelik, burada yaptığı konuşmada, öğrencilik dönemlerini anlattı ve şimdiki genç neslin çok şanslı olduğunu belirtti. 
     Türkiye'nin zor dönemleri atlattığını ve geleceğe güvenle baktığını kaydeden Çelik, özel eğitim kurumlarının artması ile şanslı genç sayısının da artacağını ifade etti. 
     Özel Okullar Yasa Tasarısı'nın TBMM'de yakın bir zamanda görüşüleceğini bildiren Bakan Çelik, tasarıda KDV'nin sıfırlanmasının bulunmadığını, ancak özel okullara ilişkin bir çok imkanın yer alacağını belirtti. 
     Özel okullara hali vakti yerinde ailelerin çocuklarının gidebildiğine işaret eden Çelik, tasarının yasallaşması halinde durumu iyi olan daha çok ailenin çocuklarını söz konusu okullara göndereceğini ve 3 milyon öğrencinin eğitim yükünün bakanlığın üzerinden kalkarak ailelere yükleneceğini söyledi. 
     Çelik ayrıca 15 milyon öğrencisi olan Milli Eğitim Bakanlığı'nın bütçesinin 17 katrilyon olduğunu anımsatarak, bu parayı 15 değil 12 milyona böleceklerini ve öğrenci başına düşen eğitim harcamasının da artacağını kaydetti. 
     
</TEXT>
</DOC>
