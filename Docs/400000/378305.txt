<DOC>
<DOCNO> 378305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sondun19.html </URL>
<DATE> 2005/09/14/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Biden Türkiye Irak'ın içine sürüklenebilir 
</HEADLINE>
<TEXT>

     ABD Senatosu Dış İlişkiler Komitesi’nin önde gelen üyelerinden Joseph Biden, Bush Yönetiminin Irak politikasının ABD’yi bir ulusal güvenlik felaketinin eşiğine getirdiğini savunurken Suriye, İran ve Türkiye, Irak’ın içine çekilerek İrak’ın yeni bir Lübnan’a dönüşeceği uyarısını yaptı. 
     2008 başkanlık seçimlerinde Demokrat Partisi’nin 
     adaylığına talip olacağını açıklayan Joseph Biden, Washington Post gazetesinde yayımlanan makalesinde ABD’nin Irak politikasının gözden geçirilmesini istedi. Bush yönetiminin Irak konusunda yaptığı hataların ABD’yi bir ulusal güvenlik felaketinin eşiğine getirdiğini savunan Biden, Bush Yönetiminin anayasa referandumu ile büyük bir kumar oynadığını, çoğu anayasayı reddedecek olan Sünnilerin daha da güceneceğini belirterek şu değerlendirmeyi yaptı "ABD’nin çıkarları için yıkıcı olabilir. Mezhepler arası şiddet, Suriye, İran ve Türkiye’yi içine çekerek tam bir iç savaşa dönüşebilir ve Irak’ı yeni bir Lübnan’a dönüştürebilir. Daha kötüsü, Iraklı Sünniler, yabancı cihatçılar ile daha güçlü ittifakları oluşturarak Irak’ın bir alanı yeni terörist nesil için 11 Eylül öncesi Afganistan’a dönüştürebilir." Joseph Biden, Sünnilerin ikna edilmemesi halinde Bush Yönetiminin anayasa referandumunu ertelemesini istedi. Bush Yönetiminin, Fransa, Japonya, İngiltere ve Rusya gibi ülkeler ile AB, NATO ve BM gibi örgütlerle bir temas grubu kurmasını da öneren Biden, Washington’dan ayrıca "Irak’ın komşularını sorumlu bir biçimde hareket etmesini zorlayacak veya teşvik edecek bir bölgesel strateji" geliştirmesi gereğini de savundu. Bu çerçevede Bush Yönetiminin İran gibi normal olarak çalışmak istemeyeceği rejimlerle bir işbirliğini yapması gerekebileceğini de belirten Biden, Yönetimin ABD askerlerinin "gerektiği sürece" Irak’ta kalacaklarını söylemesinin artık "kabul edilemez" olduğunu da vurguladı. 
     
</TEXT>
</DOC>
