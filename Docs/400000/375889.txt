<DOC>
<DOCNO> 375889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonyas18.html </URL>
<DATE> 2005/09/05/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Safiye Soyman Hiçbir zaman hak etmediğim ücreti almadım 
</HEADLINE>
<TEXT>

     Kültür ve Turizm Bakanlığı’na bağlı Edirne Devlet Türk Müziği Topluluğu’nun kadrosunda solist olarak görev yapan Safiye Soyman, koroya katılmadan maaş aldığına ilişkin haberlerin gerçeği yansıtmadığını savunarak, "Ben hiçbir zaman hak etmediğim bir ücreti almadım, almam da" dedi. 
     Soyman, yaptığı yazılı açıklamada, 2001’den bu yana devlet sanatçısı olarak görev yaptığını ve sanatçıların görev yaptıkları ilde ikamet etme zorunluluğunun bulunmadığını belirtti. 
     Edirne korosunun sanatçısı olduğunu ifade eden Soyman, bu yıl içinde değişik illerde konser verdiğini ve gelecek aylarda Bilecik, İzmir, Denizli ve Diyarbakır’da konser vereceğini bildirdi. 
     Safiye Soyman, 2001 yılından bu yana çeşitli etkinliklere katıldığını vurgulayarak, "Ben hiçbir zaman hak etmediğim bir ücreti almadım, almam da. Kültür ve Turizm Bakanımız, kadrolu sanatçılarına kaset ve televizyon çalışmaları için de destek veriyor, kısıtlama yapmıyor" dedi. 
     Soyman, Türkiye’de sanatçıların kolay yetişmediğini ve sanatçılara sahip çıkılması gerektiğini kaydetti. 
     Edirne Devlet Türk Müziği Topluluğu Müdürü Sezai Irmak ise AA muhabirine yaptığı açıklamada, koroda kadrolu olup da geçici görevle il dışına giden 22 kişinin, geçici görevlerinin iptal edilmesi nedeniyle Edirne’ye dönmeye başladıklarını söyledi. 
     
</TEXT>
</DOC>
