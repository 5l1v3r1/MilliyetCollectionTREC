<DOC>
<DOCNO> 384725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sondun10.html </URL>
<DATE> 2005/10/07/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Straw Avusturya ile pazarlık olmadı 
</HEADLINE>
<TEXT>

     Lahey’de eski Yugoslavya için kurulan Uluslararası Savaş Suçları Mahkemesi’nin Savcısı Carla Del Ponte, Hırvatistan’ın mahkemeyle işbirliği konusunda "önceki değerlendirmesinden çark ettiği" yolundaki iddiayı yalanladı. 
     Londra’da İngiltere Dışişleri Bakanı Jack Straw ile görüşen Bayan Del Ponte, "Fikir değiştirmedim. Yanlış anlama var" dedi. 
     Del Ponte, geçen Cuma günü Hırvatistan’ın mahkemeyle işbirliği konusunda "sukut-u hayale" uğradığını belirtmiş, Pazartesi günü ise Zagreb yönetiminin mahkemeyle "tam işbirliği içinde olduğunu" söylemişti. 
     Del Ponte, "Yanlış anlama var. Zira ben şunu dedim General Ante Gotovina’nın Lahey’de olmadığını rapor edeceğim, ama Hırvatistan’ın mahkemeyle işbirliği yolunda bütün yaptıklarını da teslim ediyorum..." diye konuştu. 
     Del Ponte’nin, AB’nin Hırvatistan çalışma grubu önündeki bu olumlu değerlendirmesi, Zagreb’le üyelik müzakerelerinin başlamasının yolunu açmıştı. Lahey Mahkemesi, savaş suçu işlemekle suçlanan Hırvat generalin teslim edilmesini istiyor. 
     Straw da, Türkiye’yle müzakerelerin başlamasına ilişkin krizin çözümü için Hırvatistan konusunda Avusturya’yla pazarlık yapıldığını yalanladı. Straw, pazarlık iddiasının doğru olmadığını söyledi ve "3 Ekim tarihi tamamen tesadüf oldu" dedi. 
     
</TEXT>
</DOC>
