<DOC>
<DOCNO> 350044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonspo07.html </URL>
<DATE> 2005/06/08/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Bursaspor'dan şok açıklama Samsun birinci lig haklarını bize teklif etti 
</HEADLINE>
<TEXT>

     Bursaspor Kulübü İkinci Başkanı Yunus Egemenoğlu, kulübe gerekli mali desteğin sağlanamaması halinde Samsunspor'un Süper Birinci Ligi haklarını satacağına ilişkin açıklamalarda bulunan İsmail Uyanık'ın konuyu kendisine 1 ay önce açtığını belirterek, ''Ancak, spor etiğine uymayacağı ve Bursaspor camiasının böyle bir yöntemi kabul etmeyeceği yanıtını verdim'' dedi. 
     Egemenoğlu, AA muhabirine yaptığı açıklamada, İsmail Uyanık'ın bu açıklamasıyla, Samsun kentinin ve Türkiye Futbol Federasyonu'nun dikkatini Samsunspor ve diğer Anadolu kulüplerinin içinde bulunduğu ekonomik darboğaza çekmek istediği görüşünde olduğunu söyledi. 
     Bursaspor'un bu tür oluşumların içinde olmayacağını, bir üst lige masa başında değil sahadaki mücadelesiyle çıkacağını dile getiren Egemenoğlu, şunları kaydetti 
     ''Samsunspor Kulübü Başkanı bu konuyu bana 1 ay önce açmıştı. Ancak, spor etiğine uymayacağı ve Bursaspor camiasının böyle bir yöntemi kabul etmeyeceği yanıtını verdim. Kendisine, Bursaspor'un kesinlikle bu şekilde 1. Lig'e çıkmasının yanlış olacağını söyledim. Bugün de aynı görüşteyim. 
     Gerçi, sayın İsmail Uyanık'ın da böyle birşey yapacağını düşünmüyorum. Kendisi son derece sportmen, spor etiğine büyük önem veren bir başkandır. O, Samsunspor'un içinde bulunduğu mali krizi tüm çıplaklığıyla ortaya koymak için böyle bir açıklama yaptı. Kulüpler, sahada küme düşmeli veya bir üst lige çıkmalı. Masa başı oyunlarıyla değil.'' 

     
</TEXT>
</DOC>
