<DOC>
<DOCNO> 386930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sonsiy08.html </URL>
<DATE> 2005/10/15/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Denktaş, AB'nin Türkiye'nin önüne çok zor şartlar koyduğunu söyledi 
</HEADLINE>
<TEXT>

     KKTC'nin 1. Cumhurbaşkanı Rauf Denktaş, AB üyeliği sürecinde Türkiye'nin önüne konulan şartların hiçbir üye ülkenin önüne konulmadığını söyledi. 
     Denktaş, Atatürkçü Düşünce Derneği Kocaeli Şubesi'nce Gölcük Belediyesi Kongre Salonu'nda düzenlenen ''Emperyalizmin Hedefindeki Kıbrıs Türkleri'' konulu konferansta, Türkiye'nin NATO'nun içinde büyük askeri güce sahip, Atatürk'ün ilkelerinden ayrılmayan bir ülke olduğunu belirterek, emperyalist ülkelerin bu yüzden Türkiye'den ürktüğünü ifade etti. 
     Türkiye'nin AB üyeliği sürecine ve öne sürülen koşullara değinen Denktaş, şöyle konuştu 
     ''Türk hükümeti bu şartları kabul edecek durumda değil. Bir noktaya gelecek, kabul etmiyorum diyecek. Temenni ederdik ki Türkiye'nin önüne bu üyelik çerçeve anlaşması koyulmadan, pazarlık yapılsaydı. AB'ye girmek için her şeye hazırım düşüncesi ortadan kalksaydı. Maalesef Türkiye'nin önüne konulan şartlar hiçbir üyenin önüne konulmamıştır. Türkiye bunları reddetmek zorundadır.'' Denktaş, çerçeve anlaşmasındaki şartların kabul edilmeyeceği yönünde duyumlar aldığını belirterek, sözlerine şöyle devam etti 
     ''Televizyondan izliyorum, AB Parlamentosu'nda yapılan konuşmaları dinliyorum. Parlamenterler, üyelik şartlarında değişiklik yapmayız diyorlar. Müzakereler başladı diye sevinç var. Mesele, bu şartları Türkiye'ye nasıl uyduracağız meselesidir. Şimdi Türk hükümeti diyor ki KKTC'nin egemenliğini koruyacağız, taviz vermeyeceğiz . Böyle haberler okuyoruz, içimiz açılıyor ama altını okuyoruz farklı... Kıbrıs Türkleri Annan planına yüzde 60 evet demekle, siyasi iradelerini ortaya koymuştur. Demokrasiden nasibini almayan insanlar ise tuhaf projelerle ortaya çıkmaktadır deniliyor. İsmim söylenmiyor ama biliyorum. Benimle beraber, başlangıçta yüzde 35 hayır diyenlerin oranı, şimdi aynı şey ortaya konmuş olsa yüzde 55'ten fazla olacak durumdadır. Çünkü nasıl kandırıldıklarını, nasıl aldatıldıklarını görmüşlerdir. Bir taraftan egemenliği koruyacağız, taviz yok deniliyor, diğer taraftan halkın iradesi denilen Annan planının egemenliğimizi reddeden, ortadan kaldıran, KKTC'yi yok sayan iradeye saygı isteniyor. Annan planı ölmüştür, arkada kalmıştır. Bunu hortlatmak, yeniden gündeme getirmek, barışçı ve uzlaşıcı olduğumuzu göstermek değil, ne yapmak istediğimizi bilmemektir. Ve hala AB için her şeye boyun eğmek zorunda olduğumuzu gösterir.'' AB şartlarının ağır olduğunu da öne süren Denktaş, ''Bu Türkiye'yi değil, küçülttükleri, avuçlarının içine alabilecekleri Türkiye'yi üye yapmak istiyorlar'' diye konuştu. 
     
</TEXT>
</DOC>
