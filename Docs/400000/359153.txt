<DOC>
<DOCNO> 359153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/dunya/dun03.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa ve ABD alarma geçti 
</HEADLINE>
<TEXT>


DIŞ HABERLER SERVİSİ 


Londra'daki toplu ulaşım sistemine yönelik terör saldırıları ardından Avrupa ülkeleri ve ABD, ulaştırma alanında güvenlik önlemlerini sıkılaştırdı. İtalya İçişleri Bakanı Giuseppe Pisanu, tüm Avrupa'nın alarm durumunda olduğunu bildirdi. Ülkelerin aldığı önlemler şöyle 
NATO NATO Konseyi, Londra'daki terör eylemlerini görüşmek üzere bugün olağanüstü toplantı yapacağını bildirdi. 
AB AB Komisyonu'nun 13 Temmuz'da, terörizme karşı önlemler konusunu değerlendirmek üzere Brüksel'de toplanacağı belirtildi. 
İTALYA Kriz merkezi kurdu. İtalya Dışişleri Bakanlığı'nda kurulan kriz merkezinin, İngiliz makamları ve İtalya'nın Londra Büyükelçiliği ile eşgüdüm içinde çalıştığı kaydedildi. Sivil havacılık idaresi, ülkedeki havaalanlarında alarm seviyesini yükseltti. 
ALMANYA Ulaştırma idaresi güvenlik önlemlerini artırdığını açıkladı. Alarm seviyesi 'sarı'ya çıkarıldı. Berlin metro istasyonlarında devriye artırılırken, otobüs ve tramvay sürücülerinden şüpheli cisimlere karşı tetikte olmaları istendi. 
FRANSA Başbakan Dominique de Villepin, üst düzey güvenlik alarmına geçildiğini ve alarm seviyesinin ikinci kademe olan 'kırmızı'ya yükseltildiğini açıkladı. Devlet demiryolları işletmesi SNCF de, İngiltere'ye gidecek yolculara seyahatlerini ertelemeleri çağrısında bulundu. SNCF, Fransa ile İngiltere'yi Manş tüneliyle birbirine bağlayan Eurostar treninin halen hizmet verdiğini, ancak bazı rötarlar olduğunu bildirdi. Fransız ulusal havayolu şirketi Air France, güvenlik önlemlerini en üst seviyeye çıkardı. 
POLONYA Tren ve otobüs terminalleri, havaalanları ile metrodaki önlemler sıkılaştırıldı. Emniyet yetkilileri, güvenlik güçlerini takviye ettiklerini açıkladı. 
HOLLANDA Başbakan Jan Peter Balkenende sınır kontrollerinin artırıldığını bildirdi. 
İSPANYA Başbakan Jose Luis Rodriguez Zapatero, tüm güvenlik önlemlerinin alınmasını istedi. 
ABD İç Güvenlik Bakanlığı, toplu taşıma ve tren yollarına yönelik alarm seviyesini ikinci derece olan 'turuncu'ya yükseltti. Başkent Washington'da bomba tespit eden köpekler ve silahlı polis memurları, metro ve otobüslerde inceleme yapmaya başladı. Yolcular, metro istasyonlarında yapılan duyurularla şüpheli gördükleri her şeyi bildirmeye çağrıldı. Makineli tüfek taşıyan polisler metro ve otobüslerde devriye gezerken, polislere eğitimli köpeklerin eşlik ettiği belirtildi. 


AB Parlamentosu'nda saygı duruşu yapıldı 


Avrupa Birliği Komisyonu'nun insani yardımlardan sorumlu üyesi, eski Belçika Dışişleri Bakanı Louis Michel Avrupa Parlamentosu'nda londra'daki saldırılarda ölenler için düzenlenen saygı duruşunda. 


</TEXT>
</DOC>
