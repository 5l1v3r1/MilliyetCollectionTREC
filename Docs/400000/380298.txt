<DOC>
<DOCNO> 380298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sonsiy12.html </URL>
<DATE> 2005/09/21/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Borçlar Kanunu değişiyor... 
</HEADLINE>
<TEXT>

     Temel yasalardan Borçlar Kanunu Tasarısı Taslağı üzerindeki çalışmalar tamamlandı. Adalet Bakanı Cemil Çiçek, tasarı taslağının bugün Başbakanlığa sevk edileceğini bildirdi. 
     Çiçek, Borçlar Kanunu Tasarısı Komisyonu Başkanı Başkent Üniversitesi Hukuk Fakültesi Dekanı Prof. Dr. Turgut Akıntürk ile Hakimevi’nde, taslağa ilişkin basın toplantısı düzenledi. 
     Bakan Çiçek, bir temel yasayı daha kanunlaştırma süreci içinde önemli bir noktaya getirdiklerini belirtti. 
     Taslak üzerinde 33 kişilik komisyonun 7 yıldır çalıştığını anlatan Çiçek, taslağın, daha önce, görüşlerini bildirmeleri için ilgili 114 kuruluşa gönderildiğini ifade etti. 
     Taslakla ilgili genel görüşlerin geçen Haziran’da Büyük Komisyon’da değerlendirildiğini kaydeden Çiçek, "Adalet Bakanlığı olarak, üstlenebileceğimiz, savunabileceğimiz tasarı, bugün itibariyle Başbakanlığa sevk edilmiş olacaktır. Bunu, gelecek yasama yılı içinde yasalaştırmaya çalışacağız" dedi. 
     
     "HERKESİ İLGİLENDİRİYOR" 
     Borçlar Kanunu’nun, cumhuriyetin kurulmasıyla hayata geçen hukuk devrimi içinde Medeni Kanun ile birlikte en önemli yeri tuttuğunu anlatan Çiçek, dünyadaki gelişmeler, ilişkilerin yoğunlaşması, çeşitlenmesi ve çok değişik sebepler dolayısıyla Borçlar Kanunu’nda da değişiklik yapma ihtiyacı doğduğunu kaydetti. 
     Çiçek, Borçlar Kanunu’nun her bireyi ilgilendirdiğine, bireylerin menfaatleriyle ve dolayısıyla ekonomiyle ilgisi olduğuna dikkati çekerek, taslakta menfaat ilişkisi bulunanlar arasında dengeyi korumaya özen gösterdiklerini vurguladı. 
     Bakan Çiçek, "Herkes tasarıyı kendi konumuna göre olumlu veya olumsuz eleştirir. Ne kiracılar mağdur edilmeli ne de ev sahipleri. 
     İşçi işveren karşısında korunurken, işverenin yatırım kabiliyetleri engellenmemeli. Tasarı TBMM komisyonlarına gelecek. Tartışmalara bundan sonra da açığız. Son tren kalktı diye düşünülmesin" şeklinde konuştu. 
     Çiçek, taslağın hazırlanmasında emeği geçenlere de teşekkür etti. 
     Borçlar Kanunu Tasarısı Komisyonu Başkanı Prof. Dr. Akıntürk de, yasanın özel hukuk kapsamına girmesi nedeniyle Türkiye’de yaşayan herkesi ilgilendirdiğini söyledi. İnsanlar dolmuşa bindiğinde, alışverişe çıktığında, kahvehaneye gittiğinde Borçlar Kanunu hükümlerinin geçerli olduğuna işaret eden Prof. Dr. Akıntürk, İsviçre’den 80 yıl önce alınan yasayı yeni ihtiyaçlara göre hazırladıklarını kaydetti. 
     Prof. Dr. Akıntürk, taslaktaki en önemli yeniliğin adında olduğunu belirterek, Türk Ceza Kanunu, Türk Ticaret Kanunu ve Türk Medeni Kanunu’nda "Türk" kelimesinin yer aldığını, Borçlar Kanunu’nun adının bu şekilde olmadığını söyledi. 
     Tasarıda, güncel ve sade Türkçe kullanılmasına özen gösterildiğini anlatan Prof. Dr. Akıntürk, "Önceki kanunu öğrencilerimize okuduğumuzda, Arapça sanıp ardından ’amin’ diyorlardı. Terimleri Türkçeleştirdik. Artık Türk hukukçuları, tercümanlıktan kurtuldu. 
     Kendi kanunlarını yapan hukukçu seviyesine geldi" diye konuştu. 
     
</TEXT>
</DOC>
