<DOC>
<DOCNO> 379097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/dunya/adun.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye seçimi 
</HEADLINE>
<TEXT>


Almanlar yarın sandık başına giderek attıkları oylarla sadece ülkelerinin değil, Türkiye'nin de kaderini etkileyecek. Anketlere göre Sosyal Demokrat Yeşil bloku ile Birlik partileri başa baş 

DIŞ HABERLER SERVİSİ 


Almanya'da 61.9 milyon seçmen, parlamentonun alt kanadı Bundestag'ın 598 yeni üyesini belirlemek için yarın sandık başına gidiyor. Sonucu, Türkiye'nin Avrupa Birliği AB süreci için kritik önemde olduğundan ülkemizde de yakından izlenen genel seçimler öncesinde yapılan son kamuoyu yoklamaları, Türkiye'nin AB üyeliğini destekleyen Sosyal Demokrat Yeşil blok ile Türkiye karşıtı muhafazak r Birlik partilerinin hemen hemen eşit oy oranlarına sahip olduğunu ve seçmenin dörtte birinin kararsız olduğunu gösteriyor. 
Türkiye tartışmasının seçim kampanyasına damgasını vurmasının ardından, blokların başa baş görünmeleri, 600 bin Türk asıllı seçmene de sandıkta anahtar rol oynama şansı veriyor. 

Kararsızlar yüzde 25 
Forsa ajansının dün yayımladığı son kamuoyu yoklaması, halkın yüzde 25'inin kararsız olduğunu gösterdi. Ankette, Angela Merkel liderliğindeki Hıristiyan Demokrat Birlik Parti CDU ile kardeş partisi Hıristiyan Sosyal Birlik'e CSU oy vereceklerin oranı yüzde 41-43 olarak belirlendi. Merkel'in koalisyon ortağı olarak gördüğü Hür Demokratlar'ın ise yüzde 7-8 oranında oy alacağı görüldü. Ankete göre, bu partilerin koalisyonu, oyların yüzde 48-51'ini alacak. 
Başbakan Gerhard Schröder'in Sosyal Demokrat Parti'si SPD , ankette yüzde 32-35 oy oranına ulaşırken, SPD'nin yakın müttefiki Yeşiller'in oy oranı yüzde 6-7 olarak belirlendi. Ankette yüzde 7-8 oy alacağı öngörülen Sol Parti'nin, SPD-Yeşiller koalisyonuna katılması durumunda, bu ittifakın oy oranı yüzde 45-49 olacak. Sol Parti'nin dışarıdan SPD ve Yeşiller'i destekleyebileceği belirtiliyor. 
Ülkenin iki büyük partisi CDU ve SPD'nin mecliste çoğunluğu elde edecek oy oranına sahip olmaması yüzünden, gözler, "büyük koalisyon" olarak adlandırılan olası bir CDU-SPD hükümetine çevrilmiş durumda. Böyle bir koalisyonda Merkel'in başbakan olacağı, Schröder'inse küçük ortak olmaktansa istifa edeceği belirtiliyor. 

Son ana kadar kampanya 
Seçim yarışının başa baş geçmesi, CDU lideri Merkel ve SPD lideri Schröder'in, sandıklar Türkiye saatiyle 19.00'da kapanana kadar seçim kampanyasını sürdürmeye karar vermesine neden oldu. 
Almanya'da önceki seçimler 2002'de yapılmıştı. Bir sonraki seçimlerin 2006 yılında yapılması gerekiyordu, ancak Schröder, partisinin kalelerinden Kuzey Ren-Westfalya eyaletinde geçen mayıs ayında yapılan yerel parlamento seçimlerinden yenilgiyle çıkması üzerine erken seçim kararı aldı. Schröder'in oy kaybetmesinde, ülkedeki yüksek işsizliğin etkili olduğu belirtiliyor. 

PORTRE SCHRÖDER 
En alttan zirveye 

1944'te Mossenberg'de doğan Gerhard Schröder, İkinci Dünya Savaşı'nda Alman ordusunda savaşırken Romanya'da ölen babasını hiç tanımadı. Yoksulluk içinde geçen çocukluğunun ardından bir süre demir atölyelerinde ve inşaatlarda çalıştı. Akşam okulunda hukuk eğitimi alan Schröder kariyerinin başlarındayken Sosyal Demokrat Parti içinde etkin rol oynamaya başladı. Schröder, Almanya'da 1998'de yapılan seçimlerin ardından ilk kez iktidara geldi. Schröder ve koalisyon ortağı Yeşiller, Eylül 2002'de yapılan seçimleri kazanarak iktidarda ikinci dönemlerine başladılar. 

PORTRE MERKEL 
Protestan rahibin kızı 

1954'te Hamburg'da doğdu. Protestan rahip olan babasının, rahiplere eğitim vermek için eski komünist Doğu Almanya'nın Templin kentine taşınmasıyla Doğu Almanya'da büyüdü. Leipzig Üniversitesi Fizik Bölümü'nden mezun olan Merkel, 1989'da Berlin Duvarı'nın yıkılmasının ardından, 1990'da Hıristiyan Demokrat Birlik Parti'den CDU meclise girdi. 1998 seçimlerinde partiye yapılan bağışların kaynağı ile ilgili bir skandal patlak verince partide bölünmeler yaşandı ve 2000'de Merkel CDU Başkanlığı'na seçildi. 


</TEXT>
</DOC>
