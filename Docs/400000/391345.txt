<DOC>
<DOCNO> 391345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sondun13.html </URL>
<DATE> 2005/11/01/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Talabani Suriye'ye Irak üzerinden müdahaleye karşıyım 
</HEADLINE>
<TEXT>

     Irak Devlet Başkanı Celal Talabani, Suriye'ye yönelik herhangi bir askeri müdahalede Irak topraklarının kullanılmasına karşı çıkacağını, ancak bu konularda kendi gücünün sınırlı olduğunu söyledi. 
     Talabani, Arap ülkelerinde yayımlanan Eşşark El Avsat gazetesine verdiği demeçte, ''Suriye ya da başka bir Arap ülkesine yönelik herhangi bir askeri müdahale için Irak toprağının bir atlama tahtası olarak kullanılamasını kesinlikle reddederim'' dedi. 
     ''Ancak bu benim kişisel görüşüm ve ABD'nin gücü karşısında benim gücüm sınırlı ve kendi görüşümü onlara zorla kabul ettiremem'' diye devam eden Talabani, ''çok şey borçlu olduğunu'' ifade ettiği Suriye'ye karşı bir söz söylemeyeceğini, gerekirse görüşlerini Suriye Devlet Başkanı Beşşar Esad'a doğrudan iletebileceğini belirtti. 
     Talabani'nin liderliğini sürdürdüğü Irak Kürdistan Yurtseverler Birliği'nin IKYB , devrik Irak lideri Saddam Hüseyin'e karşı faaliyetleri için topraklarını kullanmasına izin veren Suriye ile uzun bir geçmişe dayanan ittifakı bulunuyor. 
     ABD Başkanı George Bush, geçen ay, Irak'a yabancı savaşçıların geçişine izin vermekle suçladığı Suriye'ye yönelik askeri müdahalenin son seçenek olduğunu söylemişti. 
     Eski Lübnan Başbakanı Refik Hariri suikastıyla ilgili bir BM soruşturma raporunda, suikastta Suriyeli yetililerin bağlantısı bulunduğunun ifade edilmesinin ardından, BM Güvenlik Konseyi'nin dün bakanlar düzeyinde yaptığı toplantıda, ABD, İngiltere ve Fransa tarafından sunulan karar tasarısı oy birliğiyle kabul edilmişti. 
     Kararda, Suriye'nin Hariri suikastıyla ilgili BM soruşturmasında tam işbirliği yapması çağrısında bulunuluyor ve Suriye'nin bu talepleri yerine getirmemesi durumunda, konseyin ''daha ileri bir tavrı değerlendirebileceği'' uyarısında bulunuluyor. 
     Suriye ise suçlamaları reddediyor ve Hariri suikastıyla ilgili kendi soruşturmasını yürüttüğünü kaydediyor. 
     
</TEXT>
</DOC>
