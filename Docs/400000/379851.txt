<DOC>
<DOCNO> 379851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/yasam/ayas.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Saray kaftanları ABD yolcusu 
</HEADLINE>
<TEXT>


Washington'da açılacak 'İpek ve İktidar' başlıklı sergide, Türk ve Osmanlı kültürü, Topkapı Sarayı'ndan götürülecek zengin Osmanlı saray kaftanları koleksiyonu ile dünyaya tanıtılacak 

KÜLTÜR SANAT 

Koç Holding, Kültür Bakanlığı ve Smithsonian Vakfı işbirliğiyle imzalanan, Türk kültürünü dünyaya, dünya kültürlerini Türkiye'ye tanıtacak üçlü anlaşma kapsamında gerçekleştirilecek ilk sergi olan 'Silk and Status Imperial Costumes of Ottoman Turkey İpek ve İktidar Osmanlı Türkiye'sinden Saray Kıyafetleri ', 29 Ekim - 22 Ocak tarihleri arasında Washington'daki Smithsonian Müzesi'nde açılacak. 
Arthur M.Sackler Gallery, The Freer Gallery of Art ile Smithsonian Institution tarafından düzenlenen sergide, ipek saray kaftanları ve çeşitli dokumalar da yer alacak. 
ABD ile Türkiye arasındaki 10 yıllık kültürel programların başlangıcı olacak sergide yer alacak 68 objenin merkezinde, dünyada en fazla sayıda İslami tekstil eseri barındıran Topkapı Sarayı Müzesi'nden getirilen zengin imparatorluk kaftanları koleksiyonu bulunuyor. 
Sergilenecek diğer eserler, Konya'daki Mevlana Müzesi ve St.Petersburg'daki Hermitage Müzesi'nden getirilenler ile çok sayıda ulusal koleksiyondan oluşuyor. 

'Önemli bir pencere' 
Anlaşmanın imza töreninde konuşan Kültür Bakanı Atilla Koç, Smithsonian Vakfı aracılığı ve işbirliğiyle Türkiye'nin kültürel zenginliklerini Amerikan halkı ve tüm dünya ile paylaşmaktan mutluluk duyduklarını belirtti. 
Daha sonra söz alan Koç Holding A.Ş. Yönetim Kurulu Başkanı Mustafa Koç ise toplantıda şunları söyledi 
"Bu anlaşma, ülkemizin ve kültürümüzün yurtdışındaki tanıtımında çok geniş ve çok önemli bir pencere açıyor. Bu pencereden bakanlar, köklü, zengin, çok boyutlu bir kültürel mirasın üzerinde yükselen, bugün kendisini çağdaş bir Avrupa ülkesi olarak konumlandıran, geleceğini şevkle, heyecanla inşa eden dinamik bir Türkiye'yi görecekler." 

'Zengin Koç, Bakan Koç... Enseyi karartmayın' 

Bakan Koç, 29 Ekim'de Washington'da açılacak 'İpek ve iktidar Osmanlı Türkiyesi'nde Saray Kıyafetleri' sergisi hakkında Koç Holding Yönetim Kurulu Başkanı Mustafa Koç ile basın toplantısı düzenledi. Toplantıda, 'Zengin Koç, Bakan Koç' diye espri yapan Bakan Koç, Sadberk Hanım Müzesi için söz verdiği uygun araziyle ilgili çalışmayı sürdürdüğünü de belirterek, "Umutlu olun, enseyi karartmayın" dedi. 


</TEXT>
</DOC>
