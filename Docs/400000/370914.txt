<DOC>
<DOCNO> 370914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonsiy06.html </URL>
<DATE> 2005/08/18/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Bir türlü gelemeyen ombudsman AKP'yi böldü 
</HEADLINE>
<TEXT>

     AKP Bursa Milletvekili Ertuğrul Yalçınbayır, çevre ile ilgili yargı kararlarının Bakanlar Kurulu prensip kararlarıyla ortadan kaldırıldığını belirterek, "Bu bir kültür meselesi. Önce yargıyla ilgili anayasa değişikliği yapılmalı" dedi. 
     AKP Bursa Milletvekili Ertuğrul Yalçınbayır, ANKA’ya hükümetin yeni Anayasa değişikliğiyle getirmeyi planladığı "kamu denetçiliği" konusunu değerlendirirken, öncelikle yargı bağımsızlığının güvence altına alınması gerektiğini söyledi. Şu anda kamu denetçiliği görevini yargının yaptığını vurgulayan Yalçınbayır, "İdarenin her türlü eylem ve işlemi yargı denetimine tabi. Ancak yargının kararları uygulanmıyorsa bu kültür oluşmamış demektir. Kamu denetçiliği olsa ne olur olmasa ne olur" dedi. 
     Yalçınbayır, Orhaneli Santrali, Yatağan ve benzeri yerlerle ilgili yargı kararlarının etkisiz hale getirilmesi için Bakanlar Kurulu kararı alındığını belirterek, "Bu durumda kamu denetçiliğini samimi bulmak mümkün değil. 
     Anayasa değişikliği yapılacaksa yönetimde kalite ve etkinliği artırmak için yapılmalı. Yargı kararlarını dikkate almayacaksan kamu denetçiliği ne yapacak. Çevre hukuku sahasında yargı kararları kesinlikle uygulanmıyor. Bu bir kültür meselesi. Önce yargıyla ilgili anayasa değişikliği yapılmalı" diye konuştu. 
     
</TEXT>
</DOC>
