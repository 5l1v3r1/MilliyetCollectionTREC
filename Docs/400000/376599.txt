<DOC>
<DOCNO> 376599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/siyaset/axsiy02.html </URL>
<DATE> 2005/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tartışmalı raporun' kurumu kaldırılıyor 
</HEADLINE>
<TEXT>


Hükümet, Başbakanlık İnsan Hakları Başkanlığı'nı kaldırıyor. 'Azınlık Hakları Raporu'yla büyük tartışma yaratan Danışma Kurulu da gidiyor 

ÖNDER YILMAZ Ankara 


Hükümet, AB'ye üyelik sürecinde toplumun insan hakları alanında bilinçlendirilmesi ve kurumsal bir yapı oluşturulması amacıyla kurduğu Başbakanlık İnsan Hakları Başkanlığı'nı BİHB lağvetme kararı aldı. Başbakan Recep Tayyip Erdoğan da BİHB için, "TBMM'de İnsan Haklarını Araştırma Komisyonu varken, Başbakanlık bünyesinde insan haklarıyla ilgili kuruma ne gerek var" dedi. Başbakanlık Müsteşarlığı'nca yürütülen kamu yönetimi reformu çalışması sonucu, eylül sonrası tasfiye için harekete geçilmesi planladı. BİHB'nin kapatılmasıyla birlikte, hazırladıkları "Azınlık Hakları Raporu" ile büyük tartışma yaratan İnsan Hakları Danışma Kurulu da otomatik olarak işlevsiz hale gelecek. BİHB, Danışma Kurulu'na sekreterya hizmeti veriyordu. Danışma Kurulu'nun, şubattan bu yana hiç toplanmadığı, başkanlık görevinden istifa eden İbrahim Kaboğlu'nun yerine başkan dahi seçemediği ortaya çıktı. 

Neden rapor mu 
Kulislerde tasfiye kararının arkasında, 2004'te Danışma Kurulu'nun Azınlık Hakları ve Kültürel Haklar Alt Komitesi'nce hazırlanan "Azınlık Hakları" ve "İnsan Hakları 2004" raporlarının etkili olduğu savunuldu. Prof. Baskın Oran'ın kaleme aldığı rapor Meclis ve hükümete yönelik ciddi eleştiriler içeriyordu. 


</TEXT>
</DOC>
