<DOC>
<DOCNO> 355482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sontur28.html </URL>
<DATE> 2005/06/25/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Boğazın vapurları Van Gölü'ne ulaştı 
</HEADLINE>
<TEXT>

     İstanbul Büyükşehir Belediyesi'nce Van Gölü'nde kullanılmak üzere 21 Haziran'da TIR'larla yola çıkarılan 4 gemiden 3'ünün kaptan köşkü Tatvan'a ulaştı. 
     İstanbul Büyükşehir Belediyesi'nin Van ve Bitlis valiliklerine hediye ederek 4 gün önce yola çıkarılan 4 gemiden 3'ünün kaptan köşkünü taşıyan TIR'lar, Bitlis'in Tatvan İlçesi'ndeki Van Gölü Feribot Müdürlüğü'nden sabah saatlerinde giriş yaptı. 
     199 yolcu kapasiteli ''Defterdar, Kağıthane ve Sütlüce'' isimli gemilerin kaptan köşkü, 4 gün süren bin 800 kilometrelik yolculuktan sonra Tatvan Feribot Müdürlüğü'nde, Tatvan Belediye Başkanı Mehmet Emin Peker tarafından karşılandı. Gemileri dört gün süren zorlu yolculuktan sonra Tatvan'a ulaştıran TIR şoförleri, gemileri Belediye Başkanı Peker'e teslim etti. 
     Belediye Başkanı Peker, İstanbul Büyükşehir Belediyesi tarafından Van ve Bitlis valiliklerine devredilen 4 gemiden 3'ünün kaptan köşkünün bölgeye ulaştığını, diğer kaptan köşkü ile 4 güvertenin de yolda olduğunu belirtti. 
     Peker, 8 TIR'la taşınan gemileri tamamının ellerine ulaştıktan sonra göle indireceklerini ifade ederek, şunları kaydetti 
     ''Gemileri 1 Temmuz'da Tatvan'da kutlanacak Kabotaj Bayramı'na yetiştirmeye çalışacağız. Bu gemiler yolcu taşımacılığında değil turizm amaçlı gezinti teknesi olarak kullanılacak. Gemilerin bakıma ihtiyacı var. Gemiler elimize ulaştıktan sonra Feribot Müdürlüğü'ndeki teknik elamanlarımız tarafından bakımdan geçirilip mavi sulara bırakılacak.'' Bitlis Valiliği'ne devredilen 2 gemide görev alacak personel yönünden herhangi bir sıkıntının yaşanmayacağını da ifade eden Peker, gemilerin Van Gölü'ne indirilmesinin ardından turizm açısından kentte büyük bir canlılık yaşanacağını sözlerine ekledi. 
     
     TATVAN YERİNE VAN'A GİTTİ... 
     Bu arada, gemileri taşıyan TIR şoförlerinden Halil Akıncı, Tatvan Feribot Müdürlüğü'ne teslim edilmesi gereken ''Defterdar'' isimli geminin kaptan köşkünü, teslim fişinde Van Valiliği yazıldığı için Van'a götürdü. Geminin montesinin Tatvan Feribot Müdürlüğü'nde yapılacağını öğrenen Akıncı, gemiyi yeniden Tatvan'a getirdi. 
     Akıncı, ''Bize verilen teslim fişinde teslim edileceği yer Van Valiliği olarak yazıldığı için gemiyi Van'a götürdüm. Ancak burada görüştüğüm yetkililer geminin Van'da değil Tatvan'da teslim alınacağını söylediler. Ben de tekrar Tatvan'a geldim'' diye konuştu. 
     
</TEXT>
</DOC>
