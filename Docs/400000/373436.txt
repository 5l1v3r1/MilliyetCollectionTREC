<DOC>
<DOCNO> 373436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sontur25.html </URL>
<DATE> 2005/08/27/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Greenpeace'in gemisi Türkiye'de... 
</HEADLINE>
<TEXT>

     Uluslararası Greenpeace Çevre Vakfı Yenilenebilir Enerji Uzmanı Svan Teske, ''Yasal bir bağlayıcı olmadığı sürece, Türkiye'nin son derece önemli olan rüzgar enerjisi potansiyeli kullanılamadan boşa gidecek'' dedi. 
     Greenpeace Akdeniz Ofisi, Doğu Akdeniz'de ''barışçıl enerji'' turu yapacak olan Greenpeace gemisi ''SV Anna''nın Türkiye'ye gelmesi dolayısıyla Kuruçeşme Cemil Topuzlu Parkı'nda bir basın toplantısı düzenledi. 
     Toplantıda konuşan Teske, çağımızın esas sorununun enerjinin nasıl karşılanacağı ve enerji kaynaklarının nasıl korunacağı olduğunu belirterek, rüzgar enerjisinin bu sorunları çözmek için çok güçlü bir araç olduğunu söyledi. 
     Teske, ''Greenpeace ve Küresel Rüzgar Enerjisi Konseyi GWEC 'Rüzgar Gücü 12' isimli bir küresel enerji raporu hazırladı. Bu rapor, dünya enerji ihtiyacının yüzde 12'sinin 2020 yılına kadar rüzgar gücünden nasıl faydalanabileceğini ortaya koyuyor'' dedi. 
     Raporda, aralarında Türkiye'nin de olduğu 13 ülkenin rüzgar pazarının yayılmasında liderlik yapabilecek potansiyele sahip olduğunun kaydedildiğini anlatan Teske, şöyle dedi 
     ''Rüzgar enerjisi, iklim değişikliğiyle mücadelede oldukça büyük bir role sahip. Dünyada en hızlı büyüyen enerji sektörlerinden birisi. Ve Türkiye konumu itibariyle bu alanda önemli bir rol alabilecek durumda. Fakat yenilenebilir enerji kaynaklarına ilişkin yasal bir bağlayıcı olmadığı sürece, Türkiye'nin son derece önemli olan rüzgar enerjisi potansiyeli kullanılamadan boşa gidecek.'' 
     
     TMMOB TEMSİLCİSİNİN KONUŞMASI 
     Toplantıya TMMOB'u temsilen katılan Meftun Gürdallar da, şunları söyledi 
     ''Ülkemiz dışa bağımlı fosil enerji kaynaklarından kurtarılmalı, bedelsiz enerji kaynakları olan güneş, dalga, jeotermal ve rüzgar enerjisi uygulamalarına bir an önce gereken önem verilmelidir. Özellikle güneş, jeotermal ve rüzgar kaynaklarından enerji elde etmek için, gerekli üretim ve ekipmanların büyük bir çoğunluğu ülkemizde mevcuttur. Bu konuda gerekli mühendis ve teknik elemana sahip olan ülkemizde, ulusal ve kamusal bir enerji politikasına ne kadar çok ihtiyaç olduğu açıktır.'' Rüzgar Enerji Santralleri Yatırımcıları Derneği RESYAD temsilcisi Önder Demirer de, ''Türkiye yerli ve temiz kaynaklara dayalı net ve kesin bir enerji politikası tespit edip deklare etmelidir. Türkiye'nin yarısı kadar yüzölçümüne sahip olan Almanya'da 17.500 MW kurulu rüzgar enerji santralleri varken, Türkiye sadece 20 MW'a sahip'' diye konuştu. 
     Bu arada Greenpeace yetkilileri, Polonya'dan yola çıktıktan sonra Karadeniz üzerinden İstanbul'a gelerek Kuruçeşme'de demirleyen ''SV Anna'' gemisinin, bugün ve yarın 12.00-18.00 saatleri arasında vatandaşlar tarafından ziyaret edilebileceğini, iklim değişikliği ve yenilenebilir enerji sergi ve gösterilerini izleyebileceklerini bildirdiler. 
     
</TEXT>
</DOC>
