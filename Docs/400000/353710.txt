<DOC>
<DOCNO> 353710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonsiy17.html </URL>
<DATE> 2005/06/20/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
CHP, uyum protokolü için TBMM'de ivedi genel görüşme istedi 
</HEADLINE>
<TEXT>

     CHP, Ankara Anlaşması'nın AB'ye yeni üye olan ülkeleri kapsayacak şekilde genişletilmesine yönelik uyum protokolünün imzalanmasının Türkiye'nin ulusal çıkarlarına aykırı olduğunu ileri sürerek, konunun TBMM'de ivedilikle görüşülmesini istedi. 
     CHP Grup Başkanvekilleri Haluk Koç, Kemal Anadol ve Ali Topuz'un imzalarıyla TBMM Başkanlığı'na verilen genel görüşme önergesinde, Avrupa Anayasası'nın Fransa ve Hollanda'da düzenlenen referandumlarda reddedilmesinin, Avrupa Birliği'nin gelecekte alacağı yapı konusunda ciddi kuşkular uyandırdığı belirtildi. 
     Ortaya çıkan belirsizliğin AB'nin genişleme sürecini de etkileyeceğinin anlaşıldığı görüşüne yer verilen önergede, şu görüşlere yer verildi 
     ''Başta Fransa ve Almanya olmak üzere AB'nin önde gelen devlet adamları Türkiye'nin üyeliği konusunun yeniden düşünülmesi gerektiğini açıkça ifade etmişler ve ülkemiz için tam üyelik yerine imtiyazlı ortaklık verilmesi kavramını Avrupa'nın gündemine yerleştirmişlerdir. 16-17 Haziran tarihlerinde düzenlenen AB zirvesinin sonuç belgesinin genişleme bölümünde uzun yıllardan beri ilk defa Türkiye'nin adı açıkça yer almamıştır. 
     Esasen 17 Aralık kararları ile sonucu belirsiz, ucu açık müzakereler düzenlenmesi ilkesini kabul etmiş bulunan AB'nin yakın gelecekte bu tutumunu değiştirmesi ihtimali zayıftır. 
     Bu ortamda Türkiye'nin insan hakları ve demokrasinin derinleştirilmesi gibi hem AB hukukunun gereği olan hem de ülkemizin uzun vadeli çıkarlarına hizmet etmesi beklenen alanlardaki reform çalışmalarını sürdürmesi, ancak başta Kıbrıs olmak üzere önemli milli davalarda geri dönülemeyecek adımlar atmaktan ve tek taraflı tavizler vermekten kaçınması en isabetli yol olacaktır.'' CHP'nin önergesinde, 17 Aralık 2004 tarihli AB zirvesinde Türkiye'nin 1963 tarihli Ankara Antlaşması'nı yeni üyelere uyarlamak için 3 Ekim 2005 tarihinde müzakerelerin başlamasından önce bir protokol imzalamayı vaat ettiği anımsatıldı. CHP'nin o tarihte de böyle bir taahhüdün sakıncalı sonuçlar verebileceğini açıkladığı anımsatılan önergede, ''AB içindeki son gelişmeler bu kaygılarımızı daha da arttırmış ve protokolün imzalanmasının ileride telafi edilemeyecek sakıncalar yaratması ihtimalini kuvvetlendirmiştir'' görüşü savunuldu. 
     Türkiye'nin tanımadığı ve meşru saymadığı Güney Kıbrıs Rum Yönetimi'nin bu protokolün imzalanmasından sonra Türkiye'den diğer AB ülkeleri ile eşit muamele talebinde bulunacağının işaretlerinin şimdiden ortaya çıktığı vurgulanan önergede, şu görüşlere yer verildi 
     ''Bu çerçevede 17 Aralık zirvesi sırasında Türkiye böyle bir taahhütte bulunmamış olmakla birlikte Rum gemilerinin Türkiye limanlarına, Rum uçaklarının da Türkiye havaalanlarına gelmesine izin verilmesinin talep edileceği anlaşılmaktadır. 25 Nisan 2005 tarihinde düzenlenen Türkiye-AB Ortaklık Konseyi'ne sunulan AB Ortak Tutum Belgesi'nde AB'nin bu konudaki beklentisi açık bir biçimde belirtilmiştir. 
     Bütün bu nedenlerle CHP olarak içinde bulunduğumuz koşullarda Hükümetin uyum protokolünü imzalamaktan kaçınmasının ülke çıkarları açısından zorunlu olduğunu düşünüyoruz.'' Önergede, bu konunun bütün boyutları ile görüşülebilmesi için TBMM'nde ivedilikle bir genel görüşme düzenlenmesi istendi. 
     
</TEXT>
</DOC>
