<DOC>
<DOCNO> 376134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonspo29.html </URL>
<DATE> 2005/09/06/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Ahmet Dursun Sürekli forma şansı bulursam, bırakmam... 
</HEADLINE>
<TEXT>

     Beşiktaşlı futbolcu Ali Tandoğan, Beşiktaş’ta her şeyin iyi ve yolunda olduğunu belirterek, "Lige ağırlığımızı koyup, şampiyonluk yolunda iyi yerlere geleceğiz" dedi. 
     Katıldığı CeBIT Bilişim Eurasia Fuarı’nda basın mensuplarının sorularını yanıtlayan Ali, takımın durumunun şu anda çok iyi olduğunu belirterek, "İyi bir arkadaşlık ortamımız var, hocamız ve yönetimimiz çok iyi. Beşiktaş bu sene lige ağırlığını koyup, şampiyonluk yolunda iyi yerlere gelecek" diye konuştu. 
     Kayseri Erciyesspor maçında gördüğü kırmızı karttan dolayı aldığı cezayı tamamlayan Ali Tandoğan, insanlardan kendisini yanlış anlamamalarını isteyerek, şunları söyledi "Beşiktaş için çok şey vermek için sahaya çıkmıştım, ama kendi yaptığım hatadan dolayı takımı 10 kişi bıraktım. Bunun için çok üzgünüm. Aradaki 3 haftayı çok iyi değerlendirdim. İyi çalıştım, bırakmadım. Hocam ne zaman şans verirse en iyi şekilde değerlendireceğimi düşünüyorum, ama bir daha böyle bir hata yapmayacağım, kırmızı kart görmeyeceğim." Ali Tandoğan, Kayseri Erciyesspor maçı sonrasında teknik direktör Rıza Çalımbay’ın kendisi hakkındaki sözlerine kırılmadığını belirtirken, "Kendisi nasıl tepki gösterse haklıydı. O anda yapmamam gereken bir şeyi yaptım. Amacım kırmızı kart görmek, agresiflik yapmak değildi. Sadece çok şey vermek için bir hata yaptım, tekrarlamayacağımı düşünüyorum" ifadelerini kullandı. 
     
     AHMET DURSUN "SÜREKLİ ŞANS BULURSAM BIRAKMAM" 
     Ahmet Dursun ise forvetteki forma savaşında teknik direktör Rıza Çalımbay’ın en iyi olana formayı vereceğini düşündüğünü kaydederek, sürekli şans bulması halinde formasını bırakmayacağını söyledi. 
     Bu sezon öncesinde çok iyi hazırlık dönemi geçirdiğini vurgulayan Ahmet, "İyi çalışıyorum ve kendimi çok iyi hissediyorum. Eğer hocam formayı devamlı verirse o formayı bırakmayacağıma inanıyorum" diye konuştu. 
     Ahmet, sezon başında kadroya giremediğine çok üzüldüğünü de anlatırken, ancak çalışmalarına ara vermeden Diyarbakırspor maçında oynayarak emeğinin karşılığını aldığını kaydetti. 
     Önlerinde çok önemli 3 maç olduğunu vurgulayan Ahmet Dursun, "Öncelikle Çaykur Rizespor’u yenmek istiyoruz. Ardından Malmö karşısında evsahibi avantajımızı iyi kullanıp kazanmak, sonra da Fenerbahçe’yi yenmeyi hedefliyoruz" dedi. 
     
     ADEM "YENİ BİR SERİ YAKALAMALIYIZ" 
     Çaykur Rizespor maçıyla birlikte yeni bir seri yakalamak zorunda olduklarını söyleyen Adem Dursun, "Önümüzdeki 3 maçı da kazanmalıyız. İnşallah zorlu virajı en güzel şekilde geçeriz" ifadesini kullandı. 
     Adem, bir soru üzerine İbrahim Üzülmez ile sol kanattaki rekabeti hakkında ise "Rekabet olmadan başarı olmaz. Önemli olan Beşiktaş’ın başarısı için kimin faydalı ve iyi oynayacağıdır. İbrahim abi ve ben başarılı bir şekilde görev bölgemizde takımımıza faydalı oluruz" diye konuştu. 
     Öte yandan Beşiktaş Teknik Direktörü Rıza Çalımbay ve futbolculardan Ahmet Dursun, Adem Dursun, Veysel ve Ali Tandoğan’ın yanı sıra yardımcı antrenörler, bugün açılan CeBIT Bilişim Eurasia Fuarı’nda elektronik malzemeler satan Laxon firmasının standını ziyaret ettiler. 
     
</TEXT>
</DOC>
