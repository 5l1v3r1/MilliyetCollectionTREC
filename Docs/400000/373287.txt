<DOC>
<DOCNO> 373287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/spor/spo03.html </URL>
<DATE> 2005/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bitti bitecek 
</HEADLINE>
<TEXT>


İkinci Başkan Ergun Gürsoy, Çek yıldız Heinz'ın transferinde önemli adımlar attıklarını açıkladı. Gürsoy, "Hem futbolcu, hem de kulüple anlaşmak üzereyiz" diye konuştu 


Galatasaray İkinci Başkanı Ergun Gürsoy, gündemden bir türlü düşmeyen yabancı transferi konusunda çarpıcı açıklamalar yaptı. Gürsoy, taraftar gibi tribünde oturmakla, yöneticilik yapmanın çok farklı olduğunu belirterek, "Ben de tribünde olsaydım transferin hemen bitirilmesini isterdim. Ancak kazın ayağı öyle değil. Bazı şartlar var ve bunları yerine getirmeliyiz" diye konuştu. 
Gürsoy, B.Mönchengladbach'ta forma giyen Heinz konusunda önemli adımlar attıklarını açıkladı. İkinci Başkan, "Futbolcu ve kulübüyle anlaşma sağladık. Sadece ödeme planı konusunda ortak bir nokta bulmaya çalışıyoruz. Bir arkadaşımız gidecek ve işi bitirecek" dedi. 
Ergun Gürsoy, yeni yabancı almayı taraftarlardan daha çok istediğini de vurguladı. Gürsoy, "Bunun gerçekleşmesini en çok ben arzu ediyorum. Hatta taraftarlarımızdan bile çok istediğimi söyleyebilirim. Bunu bitirip, taraftarımızla artık öpüşeceğimize inanıyorum" yorumunu yaptı. 
Öte yandan karşılaşma sonrası Gaziantepli taraftarlarla Ergun Gürsoy arasında tartışma yaşandı. Başkan Celal Doğan bu gerginliğe büyümeden el koydu. 

Kırmızıya taktı 

Gaziantepspor Teknik Direktörü Faruk Hacıbegiç, galibiyeti kaçırmaktan çok, Hasan Yurt'un atılmasına kızdı. Boşnak hoca, "Maçın geneline baktığımızda, oyuna Galatasaray hakimdi. Alamadığımız iki puandan dolayı üzgünüm. Çünkü taraftarımız da tribünleri doldurmuş, galibiyeti hak etmişti. Ancak beni rahatsız eden 2 maçta 2 oyuncumun kırmızı kart görmesi. Oysa futbolcularımızı bu konuda eğitip, uyarmıştık" diye konuştu. 

NOTLAR 
Karaborsa gözaltısı 
GAZİANTEP'İN sahası onarımda olduğu için ilk kez taraftarının karşısına çıktığı maça büyük ilgi gösterildi. 3 bini Cim - Bom taraftarı, yaklaşık 20 bin seyirci tribünde yer aldı. Biletler karaborsaya düşerken, iki kişi gözaltına alınarak, Karşıyaka Polis Merkezi'ne götürüldü. 

Forma Ergün'ün 
ASLAN'DA Ergün bu sezon ilk kez on birde şans buldu. Gerets, sağ ayak serçe parmağındaki ezilmeye rağmen, oynayabileceğini ileten usta futbolcuya forma verirken, İliç'i kulübeye çekti. Saidou'nun yanında ön libero olarak görev yapan Ergün, ikinci yarıda yerini Hasan Kabze'ye bıraktı. İliç ise, son dakikalarda Cihan'ın yerine sahaya sürüldü. 

Ivanov imzaladı 
GAZİANTEPSPOR, transferin bitmesine sayılı günler kala Samsun'dan Ivanov ile 3 yıllık sözleşme imzaladı. Bulgar forvet, tesislerdeki imza töreninde, "Lazarov ile Levski'de ve milli takımda birlikte oynadık. Burada da başarılı maçlar çıkaracağımıza inanıyorum" diye konuştu. Başkan Celal Doğan da, Ivanov'dan patlama beklediklerini söyledi. 

Bülent'e garanti 

ERIC Gerets, Bülent'e adına yakışır bir jübile düzenleyeceklerini söyledi. Galatasaray'ın hocası, "Takımımıza bu kadar hizmet etmiş bir oyuncuya kısa zamanda yakışan bir veda olacak" dedi. Bu arada Sarı - Kırmızılı taraftarlar tribüne "Bülent Korkmaz, yerin dolmaz" pankartı açtı. PAF maçını, Uğur'un golüyle Galatasaray 1-0 kazandı. 

Eziyetin böylesi 

SARI-Kırmızılılar'da Gaziantep maçı öncesi başta İliç ile Tomas olmak üzere, bazı oyuncuların yedikleri yemek ve aşırı sıcak nedeniyle ishal oldukları öğrenildi. Yorgun düşen bu futbolcular için alarm verilirken, Hırvat Tomas son anda karşılaşmaya yetiştirilebildi. 


</TEXT>
</DOC>
