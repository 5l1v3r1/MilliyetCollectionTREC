<DOC>
<DOCNO> 390757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/dunya/dun01.html </URL>
<DATE> 2005/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA'nın sırları ortalığa saçıldı 
</HEADLINE>
<TEXT>


ABD Başkan Yardımcısı Cheney'nin başdanışmanını yargıya gönderen skandalın, CIA'nın birçok paravan kuruluşu ve görevlisinin deşifre olmasına yol açtığı sanılıyor 

Washington Milliyet 


ABD Başkan Yardımcısı Dick Cheney'nin sağ kolu Lewis Libby'nin, bir CIA ajanının adının basına sızdırılması olayıyla ilgili soruşturmada yalan söylemekle suçlanması, Beyaz Saray'ı sarsarken, CIA bünyesinde yaşanan ciddi sıkıntıyı da ortaya çıkardı. 
ABD basınına göre, Libby'nin 30 yıla kadar hapis istemiyle yargılanmasına ve istifasına yol açan soruşturmanın başlamasına, CIA'nın ABD Adalet Bakanlığı'na yaptığı bildirim neden oldu. 

Ulusal güvenlik konusu 
CIA'nın, görevi kimliğinin gizlenmesini gerektiren ajan Valerie Plame'in adının basına sızdırılmasının kuruma "ciddi zarar" verdiğini, 2 yıl önce, Adalet Bakanlığı'na yazılı olarak ilettiği anlaşıldı. 
Bu durum, Plame skandalını basit bir "siyasi komplo" olmaktan çıkartıp, "ABD'nin ulusal güvenliğini tehdit eden bir gelişme" düzeyine yükseltiyor. 
CIA, halen skandal nedeniyle hangi gizli bağlantılarının ve paravan kuruluşlarının deşifre olduğu ve kullanılmaz hale geldiğini saptamaya çalışıyor. CIA'nın "kayıp bilançosu," Plame'in ajanlık yaparken çalıştığını iddia ettiği Boston merkezli Brewster Jennings şirketinin "paravan kuruluş" olduğunun ortaya çıkmasını içeriyor. 
Ayrıca Plame'in ajanlık kimliğini gizleyerek öğrenim gördüğü Belçika'nın Bruges kentindeki Avrupa Koleji'ne de birçok CIA görevlisinin gönderildiği anlaşıldı. 
Uzmanlar, ajan Plame'in "enerji analisti" kimliğini kullanarak ilişki kurduğu birçok ülkedeki şirket ve hükümet yetkililerinin de, CIA'nın takibinde olduklarını anladıklarına ve bunun ABD açısından ciddi bir "istihbarat kaybı" oluşturabileceğine dikkat çekiyorlar. 




</TEXT>
</DOC>
