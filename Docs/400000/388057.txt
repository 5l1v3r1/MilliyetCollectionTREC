<DOC>
<DOCNO> 388057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sontur21.html </URL>
<DATE> 2005/10/19/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Afet İşleri Genel Müdürü İzmir'de 6.5'ten büyük deprem beklemiyorum 
</HEADLINE>
<TEXT>

     Zeynep Akyıl AA 

Afet İşleri Genel Müdürü Mustafa Taymaz, ''tarihsel parametrelere göre değerlendirdiğimizde, İzmir'de 6, 6.5'dan daha büyük ölçekli deprem olacağını zannetmiyorum'' dedi. 
     Taymaz, herhangi bir bölgede gerçekleşen depremden sonra o bölgede meydana gelebilecek muhtemel depremlerin önceden tahmin edilmesinin mümkün olmadığını söyledi. 
     İzmir ve çevresinde meydana gelen depremlere ilişkin bazı kesimlerin kendilerine göre yorum yaptığını belirten Taymaz, yer bilimcilerin ''Foça-Karaburun-Midilli arasındaki fayın 7 dolayında bir deprem üretebileceği'' iddialarının ise somut verilere dayanmadığını bildirdi. 
     Söz konusu bölgede depremin önceden tahmin edilemeyeceğini belirten Taymaz, şunları kaydetti 
     ''Tarihsel parametrelere göre değerlendirdiğimizde, İzmir'de fayların deprem büyüklüğüne bakıldığında 6, 6.5'lık depremler olmuş. İzmir'de 6, 6.5'dan daha büyük ölçekli deprem olacağını zannetmiyorum. Tabii İzmir ve çevresinde gerçekleşen 5 büyüklüğünde depremler insanlarımızı biraz ürküttü. Ama burada 6 büyüklüğünde depremin bugün ve yarın olacağını tahmin etmek önceden mümkün değil. Şu anda İzmir'den aldığımız raporlarda bu depremle büyük bir hasar oluşacağı kanaatinde değiliz.'' Bölgedeki artçı depremlerin ''kinetik enerji boşalmasının rahatladığını'' gösterdiğini ifade eden Taymaz, ''bu artçı depremlerin olması daha büyük bir depremin de olmayacağının göstergesi değil, ancak 6'dan büyük bir depreme ihtimal vermiyorum'' diye konuştu. 
     Doğal afetlerin zararlarının azaltılmasının başlı başına bir konu olduğunu belirten Taymaz, kendilerinin İzmir'le ilgili acil yardım planları olduğunu, bununla deprem olduğunda mülki amirlerinin nasıl davranacağı, afetin nasıl yönetileceği, insanların geçici iskanları gibi her konu ve bilginin önceden belirlendiğini, bu kapsamda İzmir Valisi'nin de kriz merkezini hemen oluşturduğunu anlattı. 
     
     DEPREM HARİTASI NE AŞAMADA 

     Deprem haritası üzerinde çalışmaların da devam ettiğini bildiren Taymaz, jeolojide diri faylarla ilgili Maden Tetkik Arama MTA Genel Müdürlüğü ile ortak bir çalışmaları olduğunu ve devam ettiğini kaydetti. 
     Deprem haritasının uzun vadeli bir çalışma olduğuna işaret eden Taymaz, ''MTA'nın diri faylarla ilgili çalışması tamamlanınca, onun üzerine deprem risklerini oturtacağız'' dedi. 
     Bilim ve teknolojinin sürekli geliştiğini, bu kapsamda çalışmalarını yenilediklerini ifade eden Taymaz, uzun zaman diri fay olarak gözükmeyen deprem faylarının da sonradan diri fay haline dönüşebildiğine, buna göre çalışmalarında değişiklik yaptıklarına dikkat çekti. 
     Deprem haritasına ilişkin son revizyonun 1998 yılında yapıldığını hatırlatan Taymaz, ''Bütün değişiklikler, çalışmalar tamamlandığında en son haliyle deprem riskleri haritası yayınlanacak'' dedi. 
     
     ''AMACIMIZ BÜTÜN İLLERİN AFET RİSKİNİ BELİRLEMEK'' 

     Afet İşleri Genel Müdürlüğü olarak hedeflerinin Türkiye'nin bütün illerini kapsayan deprem, çığ, heyelan gibi bütün afetleri içeren bütünleşik doğal afet riski haritasını tamamlamak olduğunu anlatan Taymaz, Türkiye'de birçok ilde depremin dışında bir çok afetle karşılaşıldığını, buna göre muhtemel risklerin belirlenmesi gerektiğini vurguladı. 
     Bununla ilgili pilot olarak Kastamonu'da bir çalışmaları olduğunu belirten Taymaz, ardından Bartın Zonguldak, Karabük bölgelerinde çalışma yaptıklarını anlattı. Söz konusu çalışma kapsamında bu yıl 3-4 il, her yıl da 4-5 ilin afet risklerini belirleyeceklerini belirten Taymaz, şöyle devam etti 
     ''Her ili haritanın içine alarak bu güne kadar o ilde gerçekleşmiş deprem olsun, yangın olsun, heyelan olsun bütün doğal afetlerle ilgili envanterleri gireceğiz, mevcut ilin üzerindeki yapı stoğunu ve oradaki jeolojik yapıyı belirleyeceğiz. Böylelikle tarihsel parametresine göre, olabilecek en büyük deprem büyüklüğü gerçekleştiğinde o ilde gerçekleştiğinde yapı stoğunda nasıl bir hasar oluşacağı tahminlerini yapma imkanına sahip olunacak. 
     Bu deprem haritasından çok da kapsamlı, deprem haritası sadece deprem riski ile ilgili verileri veriyor. Doğal afetlerle bütünleşik tehlike riski haritası ise bütün afetlerle ilgili tehlike risklerini ortaya koyuyor.'' 
     
     ''DEPREM ŞURASI TÜRKİYE'DE ÇAĞ YARATTI'' 

     Deprem Şurası'nın da mevzuat açısından Türkiye'de bir ''çağ yarattığını'' vurgulayan Taymaz, özellikle imar, yapı kanunu, afet kanunu gibi yönetmeliklerde önemli revizyonlar yapıldığını ve bu kapsamda ülkede çok büyük atılım gerçekleştiğini söyledi. 
     Mevcut yapı stoğunu güçlendirilmesini amaçlayan deprem güçlendirme yönetmeliği çalışmasının da tamamlandığını bildiren Taymaz, ''İnşallah 2006 yılında bu yönetmeliği yayınlamaya çalışcağız. Buradaki amaç 15 milyon yapı stoğumuz var. Bunun yüzde 8'i riskli olduğu görülüyor, yani herhangi bir deprem, afette dayanıklı olmadığı gözüküyor. Yönetmelik, bu yüzde 8'in tespitinin nasıl olacağı, bunların nasıl güçlendirileceğine yönelik methodları belirlemeyi amaçlıyor'' dedi. 
     Depremin zararlarının ''Türkiye'nin kırsal alandan kentsel alana göçün hızlı olması, çarpık şehirleşmenin sorunu, belediyelerin de yapı denetimlerini tam olarak yerine getirmemesinden'' kaynaklandığını belirten Taymaz, bu zararları asgari düzeye indirmenin de zaman gerektirdiğini söyledi. 
     
     KUŞ GRİBİ DE BİR AFET 

     Afetin türleri olduğunu, depremin doğal afet, LPG patlamasının teknolojik bir afet, dolunun ise meteorolojik afet olduğunu anlatan Taymaz, ''kuş gribi''nin de bir afet olarak değerlendirilmesi gerektiğini söyledi. 
     Kuş gribinin hayvanlardan kaynaklandığını ve genel hayatı etkilediğini belirten Taymaz, ''Kuş gribi de insanları etkiliyor. Afet olduğunda ilgili bakanlık zararı tespit ediyor. Örneğin, Tarım Bakanlığı bakıyor, ne kadar hayvan zayiatı var, fonlarından onu ödüyor. Dolu oluyor, çiftçinin ekilebilir tarlası etkileniyor, Bakanlık o ürüne verdiği zararı ödüyor'' dedi. 
     
</TEXT>
</DOC>
