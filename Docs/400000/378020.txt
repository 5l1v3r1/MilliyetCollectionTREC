<DOC>
<DOCNO> 378020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sondun32.html </URL>
<DATE> 2005/09/13/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Talat Türkiye ile çıkar farklılığımız olabilir 
</HEADLINE>
<TEXT>

     KKTC Cumhurbaşkanı Mehmet Ali Talat, ''3 Ekim'den sonra, Türkiye'nin Avrupa Birliği AB ile üyelik müzakerelerinin başlamasıyla Kıbrıs konusunda tüm tarafları farklı şekillerde etkileyecek dinamik bir süreç yaşanacağını'' ifade ederek, ''Politikamız nettir ve gelişmeleri sistemli bir şekilde izliyoruz'' dedi. 
     Talat, Türk Ajansı-Kıbrıs'a TAK yaptığı açıklamada, bu dinamik süreç içinde Kıbrıs Türklerine uygulanan izolasyonlar dahil tüm kısıtlamaların kalkması gerektiğini söyledi. 
     Kıbrıs'la ilgili politikalarda Türkiye ile uyum içinde çalıştıklarını belirterek, ''Politikamızın Türkiye ile paralel olması benim için zul değil'' diyen Talat, ''Temel görevim, Kıbrıs Türklerinin çıkarlarını korumak. Bugün için öyle bir ihtimal yok, ama süreç içerisinde Türkiye ile ayrışma noktaları, çıkar farklılığı olabilir ve o zaman çok zor durumda kalırız'' diye konuştu. 
     ''Türkiye'nin üyelik müzakerelerinin kaçınılmaz olarak Kıbrıs sorununa endeksleneceğini ve bunun, sıkıntılar yanında fırsatlar da yaratacağını'' kaydeden Talat, çözümü savunan Avrupa Birliği'nin, bu süreçte sürekli olarak çözüme karşı çıkan Rum tarafının yanında duramayacağını belirtti. 
     
     ORTAK ÇIKARLAR 
     Talat, ''Kıbrıs Türklerinin çıkarlarından çok Türkiye'nin çıkarlarını savunmakla suçlandıklarının'' hatırlatılması üzerine, ''Böyle bir yorum çok abes'' dedi ve şunları söyledi 
     ''Temel görevim, Kıbrıs Türklerinin çıkarlarını korumak. Halk beni bunun için seçti. Türkiye ile aynı paralelde olmamız da çok doğal. Tek dayanacağımız ülke Türkiye. Kaygılarımızı paylaşıyor, genel politika paralelliğimiz var. Bu politikalar da Kıbrıs Türklerinin çıkarlarını korumak için. Politikamızın Türkiye ile paralel olması benim için zul değil.'' ''Süreç içerisinde Türkiye ile Kıbrıs konusunda ters düşme, çıkar farklılığı gibi bir tehlike görüyor musunuz'' sorusuna ise Talat, ''Çok dinamik bir süreç ve ayrışma noktaları ortaya çıkabilir, Türkiye ile çıkar farklılığı olabilir'' karşılığını verdi. 
     Talat, ''Böyle bir durumda ne olur, nasıl bir tavır takınırsınız'' sorusu üzerine de şunları söyledi 
     ''Yakın gelecekte böyle bir ihtimal görmüyorum. Uzak ihtimal. Ama sorun çıkarsa görüşerek ortadan kaldırmak zorundayız. Çünkü biz Türkiye'ye muhtacız. Bizi ekonomik, siyasi ve güvenlik açısından destekleyen tek ülke Türkiye. Türkiye ile uyumlu politika gütmek zorundayız, başka seçeneğimiz yok. Başaramazsak ne olur O zaman oldukça zor durumda kalırız ve bunu da hiç temenni etmem. Rum tarafı Yunanistan ile sorun yaşasa çok daha az zararlı olur. Bu nedenle böyle bir sorunu hiç ama hiç temenni etmem.'' Mehmet Ali Talat, ''cumhurbaşkanlığı döneminde Türkiye ile zaman zaman görüş farklılıkları olmasına rağmen bunların aşıldığını'' da söyledi ve Maraş'a karşılık limanların açılmasını önerdikleri Brüksel görüşmelerini örnek gösterdi. 
     Talat, ''Türkiye'nin Brüksel görüşmelerinden bilgisi vardı, ama temkinliydi. Taraf olmadı. Yani Kıbrıs sorununun çözümü konusunda hedef birlikteliğimiz var ve bu yolda çıkabilecek çelişkiler hedef birlikteliğini bozmaz. Bugüne kadar her konuyu çözebildik ve ilişkilerimizde son derece rahatız'' diye konuştu. 
     
     MÜLKİYET KONUSU 
     Talat, mülkiyet konusunda ise, Rumların Avrupa İnsan Hakları Mahkemesi'nde AİHM açtıkları davaların devam ettiğine işaret ederek, ''Yeni davalar kapımızda'' dedi. Mülkiyet sorununun ancak bir anlaşmayla çözümlenebileceğini belirten Talat, çözüme kadar AİHM'de açılan davaların Türk tarafı aleyhine sonuçlanmaması için önlemler üzerinde çalıştıklarını belirtti. 
     Talat, Limasol'da açılması gündemde olan Türk okulu konusunda da, Karpaz'daki Rum okulu örneğinde olduğu gibi Limasol'da da Kıbrıslı Türklerin yöneteceği ve öğretmen atayacağı bir model olması gerektiğini söyledi. 
     
</TEXT>
</DOC>
