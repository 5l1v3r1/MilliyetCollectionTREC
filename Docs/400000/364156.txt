<DOC>
<DOCNO> 364156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sontur18.html </URL>
<DATE> 2005/07/25/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Üniversitelerarası Kurul başkan değiştirecek 
</HEADLINE>
<TEXT>

     Üniversitelerarası Kurul Başkanlığı’nı ÜAK yürüten Mimar Sinan Güzel Sanatlar Üniversitesi Rektörü Prof. 
     Dr. İsmet Vildan Alptekin, başkanlık görevini, 29 Temmuz’da Dokuz Eylül Üniversitesi Rektörü Prof. Dr. Emin Alıcı’ya devredecek. 
     AA muhabirinin sorularını yanıtlayan Prof. Dr. İsmet Vildan Alptekin, mevzuata göre, ÜAK’nin başkanının yılda bir kez değiştirdiğini kaydetti. Bu değişimin üniversitelerin kuruluş tarihlerine göre gerçekleştiğini, sırası gelen üniversitenin rektörünün başkan olduğunu anlatan Alptekin, bundan dolayı görevi, 29 Temmuz’da İzmir’de Dokuz Eylül Üniversitesi’nde yapılacak ÜAK toplantısında, Dokuz Eylül Üniversitesi Rektörü Alıcı’ya devredeceğini belirtti. 
     Alptekin, "29 Temmuz’da yapılacak ÜAK toplantısında gündemdeki maddeler görüşülecek. Bir basın toplantısı düzenleyeceğim ve Türk üniversitelerini ilgilendiren, ülkenin gündemiyle ilgili konularda mesajlar vereceğim. Daha sonra da sayın Alıcı’ya görevi devredeceğim" dedi. 
     
     "VERİMLİ BİR DÖNEM GEÇİRDİK" 
     Görevi devrederken Alıcı’ya bir "devir belgesi" de sunacağını kaydeden Alptekin, bu belgede, "ÜAK Başkanlığı görevini 1 yıl süreyle çağdaş bir çizgide yürütmeye çalıştığını, Alıcı’nın da aynı şekilde yürüteceğine inandığını" dile getiren ifade yer alacağını belirtti. 
     Alptekin, bugüne kadar ÜAK Başkanlığı görevi devredilirken tören düzenlenmediğini belirterek, "Üniversitelerarası Kurul çok önemli bir kurul. Üniversitelerin ve ülkenin gelişmesinde önemli bir fonksiyon yüklenmiş durumda. Onun için bu önemli görevi yüklenen Kurul’un bu şekilde bir devir-teslim gerçekleştirmesi gerektiğini düşündüm. Sayın Alıcı’ya gerek duyulduğunda deneyimlerimi aktaracağım" diye konuştu. 
     Bir yıllık görevi süresince başarılı bir dönem geçirdiklerini düşündüğünü dile getiren İsmet Vildan Alptekin, "Kurul’da demokratik bir ortam oluşturduklarını, üniversiteler adına halka mesajlar ilettiklerini" belirterek, "Oldukça verimli bir dönem geçirdik" dedi. 
     
</TEXT>
</DOC>
