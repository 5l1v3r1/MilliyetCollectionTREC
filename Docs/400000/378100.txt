<DOC>
<DOCNO> 378100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonsiy11.html </URL>
<DATE> 2005/09/13/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Emekli Oramiral Erdil Kristal vazo alındı ama ödeme şeklini bilmiyorum 
</HEADLINE>
<TEXT>

     Emekli Deniz Kuvvetleri Komutanı Oramiral İlhami Erdil dönemindeki usulsüz olduğu ileri sürülen konut harcamalarıyla ilgili olarak, Erdil’in eşi Füsun Erdil ve dönemin satın alma komisyonu üyelerinin yargılandığı davaya devam edildi. 
     Deniz Kuvvetleri Komutanlığı Askeri Mahkemesi’nde görülen davanın bugünkü duruşmasına, 3 sanık ve sanıkların avukatları katıldı. 
     Mahkeme Başkanı Kıdemli Hakim Binbaşı Tanju Ünal, Füsun Erdil’in İstanbul 3. Kolordu Komutanlığı Askeri Mahkemesi’ne verdiği ifadenin gönderildiğini bildirdi. Talimatla verdiği ifadede Deniz Kuvvetleri Komutanlığı konutuna bazı malzemelerin alındığını, bunların arasında kristal vazo da bulunduğunu belirten Erdil, eşinin görevden ayrılmasından sonra bunların konutta kaldığını söyledi. 
     Malzeme alımı için kimseye baskı yapmadığını savunan Erdil, ödemelerin nasıl yapıldığı hakkında bilgisi olmadığını kaydetti. 
     Erdil’in avukatı Tuncay Sarıakçalı, emekli Oramiral Bülent Alpkaya döneminde de aynı alımlar olmasına rağmen o dönemle ilgili olarak soruşturma izni verilmediğini, Füsun Erdil’in ise sanık konumunda olduğunu ifade etti. 
     Mahkeme Başkanı Ünal, iki dönemde yapılan alımlar arasında bazı farklar olduğunu, Beymen mağazasından alınan kristal vazonun faturasının işadamı Yılmaz Çelik’e kesildiğini söyledi. 
     Ünal’ın vazo alımının nasıl yapıldığını sorduğu işadamı Yılmaz Çelik, "Vazo mağazada beğenilmiş. Ben vazoyu mağazadan satın aldım. 
     Komutanlık benden teklif istedi. Ben teklifimi verdim ve uygun olduğu için benden alındı. Herhangi bir usulsüzlük yok. Ticarette mal alınıp satılır" diye konuştu. 
     Bazı satın alma komisyonu üyelerinin avukatı Ahmet Karamanlı söz alarak, Erdil’in ifadesine göre satın alma ve muayene komisyonları üyelerinin, harcamaları belgelendirme ve usulüne uygun yapma noktasında komuta kademesinin iradesini yerine getirme işlevi gördüklerini öne sürdü. 
     Bunun üzerine söz alan Füsun Erdil’in avukatı Sarıakçalı, müvekkilinin ifadesinde kimseye baskı yapmadığını belirttiğini anımsatarak, "Komisyonlardan da olumsuz görüş gelseydi buna uyardı" dedi. 
     Mahkeme heyetinin konut harcamalarıyla ilgili olarak bilirkişilik yapmasına karar verdiği Yarbay Ufuk Yavuz Güneş, duruşmada bilirkişilik yemini yaptı ve raporunu gelecek duruşmaya kadar hazırlayacağını söyledi. 
     Duruşma, eksikliklerin giderilmesi için 27 Ekim tarihine ertelendi. 
     
</TEXT>
</DOC>
