<DOC>
<DOCNO> 399962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/soneko33.html </URL>
<DATE> 2005/12/02/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
AB'de enflasyon korkusu... 
</HEADLINE>
<TEXT>

     AB’de ve ortak para avro kullanan 12 ülkede ortalama üretici toptan eşya enflasyonu, ekim ayında yüzde 0.6 ile beklentilerin üzerinde gerçekleşti. 
     AB’nin resmi istatistik kurumu Eurostat’ın verilerine göre, özellikle yükselen petrol fiyatlarının etkisiyle eylül ayı üretici enflasyonu da yüzde 0.5 olmuştu. Böylece AB’de son 12 aylık üretici enflasyonu, avro kullanan ülkelerde yüzde 4.1’e, tüm ülkeler ortalamasında ise yüzde 4.7’ye ulaştı. 
     Belirli bir süre içinde tüketici fiyatlarını da tetiklemesiyle bilinen üretici enflasyonunda, AB ülkelerinde enerji fiyatlarının son 12 ayda yüzde 16.7 artması belirleyici oldu. Hızlı fiyat hareketleri 
     gözlenen enerji ve inşaat sektörleri dikkate alınmadığında üretici fiyatlarındaki aylık artış yüzde 0.2, yıllık artış da yüzde 1.4 olarak açıklandı. AB’de ekim ayında üretici fiyatlarının en hızlı arttığı ülkeler ise yüzde 1.4 ile Hollanda, yüzde 1.2 ile Lüksemburg, yüzde 1.1 ile Litvanya ve yüzde 0.8 ile Yunanistan oldu. Avrupa Merkez Bankası AMB dünkü toplantısında enflasyon tehdidine karşı 5 yıl aradan sonra avro faizini ilk kez çeyrek puan yükseltmişti. 
     
</TEXT>
</DOC>
