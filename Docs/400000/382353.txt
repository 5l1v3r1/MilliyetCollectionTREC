<DOC>
<DOCNO> 382353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sontur14.html </URL>
<DATE> 2005/09/28/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
3 Ekim'de güneş tutulması yaşanacak... 
</HEADLINE>
<TEXT>

     Ayşegül Doğan 

3 Ekim Pazartesi günü güneş tutulması yaşanacak. Tutulma sırasında Ay'ın gölgesi, Kuzey Atlantik Okyanusu'ndan başlayarak, 4 saat içinde Hint Okyanusu'na ulaşacak. Gölgenin geçtiği yerlerde tutulma, ''halkalı güneş tutulması'' şeklinde izlenecek. 
     Tutulma, Türkiye'den de saat 11.30-14.15 sıralarında ''parçalı güneş tutulması'' şeklinde gözlenebilecek. 
     ODTÜ Amatör Astronomi Topluluğu üyesi Tunç Tezel, AA muhabirine yaptığı açıklamada, 3 Ekim 2005 Pazartesi günü yaşanacak güneş tutulması hakkında bilgiler verdi. 
     Tezel'in verdiği bilgiye göre, tutulma sırasında Ay'ın gölgesi, Kuzey Atlantik Okyanusu'ndan başlayarak, yaklaşık 4 saat içinde Portekiz, İspanya, Batı Akdeniz, Cezayir, Tunus, Libya, Çad, Sudan, Kenya ve Somali'yi geçerek Hint Okyanusu'na ulaşacak. Bu gölgenin geçtiği yerlerde tutulma ''Halkalı Güneş tutulması'' şeklinde izlenecek. Bu yerlerden bakıldığında Ay, Güneş'in tam önünden geçerken görülecek. 
     Ancak 3 Ekim'de Ay'ın görünen büyüklüğü, Güneş'ten daha küçük olacağından, tutulmanın ortasında Güneş, Ay'ın çevresinde ışıklı bir halka biçiminde görünecek. 
     
     TÜRKİYE'DEN TUTULMANIN PARÇALI EVRELERİ İZLENEBİLECEK 
     Afrika'nın güneybatı ucu dışında her yeri, Avrupa, Ortadoğu, Pakistan ve Hindistan'da da bu Güneş tutulmasının parçalı evreleri gözlemlenebilecek. 
     Parçalı Güneş tutulması, yaklaşık 11.30-14.15 saatleri arasında Türkiye'den de izlenebilecek. Türkiye'de gözlem yapılan yere göre, Ay 12.40-13.00 saatleri arasında Güneş'in yüzde 20'si ile yüzde 45'ini kapatmış olacak. Tutulmanın oranı, Güney Ege ve Batı Akdeniz'de yüzde 45'e kadar ulaşırken, Doğu Karadeniz'de yüzde 20'lerde kalacak. 
     
     UYARI 
     Uzmanlar, 3 Ekim'de gerçekleşecek Güneş tutulmasının kesinlikle Güneş'in zararlı ışınlarını geçirmeyen bir güneş filtresi kullanılarak gözlemlenmesi uyarısında bulundu. 
     Doğarken ve batarken bile Güneş'e uzun süre bakmanın göz sağlığı için tehlikeli olduğuna dikkati çeken uzmanlar, Güneş'e uzun süre bakmanın, acı hissi uyandırmaksızın kalıcı göz hasarı, hatta körlüğe yol açabileceğini ifade ettiler. 
     Bundan sonraki ilk Tam Güneş Tutulması, 26 Mart 2006 tarihinde gerçekleşecek. Bu Güneş tutulması, Türkiye'den de tam olarak gözlemlenebilecek. 
     
</TEXT>
</DOC>
