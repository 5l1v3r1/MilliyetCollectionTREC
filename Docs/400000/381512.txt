<DOC>
<DOCNO> 381512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sondun13.html </URL>
<DATE> 2005/09/26/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Brüksel Savcılığı'nda kundaklama... 
</HEADLINE>
<TEXT>

     Brüksel Savcılığı binasında bazı büroların kimliği belirlenemeyen şahıslar tarafından kundaklandığı ve çok sayıda adli soruşturma dosyasının imha olduğu bildirildi. 
     Brüksel Adliye Sarayı'nın bitişiğinde bulunan 8 katlı Savcılık binasında, dün, iki sorgu hakiminin bürolarının ayrı ayrı ateşe verildiğini açıklayan yetililer, Belçika'da ilk defa Savcılığa yönelik bu tür bir saldırının düzenlendiğine dikkat çektiler. 
     Savcılık kaynakları, iki sorgu hakiminin bürosunda yüzlerce dosyanın kül olduğunu belirtirken, polis ve güvenlik birimlerinin kontrolünü geniş ölçüde elinde bulunduran Savcılığın kendi binasını gerektiği gibi korumaması çeşitli yorumlara konu oluyor. 
     Adalet Bakanı Laurette Onkelinx, olay yerine gelerek Brüksel Savcısı ve üst düzey adli yetkililerle görüştü. Onkelinx, ''adli binalarda daha ciddi kapsamlı koruma önlemleri alınacağını'' açıkladı. 
     
</TEXT>
</DOC>
