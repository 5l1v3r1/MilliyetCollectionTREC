<DOC>
<DOCNO> 391742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sonsiy08.html </URL>
<DATE> 2005/11/02/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Dışişleri'den AP'nin Rum üyesine kınama 
</HEADLINE>
<TEXT>

     Dışişleri Bakanlığı Sözcüsü Namık Tan, Avrupa Parlamentosu üyesi Güney Kıbrıs Rum yönetimi GKRY vatandaşı Marios Matsakis’in Kıbrıs’taki ara bölgeyi ihlal edip KKTC topraklarına geçerek, boş bir kulübedeki Türk bayrağını çalmasını şiddetle kınadıklarını bildirdi. 
     Tan, bir soruya verdiği yazılı yanıtta, GKRY hükümet sözcüsünün "Matsakis’in yalnızca kendini temsil ettiği şeklindeki" açıklamalarını hatırlattı ve "bu beyanatın bir Kıbrıslı Rumun ara bölgeyi ihlal etmesine göz yumulmasını izah etmediğini" belirtti. 
     Tan, şöyle devam etti 
     "Olayın faili Matsakis, polise rüşvet ve tarihi eser kaçakçılığı suçlamalarıyla 27 Eylül 2005 tarihinde Avrupa Parlamentosu’nda yapılan oylamayla dokunulmazlığını yitirmiş bir şahsiyettir. Bu tür yüz kızartıcı suçlar işlemeyi adet edindiği anlaşılan adı geçenin, bu kez de yine yasadışı bir eylemle adını duyurmaya çalışması süpriz teşkil etmemektedir." Tan, olay hakkında KKTC makamlarınca ve Dışişleri Bakanlığı tarafından BM yetkililerine de gerekli uyarıların yapılmakta olduğunu kaydetti. 
     
</TEXT>
</DOC>
