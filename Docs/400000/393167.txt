<DOC>
<DOCNO> 393167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sontur17.html </URL>
<DATE> 2005/11/08/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
35 yıllık evli çift 5 dakika arayla öldü 
</HEADLINE>
<TEXT>

     Yalçın ATA AYDIN, DHA 

AYDIN'ın Köşk İlçesi'ne bağlı Ovaköy'de, 82 yaşındaki Salih Kırmızı, bayram ziyaretine akrabalarına giden eşi 60 yaşındaki Sabiha Kırmızı'yı yol kenarında beklerken kalp krizi sonucu hayatını kaybetti. Bu sırada minibüsten inen Sabiha Kırmızı kalabalık arasında eşinin cansız bedeniyle karşılaştı. Sabiha Kırmızı da eşinin üç metre yanında 5 dakika sonra kalp kirizi geçirip öldü. 
     Olay bugün saat 17.00 sıralarında meydana geldi. Ovaköylü Salih Kırmızı, bayram ziyaretine akrabalarına giden eşi Sabiha Kırmızı'nın dönüşünü Ovaköy yol ayrımındaki kahvehanede bekledi, daha sonra dışarıya çıktı. Birden fenalaşan Kırmızı, yol kenarına yığıldı, kalp krizi sonucu hayatını kaybetti. 
     Bu sırada minibüsten inen Sabiha Kırmızı eşini ararken, yol kenarına toplanmış kalabalığı farketti. Kalabalıkta eşini bulmak isteyen Sabiha Kırmızı, birinin yerde yattığını farketti, baktığında eşinin cansız bedeniyle karşılaştı. Sabiha Kırmızı da eşinin üç metre yanında yere yığılıp, kaldı. 35 yıllık hayat arkadaşından 5 dakika sonra son nefesini veren Sabiha Kırmızı'nın da kalp krizi sonucu yaşamını yitirdiği belirlendi. 
     İkinci evliliklerini yapan ve altı çocukları olan çiftin peşpeşe ölümü köyde büyük üzüntü yarattı. Salih Kırmızı'nın yüksek tansiyon, eşinin ise kalp hastası olduğu, daha iki gün önce bayram ziyaretlerindeki sohbetlerde birbirilerine Ben senden önce öleyim, senin arkandan yalnız kalmak istemem'' dedikleri öğrenildi. Çiftin daha sonra En iyisi ikimiz birlikte ölelim, kimse kimsenin ardında kalmasın'' dedikleri de belirtildi. 
     
</TEXT>
</DOC>
