<DOC>
<DOCNO> 385196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/spor/axspo02.html </URL>
<DATE> 2005/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkler eziyor' 
</HEADLINE>
<TEXT>


Almanya'nın hocası Klinsmann devre arası oyuncularına, "Bu haliniz ne. Rakibiniz sizi sahada ezdi, geçti" sözleriyle bağırırken, maç sonu "Yenilgiyi hazmetmeye çalışacağız" dedi 


Almanya Milli Takımı Teknik Direktörü Jürgen Klinsmann, devre arasında futbolcularını azarladı, "Ne bu haliniz, Türkler sizi sahada eziyor. Kendinize gelin" diye bağırdı. 
Maç sonrasında da Ay - Yıldızlı ekibimizi öven Alman çalıştırıcı, "Bazı şeyleri oturtamadık. Türkiye ise bu işi çözmüş ve hedefleri olan bir takım. Çok iyi bir ekipleri var. Onları Almanya'da görmekten çok büyük mutluluk duyacağım. İlk yarı daha çok gol atabilirlerdi. Özellikle Yıldıray'ı durduramadık. İstediği her şeyi yaptı. Bu mağlubiyeti hazmetmeye çalışacağız' dedi. 

Kalli İnşallah 
Galatasaray ve Beşiktaş'ta bir dönem çalıştırıcılık yapan Karl Heinz Feldkamp ise Türkiye'nin Dünya Kupası'nda yer almasını arzuladığını söyledi. Feldkamp, bu konudaki bir soruya Türkçe "İnşallah" derken, "Kalbim Türkiye'nin gitmesinden yana. Çünkü Almanya'daki 3 milyon Türk bunu bekliyor. Türkler için ulusal takımlarının orada olması çok önemli" ifadelerini kullandı. 
Karşılaşmayı tribünden izleyen Franz Beckenbauer ise Olimpiyat Stadı'nı çok beğendiğini ancak tribünlerin boş kalmasına şaşırdığını söyledi. Almanlar'ın efsanevi ismi, "Avrupa'nın önde gelen iki takımının mücadelesinde daha fazla seyirci beklerdim" dedi. 


</TEXT>
</DOC>
