<DOC>
<DOCNO> 354267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/yasam/yas02.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Camiye bedava, kiliseye parayla olmaz' 
</HEADLINE>
<TEXT>


Danıştay 8. Dairesi, camiye bedava, kiliseye ücretli su verilmesini onaylayan kararı, "Bu eşitlik ilkesine aykırıdır" görüşünü bildirerek bozdu 


Ankara 7. İdare Mahkemesi, bir protestan kilisesinin, kendilerine cami, mescit ve Kuran kursları gibi ücretsiz su verilmesi talebini reddetti. Uygulamayı eşitliğe aykırı bulan Danıştay ise din ayrımı yapılamayacağını vurgulayarak, kararı bozdu. 

Su faturası gelince... 
Ankara Büyükşehir Belediye Meclisi, cami, mescit, Kuran kursu gibi dini yerlerden su ücreti alınmamasına karar vermişti. Buna rağmen kiliselere su faturası gönderildi. Kendilerinin de "dini yer" olduğunu vurgulayan bir Protestan kilisesi ise buna karşılık olarak Ankara 7. İdare Mahkemesi'ne başvurdu. 
ASKİ yönetmeliğine göre, bedelsiz su kullanımı hakkından yararlanacaklar arasında cami, Kuran kursu ve mescitlerin yer aldığını, ancak kilisenin sayılmadığını belirten mahkeme, davayı reddetti. 

'Kilise de dini yer' 
Kilise, Danıştay'a başvurdu. Danıştay 8. Dairesi de Protestan kilisesine su verilmemesinin eşitlik ilkesine aykırı olduğunu belirtti. Kilisenin 'dini yerler' kapsamında değerlendirilmesi gerektiği belirtilen kararda şöyle denildi "Belediye Meclisi kararında sayılan ibaret ve dini eğitim yerleri dışında bir başka dine ve inanca mensup ibadethanelerin sayılmamış olması, belediyenin hizmet sunumunda dinsel farklılık gözetmesi düşünülemez." 
Kararı bozan Danıştay, dosyayı yeniden görüşülmesi için yerel mahkemeye gönderdi. 
Kararı Milliyet'e değerlendiren söz konusu Protestan Kilisesi'nin Pastörü Daniel Wickwire, camilerin faydalandığı haklardan kiliselerin de faydalanmaları gerektiğini belirterek, "Karar, laikliğin uygulandığını ve hukukun işlediğini göstermesi açısından önemlidir" dedi. 



</TEXT>
</DOC>
