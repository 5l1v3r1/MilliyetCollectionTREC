<DOC>
<DOCNO> 354518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sontur54.html </URL>
<DATE> 2005/06/22/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
PTT şubesi görevlisine silahlı saldırı... 
</HEADLINE>
<TEXT>

     Adana’da, mesai saati bittiği için telefon etmelerine izin vermediği kişilerin silahlı saldırısına uğrayan PTT görevlisi, ağır yaralandı. 
     Alınan bilgiye göre, merkez Yüreğir İlçesi PTT Evleri Mahallesi Cumhuriyet Caddesi’nde bir apartmanın zemin katında faaliyet gösteren PTT Hizmet ve Tahsilat Şubesi’ne gelen iki kişi, görevli Şarafettin Nergiz’e telefon etmek istediklerini söyledi. 
     O sırada gün boyu tahsil ettiği parayı sayıp kasaya kilitlemek üzere olan Nergiz, mesai saati bittiği için telefon etmelerinin mümkün olmadığını söylediği iki kişiyle tartıştı. 
     Tartışmanın büyümesi üzerine saldırganlardan biri, üzerinde taşıdığı tabancayla Nergiz’e ateş etti. Boynundan ve kolundan yaralanan Nergiz, saldırganlar kaçtıktan sonra yaralı halde dışarı çıkıp PTT Şubesi’nin kapısını kilitledikten sonra yakında bulunan marangoz atölyesi çalışanlarından yardım istedi. 
     Yaklaşık 6 aydan bu yana aynı şubede görev yaptığı belirtilen Nergiz, kaldırıldığı Yüreğir Başkent Hastanesi’nde tedavi altına alındı. 
     Bu arada, görgü tanıklarının ifadesine göre, saldırganların eşkaline uyan motosikletli 2 kişinin, Sarıçam Mahallesi’nde yakalandığı bildirildi. 
     
</TEXT>
</DOC>
