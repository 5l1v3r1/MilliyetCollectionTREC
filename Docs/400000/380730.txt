<DOC>
<DOCNO> 380730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/guncel/gun03.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
13 askere 8'er yıl hapis istemi 
</HEADLINE>
<TEXT>


Mardin'de, 72 yaşındaki bir vatandaşı terörist diye öldürdükleri öne sürülen askerlere dava açıldı 

ÖZGÜR CEBE Diyarbakır DHA 

Mardin'de, 72 yaşındaki bir vatandaşı "terörist" diye öldürdükleri öne sürülen 13 asker hakkında 8'er yıl hapis istemiyle dava açıldı. 
PKK'lıların geldiği ihbarı üzerine 13 Ekim 2003'te Derik ilçesi Kovalı köyüne operasyon düzenleyen askerlerin açtığı ateş sonucu Ramazan Demir 72 ölmüş, aynı aileden Murat 19 , Nusret 35 , Hamdullah 30 ve Mehmet Demir 59 yaralanmıştı. 
Bu nedenle Jandarma Özel Harek t Tabur Komutanlığı'nda görevli askerlerin, "yasal silah kullanma sınırını aşıp, faili belli olmayacak şekilde adam öldürmek" suçundan cezalandırılmaları istendi. 
İddianamede, Mahmut Elmascan'ın evine teröristlerin geldiği bilgisi üzerine güvenlik güçlerinin köy çevresine mevzilendiği, geç saatlerde dışarı el fenerli kişilerin çıktığı, bu sırada önce av tüfeği, ardından Kalaşnikov'la ateş açılması üzerine askerlerin de ateş açtığı, hareket eden bir traktörün ise "Dur" ihtarına uymadığı için hedef alındığı kaydedildi. 
Ancak yapılan aramalarda herhangi bir suç unsuruna rastlanmadığı anlatıldı. 

Televizyon izliyordu 
Tanıklar Mahmut ve Bedriye Elmascan, Demir'in evlerine televizyon izlemeye geldiğini, yaşlı olduğu için kendisini uğurlarken açılan ateş sonucu öldüğünü belirtti. 
İddianamenin birer nüshasını sanıklara gönderen Mardin 2. Ağır Ceza Mahkemesi, ilk duruşmaya katılmaları için tebligat çıkardı. 


</TEXT>
</DOC>
