<DOC>
<DOCNO> 378721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonspo24.html </URL>
<DATE> 2005/09/15/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Çalımbay "Takımına güveniyorum. Hey şey bitmedi" 
</HEADLINE>
<TEXT>

     Beşiktaş Teknik Direktörü Rıza Çalımbay, Malmö karşısında aldıkları yenilgiye üzüldüğünü, ancak takımına güvendiğini, rövanşta rakiplerini yenebilecek güçte olduklarını söyledi. 
     Çalımbay, maç sonrası düzenlediği basın toplantısında, istediği pozisyonları bulduklarını, gol için de her şeyi yaptıklarını kaydederek, "Son vuruşlarda bir türlü başarılı olamadık. Her şey bitmedi. İkinci maçtan umutluyum. Bu takıma gol atmamak gibi bir şey olamaz. Takımıma güveniyorum. Onları, orada yenebilecek güçteyiz" dedi. 
     Üzüldüğü tek noktanın, göz göre göre gol yemeleri olduğunu ifade eden Çalımbay, "Rakibimizin tek gol atacağı noktalar, yan toplar ve kornerlerdi. Bunu biliyorduk. Ama bile bile gol yedik. İkinci maçta bambaşka bir Beşiktaş izleyeceksiniz. Orada galip geleceğimize inanıyorum. Zaten maç 1-1’de bitse, galip de gelsek, oraya galibiyet için gidecektik. Yine de galibiyet için gideceğiz" diye konuştu. 
     Çalımbay, artık bu maçı geride bıraktıklarını ve tek düşüncelerinin, Fenerbahçe ile ligde oynayacakları derbi maç olduğunu söyledi. 
     Beşiktaş, Fenerbahçe ile yapacağı maçın hazırlıklarına, yarın akşam başlayacak. 
     
     BAŞKAN VE YÖNETİMDEN MORAL 
     Beşiktaş Kulübü Başkanı Yıldırım Demirören ve yöneticiler, maç sonrası soyunma odasına inerek futbolculara ve teknik heyete moral verdi. 
     Teknik direktör Rıza Çalımbay, başkan ve yöneticilerin oyundan dolayı futbolcuları kutladığını ve Fenerbahçe maçı için de moral verdiklerini bildirdi. 
     Öte yandan, maçın ilk yarısında sakatlanarak oyundan çıkan Mustafa Doğan’ın, derbi maçta oynayıp oynamayacağının, yapılacak kontrollerden sonra belli olacağı kaydedildi. 
     
     PRAHL "BEKLEMİYORDUM" 
     Malmö Teknik Direktörü Tom Prahl, Beşiktaş karşısında galip gelmeyi beklemediğini söyledi. 
     Prahl, dün düşünceli olduğunu kaydederek, "Ama bugün memnunum. 
     Güzel bir galibiyet elde ettik. Alabileceğimiz en iyi sonuca ulaştık. 
     Bunu beklemiyordum. Beşiktaş’ı İstanbul’da yenmek güzel bir duygu" dedi. 
     
</TEXT>
</DOC>
