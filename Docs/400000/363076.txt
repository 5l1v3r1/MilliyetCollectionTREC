<DOC>
<DOCNO> 363076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/soneko28.html </URL>
<DATE> 2005/07/21/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Telekom'un satışına onay 
</HEADLINE>
<TEXT>

     Rekabet Kurulu, Türk Telekümonikasyon A.Ş'nin yüzde 55 oranındaki hissesinin blok satış yöntemi ile özelleştirilmesine izin verdi. 
     Rekabet Kurumu Başkanı Mustafa Parlak, Rekabet Kurulu'nun bugün yapılan toplantısında, Türk Telekom'un yüzde 55'inin blok satış yöntemi ile özelleştirilmesi için yapılan ihaleye ilişkin alınan kararı açıkladı. 
     Buna göre, Rekabet Kurulu tarafından, söz konusu özelleştirme ihalesinde en yüksek teklif sahipleri olan, "Oger Telecoms Ortak Girişim Grubu ve Etisalat Ortak Girişim Grubu" için, Rekabet Kurulu'na, "Özelleştirme Yoluyla Devralmaların Hukuki Geçerlilik Kazanabilmeleri İçin Rekabet Kurumu'na Yapılacak Ön Bildirimlerde ve İzin Başvurularında Takip Edilecek Usul ve Esaslar Hakkında Tebliğ" çerçevesinde yapılan izin başvurusunun, "4054 sayılı Rekabetin Korunması Hakkında Kanun" ve 1997 1 sayılı "Rekabet Kurulu'ndan İzin Alınması Gereken Birleşme ve Devralmalar Hakkında Tebliğ" çerçevesinde değerlendirilmesi sonucunda şu karar alındı 
     "Yukarıda adları belirtilen ortak girişim grubundan herhangi birisinin Türk Telekomünikasyon A.Ş'nin yüzde 55 oranındaki hissesini devralması işleminin, 4054 sayılı Rekabetin Korunması Hakkında Kanun kapsamında, hakim durum yaratmaya veya hakim durumu güçlendirmeye yönelik olarak, rekabetin önemli ölçüde azaltılması sonucunu doğurmayacağına ve bu nedenle başvuru konusu işleme izin verilmesine karar verildi." Yapılan ihalede Türk Telekom'un yüzde 55'lik hissesi için Oger Telecoms Ortak Girişim Grubu 6 milyar 550 milyon dolar, Etisalat Ortak Girişim Grubu ise 6 milyar 500 milyon dolar vermişti. 
     
</TEXT>
</DOC>
