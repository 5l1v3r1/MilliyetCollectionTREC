<DOC>
<DOCNO> 387704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonspo28.html </URL>
<DATE> 2005/10/18/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Malatyaspor, Fenerbahçe maçının hazırlıklarına başladı... 
</HEADLINE>
<TEXT>

     Turkcell Süper Ligi'nde geride kalan 9 haftada, ancak 3 puan toplayabilen Malatyaspor'da, hafta sonunda oynanacak Fenerbahçe maçının hazırlıkları başladı. 
     Teknik direktör Ziya Doğan yönetiminde Orduzu Pınarbaşı Nurettin Soykan Tesisi'nde çalışmalara başlayan sarı kırmızılı ekipte, sakatlığı bulunan Ömer Erdoğan ile Toledo Katatua antrenmanda yer almadı. 
     Kulüp Basın Sözcüsü Hakan Kodaman, yaptığı açıklamada, yönetim olarak futbolculara ve teknik ekibe her türlü desteği verdiklerini, çıkışa geçebilmek için birlik ve dayanışma içerisinde olduklarını ifade etti. 
     Her maça galibiyet parolasıyla çıkmaktan başka çareleri kalmadığını dile getiren Kodaman, ''Takım ayrımı gözetmeksizin galibiyeti düşünüyoruz. Bu Fenerbahçe de olur, bir başka takım da. Rakibimiz çok güçlü, bunun farkındayız. Ancak yenebileceğimizi düşündüğümüz takımları da yenemedik. Sahadan galibiyetle ayrılmak istiyoruz'' dedi. 
     
     TÜRKİYE KUPASI 
     Türkiye Kupası kuralarına da değinen Kodaman, ''Kupa maçları maç sayımızı artıracağı için bizim açımızdan iyi olacak. Puanlar alarak üst gruba çıkmayı hedefliyoruz. Çünkü maddi getirisi de var'' diye konuştu. 
     Kodaman, sakatlığı bulunan Ömer Erdoğan'ın iki hafta sonraki Beşiktaş maçına yetişeceğini, Toledo Katatua'nın da gelecek hafta ülkesi Brezilya'dan dönerek takıma katılacağını ifade etti. 
     
     BREZİLYALI ORTA SAHA OYUNCUSU DENEMEYE ALINDI 
     Malatyaspor'un forvet oyuncusu Mustafa Özkan, takımın durumunun şu anda iyi olmadığını, ligin ilk yarısının kalan 8 maçında alabilecekleri en iyi sonuçları almak için mücadele edeceklerini kaydetti. 
     Ligin ikinci yarısına daha güçlü bir takım olarak başlayacaklarını belirten Özkan, hafta sonunda oynayacakları Fenerbahçe maçına kazanmak için çıkacaklarını söyledi. 
     Bu arada Malatyaspor, Brezilya'nın Botafogo takımından getirttiği belirtilen 24 yaşındaki orta saha oyuncusu Alberto Carlos'u denemeye aldı. Antremanlara çıkmaya başlayan Alberto Carlos'un beğenilmesi halinde ligin ikinci yarısı için transfer edilebileceği ifade edildi. 
     
</TEXT>
</DOC>
