<DOC>
<DOCNO> 399241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sondun42.html </URL>
<DATE> 2005/11/30/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
KKTC Başbakanı Lokmacı Kapısı Lefkoşa için sembol 
</HEADLINE>
<TEXT>

     KKTC Başbakanı Ferdi Sabit Soyer, Lokmacı Kapısı'nın açılması konusunda Kıbrıs Türk tarafının tutumunun doğru olduğunu belirterek, Lokmacı Kapısı'nın başkent Lefkoşa için sembol olduğunu, Kıbrıs'ta çözüm ve adanın birleşmesini düşünen herkesin, kapının açılmasına destek vermesi gerektiğini söyledi. Başbakan Soyer, Bakanlar Kurulu toplantısına girerken gazetecilere yaptığı açıklamada, beraberinde bir heyetle bugün Güney Kıbrıs'a geçerek, EDİ Genel Başkanı Mihailis Papapetru ile Lokmacı Kapısı'nın açılması konusundaki gelişmeleri görüştüğünü söyledi. 
     Kıbrıs Türk halkının Lokmacı Kapısı'nı açma iradesini yıllardır taşıdığını kaydeden Soyer, ''Bostancı Sınır Kapısı'nı açtıktan sonra AB kararı çerçevesinde Lokmacı Kapısı'nı açma çalışmalarını yoğunlaştırdık. Hükümet, Cumhurbaşkanlığı, Güvenlik Kuvvetleri Komutanlığımız koordineli bir çalışma yaparak, üstümüze düşen bütün unsurları tek tek yerine getirdik ve bununla ilgili girişimleri yaptık. Gayet güzel, verimli bir çalışma yapılmıştır'' dedi. 
     
     ''SUDAN GEREKÇELER'' 
     Bostancı Kapısı'nın açılmasında karşılaştıkları, Rum tarafının, ''incir çekirdeğini doldurmayan tanınma fenomeninin yarattığı ve aylarca zaman kaybettiren sıkıntıları aşmak için'', Lokmacı'nın açılmasında sorumluluğu uluslararası tanınmışlığı olan Lefkoşa Türk Belediyesi'ne verdiklerini anlatan Başbakan Soyer, ''Güney Kıbrıs'taki idare tanınma tartışmalarını kaybettikten sonra şimdi sudan gerekçelerle Lokmacı barikatının açılmasını engellemeye çalışıyor'' dedi. 
     Soyer, ''Biz doğruyu yapıyoruz ve içten yapıyoruz yaptıklarımızı. BM'nin Kıbrıs'taki sözcüsünün de açıkladığı gibi, Kıbrıs Rum tarafının iddia ettiği gibi biz Yeşil Hattı çiğnemiş değiliz, BM sözcüsü çok net açıkladı, biz Yeşil Hattı ihlal etmedik'' diye konuştu. 
     Başbakan Ferdi Sabit Soyer, 10 gün önce temas hattındaki askeri güvenliği ilgilendiren duvarı ve nöbet yerini kaldırdıklarını hatırlatarak, ''Bu duvar yıkılırken Kıbrıs Rum tarafı hiç sesini çıkarmadı. Ama ne zaman Lokmacı'nın tamamen bizim tarafta olan ve herkesin gördüğü beyaza boyanmış duvarı yıktığımız zaman, işin ciddiyetini anladı ve 'Yeşil Hat çiğneniyor' diye kıyametleri kopardı'' diye konuştu. 
     
     ''LEFKOŞA BURADAN İKİYE BÖLÜNDÜ'' 
     Yayalar için yapılan üst geçidin yüksekliğinin 2 metre olduğunu, oradan geçecek askeri ciplerin geçişine imkan sağlamak için bunun düşünüldüğünü kaydeden Başbakan Soyer, yayaların askerle temasa geçip de provokasyona neden olmamasının hedeflendiğini anlattı. Yaya üst geçidinden bisikletlilerin, yaşlıların ve bedensel engellilerin de yararlanabileceğini ifade eden Soyer, özetle şunları söyledi 
     ''Bizim Yeşil Hattı çiğnemediğimizi BM sözcüsü de açıkça söylemiştir. Biz kararlılıkla işimizi yapmaya devam edeceğiz. Çünkü burası bir semboldür. İlk defa Kıbrıs'ta toplumlararası çatışmalar çıktığında 1958'de, 1959'da Lefkoşa buradan ikiye bölünmüştü. Yine 1963 saldırılarına karşı Kıbrıs Türk halkı kendini korurken, burada barikat oluşmuştu ve bu günümüze kadar devam etti. Yani ülkemizi ve başkenti bölen bir semboldür bu. Tıpkı Doğu-Batı Berlin arasındaki Brenderburg kapısı gibi. 
     Dolayısıyla siyasi eşitlik içinde bir çözümü ve bu memleketi birleştirmeyi düşünen herkesin bu adımı yerine getirmesi için çaba içinde olması gerekmektedir. Kıbrıs Türk tarafı olarak biz, elimizden gelen gayreti gösteriyoruz. Umarım ki Kıbrıs Rum tarafı da bu tarzdaki çalışmalarında gerçeğin daha iyi anlaşılması çerçevesinde konuya daha sağlıklı yaklaşır ve bu tür gerginlikler yerine uzlaşmayı, diyalogu, işbirliğini ve ortak bir çözümün gerektirdiği bütün unsurları yerine getirebiliriz.'' Yapılanlardan BM'nin haberdar olduğunu kaydeden Soyer, Lokmacı barikatındaki duvarın neden gece yarısı yıkıldığına ilişkin Güney Kıbrıs'tan gelen eleştirilerin anımsatılması üzerine, ''saat 24.00'te yıkımın ana nedeninin, trafiği altüst edip vatandaşlara sıkıntı yaşatmama düşüncesi olduğunu'' söyledi. Rum yönetimi lideri Tasos Papadopulos'un ''eski hale gelsinler'' dediğini anımsatan Soyer, ''Yıktığımız duvarları yeniden mi örelim'' diye konuştu. Soyer, polemiğe girmeden, akıl yolu ve sağlıklı bir diyalogla sorunu aşmanın önem taşıdığını belirterek, barış ve çözüm girişimlerinde kararlılıkla yollarını yürümeye devam edeceklerini söyledi. 
     Bostancı ve Lokmacı kapılarının açılmasının AB'nin karar metinlerine de girdiğini anımsatan ve Lefkoşa Türk ve Rum belediyelerinin ara bölgedeki binaların tamiri konusunda işbirliği yaptığını kaydeden Başbakan Soyer, her konunun Rum yönetiminin bilgisinde olduğunu belirtti. Başbakan Soyer, bir soru üzerine, gündemlerinde, Güney Kıbrıs'taki diğer partileri de ziyaret etmek bulunduğunu belirtti. 
     
</TEXT>
</DOC>
