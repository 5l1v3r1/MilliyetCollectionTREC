<DOC>
<DOCNO> 373337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sondun15.html </URL>
<DATE> 2005/08/27/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Irak'da anayasa taslağı yarın meclise sunulacak... 
</HEADLINE>
<TEXT>

     Irak'ta anayasa taslağının yarın meclise sunulacağı bildirildi. 
     Meclis Başkanı Hacim El Hasani, federalizm ve eski Irak Devlet Başkanı Saddam Hüseyin'in Baas Partisi eski üyelerinin durumuna ilişkin konuların bulunduğu anayasa taslağının yarın meclise sunulacağını söyledi. 
     El Hasani, Şiiler ve Kürtlerin, Sünnilerin yeni anayasaya ilişkin önerilerini kabul ettiğini ve Sünnilerden yanıt beklediklerini de belirtti. 
     Ancak anayasa taslağı çalışmalarını yürüten Anayasa Komisyonu'nun Sünni üyesi Salih El Mutlak, gazetecilere yaptığı açıklamada, nihai anayasa taslağının Sünnilerin hedeflerini karşılamadığını belirtti. 
     El Mutlak, ''Halkımıza, bize verdiği görevi tam olarak yerine getirdiğimizi söylüyorum. Biz işimizi samimiyetle yaptık ve şimdi iş size düşüyor. Şimdiye kadar uyanmayanların uyanmasını istiyoruz. Görüşlerinizi 15 Ekim'deki referandumda şiddete başvurmaksızın ifade etmenizi istiyoruz'' dedi. 
     Bu arada Anayasa Komisyonu'nun Şii üyesi Ali El Dabbağ, anlaşma olursa birkaç gün içinde anayasa taslağının 5 milyon kopyasının Iraklılara dağıtılacağını söyledi. 
     Irak'ta Şiiler ve Kürtler, nüfusun yüzde 80'ini oluşturuyor. 18 vilayetin bulunduğu ülkede en az üç vilayette seçmenlerin üçte ikisi anayasayı reddederse, anayasa ''çöpe atılacak.'' Ülkede Sünniler, en az dört vilayette çoğunluğu oluşturuyor. Sünni din adamları, taslağın Sünnilerin çıkarına olmadığı gerekçesiyle anayasaya hayır oyu verilmesi çağrısında bulunuyor. 
     Kürt ve Şii ittifakı ile Sünniler, ülkenin geleceği konusunda farklı görüşlere sahip bulunuyor. Taraflar, ''federalizm'' ve çoğu Sünni olan ''eski Baas Partisi üyelerinin kamu yaşamında rolü olup olmayacağı'' konularında anlaşmazlık içindeler. 
     Kürtler ve Şiilere ülkenin kuzeyi ve güneyindeki petrol kaynaklarını kontrol altında tutma fırsatı verecek federalizm önerisine karşı çıkan Sünniler, anlaşmazlık konularının bir sonraki meclis tarafından ele alınmasında ısrar ediyor. 
     
</TEXT>
</DOC>
