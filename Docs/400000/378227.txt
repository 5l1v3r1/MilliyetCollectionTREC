<DOC>
<DOCNO> 378227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/guncel/gun01.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Matkap' savunması 
</HEADLINE>
<TEXT>


Eski Enerji ve Tabii Kaynaklar bakanları Ersümer ve Çakan, Yüce Divan'da yargılandıkları davada, "Tünelde hangi matkabın kullanılacağını bir bakan nereden bilsin " dediler 

Gökçer Tahincioğlu - Ankara 

Eski Enerji bakanları Cumhur Ersümer ve Zeki Çakan'ın "görevi suiistimal, ihalelere fesat karıştırarak idareyi zarara sokma" iddialarıyla Yüce Divan'da yargılandıkları dava, "matkap" tartışmasına sahne oldu. 
Anayasa Mahkemesi'ndeki duruşmada, bakanlıkları döneminde Ersümer ve Çakan'a bağlı olan EÜAŞ ile BOTAŞ, iki bakanın eylemlerinden zarar gördükleri gerekçesiyle davaya müdahil olma talebinde bulundu. Daha önce DSİ ve Enerji Bakanlığı'nın müdahilliğini kabul eden Yüce Divan da, talebi önümüzdeki celse karara bağlayacağını açıkladı. 
DSİ'nin Erzurum İçme Suyu Projesi'ne ilişkin bilirkişi incelemesi yapılması ve tanık dinlenmesi taleplerini yanıtlayan Ersümer'in avukatı Bülent Acar, delil niteliği bulunmayan müfettiş raporlarını yazan kişilerin tanık olarak dinlenmesiyle beyanlarının delil haline getirilmeye çalışıldığını savundu. Acar, "Bir bakan, tüneldeki bir deliğin hangi pozla matkap büyüklüğü delineceğini nereden bilebilir Bakan, poz değişikliği nedeniyle suçlanmaktadır" dedi. 

'Kutan onaylamıştı' 
Söz konusu ihalenin Refahyol döneminde Enerji Bakanı olan SP Genel Başkan Vekili Recai Kutan'ın oluruyla, poz numaralarının ve keşif artışlarının da dönemin DSİ Genel Müdürü ve hukuk müşavirliğinin onayıyla yapıldığını belirten Çakan da, "Ben bu onaylardan sonra onay verdiğim için yargılanıyorum. Palandöken Dağı'ndaki bir tüneldeki bir deliğin hangi matkapla açılacağı konusunda bir bakanı suçlayanların vicdanına bırakıyorum bu durumu" dedi. Çakan, aynı orandaki keşif artışlarının mevcut bakan ve bürokratlarca da onaylandığını belirtti. 

'17 kat pahalı' 
DSİ avukatları da şöyle dedi 
"Biz teknik konularda bilirkişi istedik. Hukuki konularda değil. Tanık gösterdiğimiz kişiler de uzman ve içlerinden sadece biri müfettiş. Tünelde baraj pozu kullanılmıştı. Daha sonra yer altı pozuna dönüldü. Yer altı pozu, baraj pozuna oranla 17 kat pahalıdır. Sorun, keşif artışı, iş artışı olmamasına rağmen, işin birim fiyatının artırılmasıdır." 
Tanık olarak dinlenen emekli Elektrik Mühendisi Ali Akış da, TEDAŞ İşletme Hattı Devri İhalesi'nin yapıldığı dönemde ihale komisyonunda yer aldığını ve bazı firmaların yeterli olmadığını bildirmelerine rağmen Enerji Bakanlığı'nın ihale sürecini sürdürdüğünü, şartnamelerde değişiklikler yapıldığını söyledi. 

Tanıklar Baskı yok 
Duruşmanın öğleden sonraki bölümünde, Ersümer'in bakanlığı döneminde Enerji Dağıtım İhalesi komisyonunda görev yapmış 6 kişi tanık olarak dinlendi. Tanıkların tamamı, ihale süresince baskı ve telkinle karşılaşmadıklarını söyledi. Yüce Divan heyeti, aralarında Enerji Bakanlığı ile TEDAŞ bürokratlarının da bulunduğu 6 kişiyi tanık olarak dinlemeye karar vererek duruşmayı 6 Ekim'e erteledi. 


</TEXT>
</DOC>
