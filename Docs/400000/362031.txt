<DOC>
<DOCNO> 362031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun33.html </URL>
<DATE> 2005/07/18/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Almanya, El Kaide zanlısını serbest bıraktı... 
</HEADLINE>
<TEXT>

     Alman Federal Anayasa Mahkemesi, AB'nin suçluların iadesine ilişkin kararını Alman anayasasına aykırı bulduğunu açıkladı. 
     Mahkeme kararında, AB bünyesinde Ağustos 2004'te yürürlüğe giren ve suç işleyen kişilerin AB ülkeleri arasında iade edilmelerini öngören kararın, Alman suçluları diğer ülkelere gönderilmelerine karşı koruyan Alman anayasasındaki maddeyi ihlal ettiği bildirildi. 
     Kararda, Alman hukukçuların, AB'nin konuyla ilgili olarak aldığı çerçeve kararı kapsamında Alman anayasasını yeterli derecede değiştirmediği ve federal meclisin yeni bir yasa çıkartmaması durumunda Alman vatandaşlarının diğer ülkelere teslim edilemeyeceği belirtildi. 
     Mahkemenin aldığı bu karardan sonra, İspanya'da terör saldırıları planladığı gerekçesiyle bu ülkeye teslim edilmek üzere Hamburg kentinde tutuklu bulunan Suriye kökenli Alman vatandaşı Mamoun Darkazanlı serbest bırakıldı. 
     Almanya Federal Adalet Bakanı Brigitte Zypries, Anayasa Mahkemesi'nin kararını eleştirerek, kararın, uluslararası terörizme karşı sürdürdüğü mücadelede federal hükümete bir darbe anlamına geldiğini söyledi. 
     Zypries, bu durumun ortadan kaldırılması için 1 ila 1.5 ay içinde yeni bir yasa hazırlayacaklarını kaydetti. 
     
</TEXT>
</DOC>
