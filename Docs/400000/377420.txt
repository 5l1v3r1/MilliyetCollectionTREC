<DOC>
<DOCNO> 377420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/guncel/gun01.html </URL>
<DATE> 2005/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
4 yıllık liseye ilk adım yarın 
</HEADLINE>
<TEXT>


14 milyon öğrenci 'dersbaşı' yapıyor. İlköğretimin ilk 5 yılında müfredat değişiyor. Liselerde eğitim-öğretim süresi 4 yıla çıkıyor 

ANKARA Milliyet 

İlköğretim ve ortaöğretim okullarındaki 13.5 milyon öğrenci ile 575 bin öğretmen, 3 ay süren yaz tatilinin ardından yeni eğitim - öğretim yılına yarın "merhaba" diyecek. 
2005 - 2006 eğitim - öğretim yılının başlaması dolayısıyla Kütahya'da Başbakan Recep Tayyip Erdoğan'ın da katılımıyla tören düzenlenecek. 
MEB'in 2004 - 2005 eğitim - öğretim yılı istatistiklerine göre, 35 bin 581 ilköğretim okulundaki 286 bin 290 derslikte 10 milyon 565 bin 6 bin 861 ortaöğretim okulundaki 88 bin 937 derslikte 3 milyon 40 bin öğrenci öğrenim görüyor. Okullarda 575 bin öğretmen görev yapıyor. 
İlköğretimde 328 bin 870'i kız olmak üzere toplam 698 bin 61 öğrenci taşımalı eğitim görüyor. 29 bin 145 okuldan 6 bin 337 merkezi okula öğrenci taşınıyor. İlköğretimde şehirlerdeki okullarda derslik başına 44, köylerde 24 öğrenci düşüyor. İlköğretim okullarında 198 bin 743 derslikte normal öğretim, 87 bin 547 derslikte ikili öğretim yapılıyor. 

ÖSS daha zor 
Bu eğitim - öğretim yılında ilköğretim okullarının ilk 5 sınıfında yeni müfredat uygulanacak. Liselerde eğitim - öğretim süresi bu yıldan itibaren 4 yıla çıkacak. Bu eğitim - öğretim yılından itibaren lise son sınıf öğrencilerini, ÖSS'de uygulanacak yeni sistem dolayısıyla daha zor bir dönem bekliyor. Adaylara ÖSS'de yöneltilecek sorular 1. sınıf yerine lisenin tüm sınıflarının müfredatını kapsayacak. 195 dakikada yapılacak sınavda, 8 testten 30'ar soruluk toplam 240 soru yöneltilecek. 
Bu yılın ilk dönemi, 9 Ocak 2006'da sona erecek. Yarıyıl tatili Kurban Bayramı ile birleştirildiği için öğrenciler 3 hafta tatil yapacak. Yılın ikinci yarısı 30 Ocak'ta başlayacak ve 12 Haziran 2006'da tamamlanacak. 

Her şey kızlar için 

Fotoğraf SERDAR ÖZSOY 
Milli Eğitim Bakanı Hüseyin Çelik, 'Haydi Kızlar Okula' kampanyasına destek için düzenlen bisiklet yarışmasında pedal çevirdi. ATO Başkanı Sinan Aygün'ün de katıldığı yarışı gazeteci Tayfun Talipoğlu kazandı. Talipoğlu'na plaketini Çelik verdi. 


</TEXT>
</DOC>
