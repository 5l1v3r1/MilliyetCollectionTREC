<DOC>
<DOCNO> 380195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun10.html </URL>
<DATE> 2005/09/21/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Dünya bu fotoğrafı konuşuyor 
</HEADLINE>
<TEXT>

     Irak’ın Basra kentinde, Iraklıların attığı molotof kokteyli yüzünden İngiliz komando alev aldı. Askerin yanış anının fotoğrafları tüm dünyayı şoke etti. 
     İngiliz tankları, bir hapishanenin duvarını yıkarak, Iraklı 2 polisi vurduğu gerekçesiyle gözaltına alınan 2 İngiliz askerinin serbest kalmasını sağladı. 
     Basra’daki İngiliz askerleri iki SAS komandosunu kurtarmak için 10 kadar tankla, çevredeki otomobilleri çiğneyip hapishane duvarlarını yıktı. Iraklıların attığı molotof kokteyli yüzünden İngiliz komando alev aldı. İngilizler hapishaneyi aradı, ancak iki komandoyu bulamadı. Bu arada 150 tutuklu kaçtı. SAS komandoları ise yakınlardaki bir evde bulundu. 
     
     DUVAR YIKILDI, MAHKUMLAR KAÇTI 

     Irak İçişleri Bakanlığı’ndan bir yetkili, 5-6 tankın hapishanenin duvarını yıktığını, daha sonra İngiliz askerlerinin binaya girerek 2 askeri serbest bıraktıklarını söyledi. 
     Yetkili, askerlerin cezaevine baskın düzenlemesi ve duvarları yıkmasıyla, onlarca mahkumun da kaçtığını açıkladı. 
     
Irak televizyonu için olayı görüntüleyen kameraman Akil Cabbar da, İngiliz komandolarının hapishaneye girerek arkadaşlarını çıkardıkları sırada, cezaevindeki yaklaşık 150 mahkumun kaçtığını öne sürdü. 
     Basra’da, İngiliz ordu mensubu olduğu belirtilen sivil giyimli 2 İngilizin şüphe üzerine Iraklı polislerce durduruldukları, çıkan çatışmada 2 polisi öldürdükleri iddia edilmişti. İngiliz askerlerinin gözaltına alındığı ve bir yargıç tarafından sorgulandıkları belirtilmişti. 
     Bu olayın ardından, İngilizleri protesto eden kalabalık tanklara saldırmış, çıkan olaylarda 2 Iraklı ölmüştü. 
     
     İNGİLİZ BULVAR BASININDAN ALKIŞ 

     İngiliz bulvar gazeteleri, İngiliz askerlerinin Basra’da düzenlediği hapishane baskınına övgüler yağdırdı. 
     İngiltere’nin en popüler bulvar gazetesi The Sun, manşetten verdiği haberde İngiliz askerlerinin hapishane baskınını, film anlatır gibi anlattı. Haberde, Hapishaneyi basan SAS komandolarının İngiliz askerlerini, "kana susamış Mehdi ordusunun evinden" kurtardığını belirtti. 
     Haberde, Irak polisine ateş eçtıkları için tutuklanan İngiliz askerleri için "korkunç görünüyorlardı ta ki ’bizim çocuklar’ harekete geçene kadar" denildi. 
     The Sun gazetesinin, baskını "sahne sahne" aktardığı habere göre, "Birinci sahnede" zırhlı bir araç hapishane duvarını yıkarak içeri girdi ancak tutuklu bulunan askerleri bulamadı. 
     "İkinci sahnede", baskında hazır bulunan helikopterlerden biri, tutuklu askerlerin bir araca alındığını tesbit etti. 
     Gazeteye göre bu noktada askerler "idamdan sadece birkaç dakika uzaktı" ve "askerler polisler tarafından Şii lider Mukteda el Sadr’a bağlı ’kana susamış’ Mehdi ordusunun evine götürüldü". 
     "Üçüncü sahnede", İngiliz komutan eve baskın emri verdi. 
     "Son sahnede" de askerler "bu tür durumlar için yıllar boyu aldıkları eğitimle" içeri düzenledikleri "şok baskın" sayesinde askerleri "kurtardılar". 
     
</TEXT>
</DOC>
