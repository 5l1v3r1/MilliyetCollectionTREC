<DOC>
<DOCNO> 370750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/ekonomi/eko02.html </URL>
<DATE> 2005/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Şekerbank'ın satışı BDDK'nın iznine kaldı 
</HEADLINE>
<TEXT>


Şekerbank, yüzde 36.5 hissesinin Hollandalı Rabobank'a devri için BDDK'ya başvurdu. Kurul, 15-20 gün içinde başvuruyu ele alacak 

EKONOMİ SERVİSİ 

Şekerbank'ın yüzde 36.5 hissesinin Hollandalı Rabobank'a satış işlemi çerçevesinde hisse devrine izin verilmesi için Bankacılık Düzenleme ve Denetleme Kurulu'na BDDK başvuru yapıldı. 
Bu çerçevede, Şekerbank tarafından hisse devri için resmi başvuru yapıldı ve kurulun 15 - 20 gün içerisinde başvuruyu ele alması bekleniyor. Şekerbank'ın ana hissedarı Şekerbank Personeli Munzam Sosyal Güvenlik ve Yardımlaşma Sandığı Vakfı'na ait olan yüzde 36.5 oranındaki hissenin Rabobank'a 124.1 milyon YTL'ye satışı için 7 Temmuz'da hisse alım satım sözleşmesi imzalanmıştı. 

Hissedarlara çağrı 
Konu ile ilgili yapılan açıklamada, "Buna göre 1 YTL nominal değerli beher hisse 2.72 YTL üzerinden devir edilecektir" denilmişti. 
Hisse devrinin gerçekleşmesinin ardından Rabobank'ın Şekerbank'ın diğer hissedarlara çağrıda bulunacağı ve çağrı süresinin sonunda Rabobank'ın Şekerbank'ın yüzde 51 oranındaki çoğunluk hisselerine sahip olacağı yönünde anlaşmaya varıldığı da aynı açıklamada yer almıştı. 
Şekerbank'ın sermayesinde, Şekerbank Personel Vakfı'nın yüzde 9.08, Şekerbank Personel Munzam Vakfı'nın yüzde 42.96 payı bulunurken, bankanın 36.61 oranındaki hissesi halka açık ve yüzde 11.35'i de diğer ortaklara ait bulunuyor. 


</TEXT>
</DOC>
