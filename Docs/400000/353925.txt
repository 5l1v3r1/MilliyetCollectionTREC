<DOC>
<DOCNO> 353925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun06.html </URL>
<DATE> 2005/06/21/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Suudi Arabistan'dan, Rice'ın eleştirilerine tepki... 
</HEADLINE>
<TEXT>

     Suudi Arabistan yönetimi, ABD Dışişleri Bakanı Condoleezza Rice’ın, anayasada reform yapılmasını isteyen Suudi muhaliflerin hapis cezasına çarptırılmasını eleştirmesini, "boş bir tartışma" olarak değerlendirdi. 
     Mısır’daki temaslarını tamamlamasından sonra Suudi Arabistan’a giden ABD Dışişleri Bakanı Rice, Veliaht Prens Abdullah Bin Abdülaziz ve Dışişleri Bakanı Suud El Faysal ile görüştü. 
     Suudi Arabistan Dışişleri Bakanı El Faysal, görüşmeden sonra düzenlenen basın toplantısında, Rice’ın Kahire’deki Amerikan Üniversitesi’nde Suudi Arabistan’ı eleştirmesine tepki gösterdi. 
     Eleştirileri "tamamen boş bir tartışma" olarak nitelendiren El Faysal, "Siyasi reform yapan her ülkenin kararını kendi halkı verir" dedi. 
     Rice, Kahire’deki açıklamasında, "Suudi Arabistan’da bazı cesur vatandaşların kendilerine açıklamada bulunan bir hükümet istediklerini ve belediye seçimlerinin yapılmasıyla adım atılsa da birçok kişinin temel haklarını istemelerinin bedelini ödemek zorunda kaldığını" ifade etmişti. Rice, Suudi Arabistan’da özellikle 3 kişinin hükümete anayasa reformu için dilekçe vermeleri nedeniyle hapis cezasına çarptırıldığını, bunun hiçbir ülkede suç olmaması gerektiğini söylemişti. 
     Suudi Arabistan’da geçen ay 3 muhalif, anayasada reform istedikleri için yargılanmış ve 6 ila 9 yıl hapis cezalarına çarptırılmıştı. 
     
     ORTADOĞU’DA ŞİDDET 
     Rice, basın toplantısında, Filistin Devlet Başkanı Mahmud Abbas ile İsrail Başbakanı Ariel Şaron’un Kudüs’te görüşmesinden önce, dün Batı Şeria’da bir Yahudi yerleşimcinin öldürülmesini, "teröristlerin barış sürecini baltalama girişimi" olarak nitelendirdi. 
     El Faysal da Filistinlilerin şiddete son verilmesi ve görüşmelere geçilmesi konusunda uzlaşmaya vardığını belirterek, "Şiddete başvuran Filistinlilerin, barış için uzlaşmaya varan Filistinlilere karşı olduğunu" söyledi. El Faysal, "İsraillilerin de Filistinlilere karşı şiddete başvurduğunun hatırlanması gerektiğini" belirtti. 
     Batı Şeria’da dünkü şiddet olaylarında bir Yahudi yerleşimci ve bir Filistinli öldürülmüştü. 
     
</TEXT>
</DOC>
