<DOC>
<DOCNO> 381746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/ekonomi/eko03.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Satıcı Merkez bizi eziyor Başbakan Önünüzü açarız 
</HEADLINE>
<TEXT>


TİM Başkanı Satıcı, 'Merkez Bankası bizi yüksek faizde eziyor' dedi. Başbakan'ın yanıtı 'İşadamı gayret gösterip önü kesiliyorsa, önünü açmak bizim görevimiz' 

ANKARA Milliyet 

Başbakan Tayyip Erdoğan, Dış Ticaret Haftası ile ilgili törende ihracatçıların, "Faizi indirin, yükümüzü azaltın" talebiyle karşılaştı. Erdoğan, faiz tartışmasına girmeyerek, "Bürokrasiyi azaltıp, önü kesilenlerin önünü açacağız" dedi. 
Dış Ticaret Haftası'nın açılış töreninde Türkiye İhracatçılar Meclisi TİM Başkanı Oğuz Satıcı, eşit şartlarda mücadele etmek için atletlerin üzerindeki yükün alınması gerektiğini belirtti. Yüksek reel faizin işadamlarının yatırım yapmasını engellediğini söyleyen Satıcı, "Biz bu ülkenin geleceğine güveniyoruz. Ama maalesef Merkez Bankası bunu görmüyor. Sayın Başkan bizi yüksek faizin altında eziyor" diye konuştu. 
Erdoğan ise Merkez Bankası'na yönelik tartışmalara girmezken, ihracatçıların maliyetlerini düşürme çabalarının süreceğini kaydetti. Erdoğan, bürokrasinin azaltılacağını anlatırken şöyle konuştu 
"Sistemi tıkayan değil, işi kolaylaştıran olacağız, olmak zorundayız. Kamu hizmeti yapan herkesin de bu sorumluluktan ayrılmasına müsaade etmeyiz. İşadamı gayret gösterip önü kesiliyorsa, önünü açmak bizim görevimizdir." 

Kral'a havlu sitemi 
Suudi Arabistan Kralı Abdullah'a havlu siteminde bulunduğunu da anlatan Erdoğan, "Arabistan'da odalarımızda havlu olarak Çin havlusunu görünce Kral Abdullah'a şunu söyledim 'Odamızda Çin havlusunu görünce şok oldum.' Çünkü Türkiye bu sektörde hem kalite, hem fiyat noktasında çok iyi. Kral hazretleri 'Katılıyorum' dedi. Üretimde ve pazarlamada daha aktif olacağız" diye konuştu. 

Türbanlı öğrenciye ödül Başbakan Tayyip Erdoğan, 8. Dış Ticaret Haftası etkinlikleri çerçevesinde, başarılı ihracatçılara ve 8. Dış Ticaret Haftası Öğrencilerarası Kompozisyon Yarışması'nda dereceye girenlere ödüllerini verdi. Kompozisyon yarışmasında dereceye giren Fevzaatlıoğlu İlköğretim Okulu öğrencisi türbanlı Menekşe Kıratoğlu da ödülünü Erdoğan'dan aldı. İhracat Başarı Ödülü'nün ilk üç sahibi ise Toyota, Ford ve Vestel oldu. İlk ona giren ihracatçılar şöyle sıralandı 
Toyota Otomotiv Türkiye, Ford Otomotiv Sanayi, Vestel Dış Ticaret, GİSAD Dış Ticaret, Oyak Renault, Tüpraş, Tofaş, GSD Dış Ticaret, RAM Dış Ticaret ve Diler Dış Ticaret. 


</TEXT>
</DOC>
