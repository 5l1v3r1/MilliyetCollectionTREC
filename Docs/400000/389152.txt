<DOC>
<DOCNO> 389152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sondun04.html </URL>
<DATE> 2005/10/24/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
New York Times Orhan Pamuk davası, AB sürecini olumsuz etkiliyor 
</HEADLINE>
<TEXT>

     Amerikan New York Times gazetesinde Stephen Kinzer imzasıyla çıkan bir haberde, Türkiye’nin Avrupa Birliği AB üyelik sürecinin yazar Orhan Pamuk hakkında açılan davadan olumsuz etkilendiği iddia edildi. 
     Gazetenin "Week in Review" ekinde çıkan haberde, "Bir savcı ile Türkiye’nin önde gelen romancısı Orhan Pamuk arasındaki hukuk savaşı Türkiye’nin üyelik müzakerelerini zorlaştırmaktadır" görüşü ileri sürüldü. 
     Gazeteye röportaj veren Pamuk, Başbakan Recep Tayyip Erdoğan’ın AB üyeliği için göstermiş olduğu çabadan etkilendiğini ifade ederken, hakkında açılan söz konusu davanın arkasında olduğuna inanmadığını belirtti ve Başbakan Erdoğan’ı bu tür davaların açılmasına imkan veren ortamın yaratılmasına yardımcı olmakla eleştirdi. 
     Gazeteye "Başbakanı zafiyet ve kararlılık yoksunluğu ile suçluyorum" diyen Pamuk, Başbakan Erdoğan’ın AB karşıtı milliyetçilikle hoşgörü tavrı arasında net bir hat çizmekten kaçındığını ileri sürdü. 
     Öte yandan Pamuk gazeteye yaptığı değerlendirmede, "Türkiye’li AB iyi bir proje, ancak her iki tarafın da hala ikna olmaya ihtiyacı var. 
     Eğer, insan hakları, demokrasi ve iş ahlakı kriterlerine ulaşırsak, bıyıklarımız ve nargilemizle AB’ye üye olabiliriz" dedi. 
     
</TEXT>
</DOC>
