<DOC>
<DOCNO> 392244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sontur31.html </URL>
<DATE> 2005/11/04/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Yuvada kalan çocuğun ölümünün ardından soruşturma başlatıldı 
</HEADLINE>
<TEXT>

     Devlet Bakanı Nimet Çubukçu, Erzurum Zübeyde Hanım Çocuk Yuvası'nda kalan 13 aylık bebeğin ölümüyle ilgili soruşturmanın hemen başlatıldığını bildirdi. 
     Nimet Çubukçu, yaptığı yazılı açıklamada, Erzurum Zübeyde Hanım Çocuk Yuvası'nda kalan 13 aylık bebeğin hayatını kaybetmesini büyük bir üzüntüyle öğrendiklerini kaydetti. 
     Kurum bakımı altındaki 13 aylık bebeğin rahatsızlanmasının ardından sosyal hizmet uzmanları tarafından dün bebeğin hemen Aziziye Araştırma Hastanesi Acil Servisi'ne kaldırdığını kaydeden Çubukçu, yapılan muayene ve tetkikler sonucunda bebeğe zatürree başlangıcı ve göz nezlesi teşhisi konulduğunu belirtti. Çubukçu, şunları kaydetti 
     ''Kontrolü yapan doktorun kararı doğrultusunda bebeğin durumu iyi görülerek hastanede yatırılmasına gerek görülmemiş, yuvada tedavisinin sürdürülebileceği aktarılmıştır. Ancak ne yazık ki, yavrumuz gece saat 03.30 civarında aniden rahatsızlanmış ve hayatını kaybetmiştir. Bebeğimizin kesin ölüm nedeniyse yapılacak otopsi sonucu ortaya çıkacaktır. Olayla ilgili soruşturma hemen başlatılmıştır. Soruşturma, Sağlık Bakanlığı'nın ve Erzurum Valiliği'nin kontrolünde yürütülmektedir.'' 
     
</TEXT>
</DOC>
