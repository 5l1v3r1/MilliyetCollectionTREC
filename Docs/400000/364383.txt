<DOC>
<DOCNO> 364383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/soneko29.html </URL>
<DATE> 2005/07/26/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
İSO Fortune 500'e girebilecek kuruluş sayısı 3'e çıktı 
</HEADLINE>
<TEXT>

     Türkiye'nin 500 büyük sanayi kuruluşunun toplam satışları, ABD 500'ün ilk sırasındaki Wal-Mart Stores'un satışlarının ancak yüzde 33.3'ünü, en büyük Türk sanayi kuruluşu Tüpraş'ın satışları ise bu şirketin satışlarının yüzde 2.7'sini oluşturdu. 
     İstanbul Sanayi Odası İSO Yönetim Kurulu Başkanı Tanıl Küçük, ''Türkiye'nin 500 Büyük Sanayi Kuruluşu Raporu''nu düzenlediği bir basın toplantısıyla açıkladı. 
     Raporda, Türkiye'nin enflasyonla mücadele başta olmak üzere son dönemde ekonomide çok önemli kazanımlar elde ettiği belirtilerek, bu gelişmeler paralelinde 2004 yılında 500 büyük sanayi kuruluşunun da başarılı bir yıl geçirdiğini kaydedildi. 
     Rapora göre, Türkiye'nin 500 büyük sanayi kuruluşu içindeki ilk 10'da iki kamu, sekiz de özel sektör kuruluşu yer aldı. 500 büyük içindeki kamu kuruluşlarının sayısı 2004 itibariyle 18'e geriledi. 
     Tanıl Küçük, ''Temennimiz, bu kuruluşların da özelleştirilmesiyle İSO 500 Büyük'ün tümüyle özel sektör kuruluşlarından oluşmasıdır'' dedi. 
     Rapora göre, Türkiye'nin geleneksel ihracat kalemi olan tekstil ve hazır giyim sektörünün İSO 500 kapsamındaki ihracat hızı 2003'te yüzde 10.8 iken, 2004'te bu oran yüzde 6.9 oldu. Tekstil ve giyim sektörü 500 büyük ihracatındaki payını koruyamadığı gibi ihracat hızının da gerisinde kaldı. 
     Raporda, ''Özellikle istihdamda çok önemli bir ağırlığı oluşturan tekstil ve giyim sektöründeki olumsuz gidiş dikkatle izlenmeli ve gereken önlemler bir an önce alınmalıdır'' denildi. 
     2004 yılında 500 büyük sanayi kuruluşu GSMH'nin yüzde 13.5'ini yarattı. 500 büyük sanayi kuruluşu, 2004 yılı toplam Türkiye sanayi sektörü brüt katma değerinin yüzde 54.2'sini oluşturdu. 
     2004 yılında 500 büyük sanayi kuruluşu kapsamındaki özel büyük sanayi kuruluşlarında satışlar cari fiyatlarla yüzde 34.4, reel olarak yüzde 18.1 oranında arttı. Kamuda ise cari fiyatlarla yüzde 10.9, reel olarak ise yüzde 1.1'lik artış gerçekleşti. 
     2004 yılında özel büyük kuruluşların yarattığı brüt katma değer, cari fiyatlarla yüzde 44.4, sabit fiyatlarla ise yüzde 26.9 oranında artış gösterdi. Kamu kuruluşlarının yarattığı brüt katma değer ise cari fiyatlarla yüzde 2.3, sabit fiyatlarla da yüzde 10.9 azaldı. 
     
     2004'DE 12 BİN 238 KİŞİLİK NET İSTİHDAM 
     Çalışan sayısı incelendiğinde, ekonomide görülen olumlu performans doğrultusunda özel büyük kuruluşların çalışan sayısında yüzde 6.1 oranında artış gözlendi. 
     Buna rağmen, kamu kuruluşlarındaki yüzde 10.2'lik düşüşün etkisiyle toplam çalışanlar sayısında yüzde 2.4'lük artış söz konusu olabildi. 
     Küçük, istihdamdaki gelişmeyi şöyle değerlendirdi 
     ''Sanayi sektörü üretiminin yarısından fazlasını sağlayan 500 büyük kuruluştaki olumlu performansa rağmen 2004 yılında yalnızca 12 bin 238 kişilik net istihdam artışı sağlanması, sık sık dile getirdiğimiz işsizlik sorununun çözümünde tek başına sanayi sektörünün yeterli olamayacağı yönündeki görüşümüzü destekleyen bir gelişmedir. İşsizlik sorununu çözmek için Türkiye diğer sektörlerde de arayışlara girmeli, bir strateji çerçevesinde istihdam alternatifleri geliştirmelidir.'' Rapora göre, mali yapıdaki iyileşme 2004 yılında devam etti ve son 3 yıldaki en olumlu gelişme yaşandı. 
     Enflasyon düzeltmesi yapılmış kar ve zarar toplamı satışlar oranı 2004 yılında yüzde 6.7'ye yükseldi. Kamu kuruluşlarında bu oran yüzde 6.3'den yüzde 10.6'ya, özel büyük kuruluşlarda yüzde 5.5'ten yüzde 6.1'e çıktı. 2004'te ekonominin yüzde 9.9 büyüdüğü düşünüldüğünde, ekonomideki büyüme özel büyük kuruluşların satış karlılığına aynı oranda yansımadı. 
     
     ''SATIŞ KARLILIĞI KAYNAK YARATMAK İÇİN YETERLİ DEĞİL'' 
     Tanıl Küçük, 2004 yılında özel büyük kuruluşların satış karlılığında küçük de olsa bir gelişme söz konusu olduğunu ancak bunun kaynak yaratmak için yeterli olmaktan uzak olduğunu vurguladı. 
     Net katma değerde özel büyük kuruluşların milli gelir anlamındaki kar payının 2004'te yüzde 37.9'a yükseldiğini, bunun üretici açısından olumlu bir gelişme olduğunu kaydeden Küçük, ''Üretim faaliyeti gelirlerinin toplam gelirler içinde ağırlık kazanması, yani ekonomideki olumlu gidişin etkisiyle, üretim faaliyetlerinden elde edilen gelirlerin, üretim dışı faaliyetlerinden elde edilen gelirlerin önüne geçmesi, ekonomide dengelerin normale döndüğünü gösteren bir işaret olması açısından sevindiricidir'' dedi. 
     Rapora göre, net dolaylı vergiler payının 12 yıl içinde 3 misli artış gösterip yüzde 32'lere çıkması, devletin yaratılan katma değerden giderek daha fazla pay almasına, sermaye ve işgücü gibi üretim faktörlerinin üretimden aldıkları payın azalmasına ve dolayısıyla daha az yatırım ve tüketimde bulunmalarına neden oldu. 
     Bu durumun iç talebin istenilen ölçüde canlanmamasında da etkili olduğu belirtilen raporda, ''Bu, ekonomide sürdürülebilir kalkınma ve büyümenin gerçekleştirilmesinin önünde önemli bir engel teşkil etmektedir'' denildi. 
     
     ''REEL FAİZLER İSTENİLEN DÜZEYDE AZALMA TEMPOSUNDA DEĞİL'' 
     Rapora göre, 2001 yılında büyük kuruluşlarda ödenen faizlerin toplam satışlara oranı yüzde 8.1 iken, bu oran 2002 yılında yüzde 3.4'e, 2003 yılında ise yüzde 1.6'ya, 2004 yılında yüzde 1.5'e geriledi. 
     Tanıl Küçük, Türkiye'de reel faizlerin azalma temposu içinde olmasının şirketleri olumlu yönde etkilediğini, ancak bugün reel faizlerin hala istenilen düzeyde bir azalma temposu içinde olmadığı görüşünü dile getirdi. 
     Raporda, 2004 yılı İSO 500 ile ABD Fortune 500 karşılaştırması da yapıldı. İSO 500'de toplam satışlarda 7.7 milyar dolarla ilk sıradaki TÜPRAŞ, Fortune 500'de 280. sıraya, 6.5 milyar dolarla ikinci sıradaki Petrol Ofisi 319. sıraya girebiliyor. 
     2003 yılında 2'ye gerileyen Fortune 500'e girebilecek kuruluş sayısı 2004'te tekrar üçe çıktı. 3.7 milyar dolar satış rakamına sahip, üçüncü sıradaki Ford Otomotiv, Fortune 500'de 490. sırada yer alabiliyor. 
     Tanıl Küçük, ''500 büyük kuruluşun toplam satışları, ABD 500'ün ilk sırasındaki Wal-Mart Stores'un 288 milyar 189 milyon dolar olan satışlarının yüzde 33.3'ü kadardır. TÜPRAŞ'ın satışlarının Wal-Mart Stores'un satışları içindeki payı yüzde 2.7'dir'' dedi. 
     ABD 500 büyük kuruluş içinde, Exxon Mobil 270.8 milyar dolar, General Motors 193.5 milyar dolar satış rakamı ile ilk 3'de yer alıyorlar. 
     İSO 500'e, 12'si ilk defa olmak üzere 60 kadar yeni şirket girdi. 
     13 şirket listeye girdikleri halde isimlerinin açıklamasını istemedi. 
     
     KAMU EN BÜYÜK İSTİHDAM KAPISI 
     En çok ücretli çalıştıran ilk 50 kuruluş arasında ilk sırayı Tekel Tütün Tütün Mamulleri Tuz ve Alkol İşletmeleri A.Ş. aldı. 
     Ücretle çalışan sayısı 18 bin 954 olan Tekel'i, 16 bin 686 çalışanla Türkiye Şeker Fabrikaları A.Ş. izledi. 
     Türkiye Kömür İşletmeleri Kurumu Genel Müdürlüğü, 12 bin 710 çalışanla 3. sırada yer aldı. 
     Arçelik, 8 bin 376 çalışanla, EÜAŞ Elektrik Üretim A.Ş. Genel Müdürlüğü ve Çay İşletmeleri Genel Müdürlüğü'nün ardından genel sıralamada 6., özel sektör kuruluşları arasında ise 1. oldu. 
     ERDEMİR 7 bin 9, Ford Otomotiv 7 bin 198 çalışanla özel sektörün en fazla istihdam sağlayan diğer 2 kuruluşunu oluşturdular. 
     
</TEXT>
</DOC>
