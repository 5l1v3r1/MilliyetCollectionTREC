<DOC>
<DOCNO> 373595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sonspo12.html </URL>
<DATE> 2005/08/28/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Başbakan Erdoğan, spor yazarlarıyla görüştü... 
</HEADLINE>
<TEXT>

     Başbakan Recep Tayyip Erdoğan, Türkiye Spor Yazarları Derneği TSYD Başkanı Onur Belge ve bazı spor yazarlarını kabul etti. 
     Spor yazarları, Beşiktaş'taki çalışma ofisinde, saat 14.00'te Başbakan Erdoğan ile bir araya geldi. Basın mensuplarının, görüşmenin başında görüntü almasına izin verildi. 
     TSYD Başkanı Onur Belge, Başbakan Erdoğan'a dernek rozetini takarak, ''Sayın Başbakan bu rozetle sembolik olarak Türkiye Spor Yazarları Derneği üyesi oldu'' dedi. 
     Erdoğan, daha sonra ziyarete katılan spor yazarlarıyla toplu fotoğraf çektirdi. 
     Başbakan Erdoğan'ı ziyarete, Onur Belge'nin yanı sıra Turgay Şeren, Gökmen Özdenak, Talay Erker, İsmail Er, Vedat Okyar, Deniz Gökçe, Ziya Şengül, Hulki İlgün, Atilla Gökçe, İlker Ateş, Turgut Koloğlugil, Kemal Belgin, Sadık Söztutan ve Fatih Uraz katıldı. 
     Görüşme, daha sonra basına kapalı yapıldı. 
     
     "SPORLA İLGİLİ SORUNLARI GÖRÜŞTÜK" 

     Türkiye Spor Yazarları Derneği TSYD Başkanı Onur Belge, Başbakan Recep Tayyip Erdoğan'la ülkenin sporla ilgili sorunları hakkında görüş alışverişinde bulunduklarını ve çok yararlı bir görüşme yaptıklarını söyledi. 
     Yaklaşık 2 saat süren görüşmenin ardından basın mensuplarının sorusu üzerine Onur Belge, Başbakan Erdoğan'la genelde ülkenin spor sorunları üzerinde durduklarını belirtti. 
     Belge, Başbakan Erdoğan'ın belediye başkanlığı döneminde TSYD'yi ziyaret ettiğini anlatarak, bu ziyaretin de bir nevi iade-i ziyaret niteliğinde olduğunu kaydetti. 
     Başbakan Erdoğan'ı ileriki bir tarihte TSYD'de yeniden ağırlayacaklarını ifade eden Onur Belge, görüşmeye katılan spor yazarlarıyla, görüşme hakkındaki bilgileri, ambargolu olarak, 1 gün sonra yayınlamak üzere anlaştıklarını dile getirdi. 
     Onur Belge, gazetecilerin görüşmede ağırlıklı olarak hangi konuların ele alındığını sorması üzerine, şunları söyledi 
     "Ülkenin spor sorunlarıyla ilgili görüş alışverişinde bulunduk. Genelde ülkenin her türlü spor sorunu üzerinde durduk. Spesifik, belli bir konu yoktu. Gündemdeki sporla ilgili konular da görüşüldü. Çok yararlı bir görüşme oldu." Belge, "Sporda şiddet konusu gündeme geldi mi" şeklindeki soruya da "Geldi. Ancak şu anda ayrıntı veremiyorum. Bunu açıklayacağız" yanıtını verdi. 
     
     "MUHTEŞEM BİR TOPLANTI OLDU" 

     Spor yazarı Ziya Şengül de görüşmeyle ilgili basın mensuplarının sorusu üzerine, Başbakan Recep Tayyip Erdoğan'ın sporun her dalıyla çok yakından ilgili biri olduğunu vurgulayarak, Erdoğan'ın gelecekte Türk sporunun bir yerlere nasıl gelebileceği konusunda spor yazarlarıyla görüş alışverişinde bulunduğunu söyledi. 
     "Çok olumlu ve muhteşem bir toplantı oldu" diyen Şengül, toplantıda neler konuşulduğuna ilişkin soru üzerine, şunları kaydetti 
     "Özellikle sporun altyapısının gelişmesi, okullara yayılması, gençlerin daha küçük yaşlarda spora kanalize edilerek Türkiye'de sporun daha iyi yerlere nasıl taşınabileceği konuşuldu. Türkiye'nin isminin dünya platformuna sporda yayılabilmesi için nelerin yapılabileceği konusunda fikir alışverişinde bulunduk. Sayın Başbakan, Türkiye'de spor altyapısının okullara yayılarak daha iyi gelişeceği inancını taşıdığını ve bizlerle aynı fikirde olduğunu dile getirdi." Şengül, "Başbakan'ın basından istekleri oldu mu" şeklindeki soruya da "Tabii, basının da sporun gelişmesi için önemli katkıları olabileceğini söyledi. Bu konuda gerek tüm basın mensuplarının, gerekse köşe yazarlarının desteğini esirgememesi gerektiğini belirtti" yanıtını verdi. 
     Spor yazarı Vedat Okyar ise Başbakan Erdoğan ile yapılan görüşmenin kendileri için çok keyifli bir ortamda geçtiğini söyledi. 
     Başbakan Erdoğan'ın spordan gelen bir kişi olduğunu hatırlatan ve spordan gelen bir Başbakan'ın konuştuğu şeylerin de çok önemli olduğunu vurgulayan Okyar, "Türkiye'nin, sporla ilgili böyle bir Başbakanının olması önemli" dedi. 
     
</TEXT>
</DOC>
