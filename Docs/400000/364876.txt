<DOC>
<DOCNO> 364876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/ekonomi/eko01.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'30 trilyonu kurtardım, azarlamaya çok şaşırdım' 
</HEADLINE>
<TEXT>


AKP Bingöl Milletvekili Güler'in azarladığı Karlıova Kaymakamı, memurlar.net isimli internet sitesine yazdığı yazıda, kendini savundu Olmadığı halde 1.500 konut 'hasarlı' bildirildi, engelledim. Milletvekili, 'Adam kayırılıyor' dedim diye kızdı 

Nedim Şener 

Geçen hafta, 'deprem konutlarının yapımını geciktirdiği iddiasıyla AKP Bingöl Milletvekili Mahfuz Güler tarafından vali ve halkın önünde azarlanan Karlıova Kaymakamı Erkan Çapar, kendini, 'memurlar.net' isimli internet sitesine gönderdiği bir yazı ile savundu. Kaymakam Çapar, yazısında, deprem sonrasında yapılan hasar tespitinde 'hasarlı konut' sayısının fazla bildirilmesi üzerine inceleme istediğini, Milletvekili Güler'in 'gecikme' gerekçesi ile kızdığını belirtti. 
AKP'li Güler'in, "Başbakan, konutların bitme aşamasında olduğunu biliyor. Bizi sıkıntıya soktunuz. Hangi akla hizmet ediyorsunuz " diyerek, azarladığı Kaymakam Çapar'ın ifadelerine göre olay şöyle gelişti 

İlk tespit 347 konut 
Karlıova'da 12 - 14 ve 23 Mart tarihlerinde 5.7, 5.9 ve 5.5 şiddetindeki depremlerin ardından hasar tespiti başladı. Ağır ve orta hasarlı konut sayısı 347 olarak belirlendi. Ancak Bakanlık nezdinde yapılan girişimler sonucunda sayı bin 300'e çıkartıldı. 
Afet konutu yapımına başlanması için yasal süreç devam ederken, 6 Haziran'da yeni bir deprem daha oldu. Bunun üzerine eski çalışmalar yenilendi ve yardım hak eden hasarlı bina sayısı 2 bin 300 olarak tespit edildi. 
Kaymakam Erkan Çapar, kendisine gelen ihbarlarda, hasarlı konut sayısının fazla bildirildiğinin belirtilmesi üzerine inceleme başlattı. Aynı kanaate ulaşınca da Bayındırlık Bakanlığı'na, yolsuzluk girişimi olduğunu detayları ile anlatarak 'Muhakkik Heyet' inceleme heyeti istedi. Heyet, yardıma hak kazanan ağır ve orta hasarlı bina sayısının 2 bin 300 değil 775 olduğunu, bin 525 kişinin hak sahibi olmadığı halde kendisini hak sahibi kay-dettirdiği belirlendi. 

Alkış aldı 
Kaymakamın 'hak sahibi olmayanlara konut yapılmasını engelemek' için istediği inceleme girişimi dolayısıyla şik yet alan AKP Bingöl Milletvekili Mahfuz Güler, 21 Temmuz'da bölgeye yaptığı ziyaret sırasında, konutların gecikmesinden sorumlu tuttuğu Kaymakam Erkan Çapar'ı, Vali Vehbi Avuç ve diğer milletvekilleri ile muhtarların önünde azarladı. 
Güler, kaymakama, "Devletimiz sosyal devlettir. Mağdur vatandaşa konut yapmakla mükelleftir. Gecikmenin tek nedeni sizin yanlış davranışlarınızdır. Başbakan, konutların bitme aşamasında olduğunu biliyor. Biz ise daha hasar tespitindeyiz. Bizi büyük sıkıntıya soktunuz. Hangi akla hizmet ediyorsunuz " dedi. Bu sözler karşısında Kaymakam sessiz kalırken, muhtarlar Güler'i alkışladı. 

'Terbiyeme yakışmazdı, sustum' Kaymakam Erkan Çapar, internet sitesine yaptığı yazılı açıklamada, haksız yere kendisini kaydettiren kişiler için yapılacak bin 500 konut yapımının iptal edilmesi ile toplam 30 trilyon lira daha az harcama yapılacağını belirtti. 
Milletvekili'nin, kendisinin "Ben hayatımda bu kadar yolsuzluğun, bu kadar adam kayırmanın yapıldığı bir yer görmedim. Devletin 100 trilyonunun çarçur edilmesine seyirci kalmak benim memuriyet anlayışıma yakışmaz" şeklindeki sözlerine kızdığını belirten Çapar, Güler'in sözleri karşısındaki suskunluğunu da şöyle açıkladı 
"Sessiz kalmamın iki nedeni var. Birincisi almış olduğum devlet terbiyesi ve mülki idare geleneklerinin TBMM'nin bir üyesi ile basının ve halkın önünde bir ağız münakaşasına girmemi engellemesi, ikincisi ise yolsuzluk yapıldığını haykıran bir kaymakamın sözlerinin bu şekilde karşılık bulmasının bende yarattığı şaşkınlıkır. 
Afet mevzuatından bir parça haberdar olan herkes bilir ki hasar tespit yetkisi Bayındırlık Bakanlığı'nındır. Kaymakamlar bu konuda yetkiye de yaptıracak personele sahip değildir." 


</TEXT>
</DOC>
