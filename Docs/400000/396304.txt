<DOC>
<DOCNO> 396304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/soneko05.html </URL>
<DATE> 2005/11/19/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Efes, Ürdün Coco-Cola'yı alıyor... 
</HEADLINE>
<TEXT>

     Efes Sınai Yatırım Holding’in hisselerinin tümüne sahip olduğu Efes Invest Holland, Ürdün’deki Coca- Cola faaliyetlerini yürüten The Coca-Cola Bottling Company of Jordan’ın CCBCJ yüzde 90’ını 6.4 milyon dolara almak üzere hisse satınalma anlaşması imzaladı. 
     Efes Sınai Yatırım Holding’ten yapılan açıklamada, Efes Invest Holland’ın The Coca-Cola Company’nin TCCC dolaylı bir bağlı ortaklığı olan Atlantic Industries’in yüzde 100 hissesine sahip olduğu ve Ürdün’deki Coca-Cola faaliyetlerini yürüten The Coca-Cola Bottling Company of Jordan’ın CCBCJ hisselerinin yüzde 90’ını satın almak üzere Atlantic Industries’le bir hisse satın alma anlaşması imzaladığı bildirildi. Anlaşma uyarınca CCBCJ’nin yüzde 90 hisse payının 6 milyon 360 bin dolar karşılığında satın alındığı bildirildi. 
     CCBCJ’nin ürün gamı Coca-Cola markalı gazlı içeceklerden oluşuyor. 2004 yılı itibariyle yüzde 17 oranında pazar payına sahip olan CCBCJ’nin, Amman-Ürdün’de yıllık 15 milyon ünite kasa şişeleme kapasiteli bir fabrikası bulunuyor. CCBCJ’nin 2004 yılındaki toplam satış miktarı ise 12.3 milyon ünite kasa olarak gerçekleşti. 
     Sözkonusu anlaşmanın hayata geçirilmesiyle Efes’in, 5.5 milyon tüketiciye hizmet vermek amacıyla faaliyet alanlarına Ürdün’ü de katmış olacağı bildirildi. 
     Efes, Kazakistan, Kırgızistan, Azerbaycan ve Türkmenistan’da Coca-Cola markalı ürünlerin üretim, satış ve dağıtımını gerçekleştiriyor. 

ANKA 
     
</TEXT>
</DOC>
