<DOC>
<DOCNO> 353228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sondun18.html </URL>
<DATE> 2005/06/18/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
KKTC turizmi Rusya'da gemide tanıtıldı... 
</HEADLINE>
<TEXT>

     KKTC Ekonomi ve Turizm Bakanlığı'nın desteğiyle Türkiye'deki Aura Turizm ve KKTC'deki temsilcisi Fellahoğlu Turizm tarafından Rusya'nın St. Petersburg şehrinde organize edilen KKTC turizmini tanıtım toplantısı, Rum engelleri aşılarak yapıldı. 
     St. Petersburg'taki ''Grand Europa'' isimli otelin konferans salonunda planlanan tanıtım toplantısının, Rum yönetiminin engellemeleri nedeniyle nehirde bir gemi turu düzenlenerek yapıldığı belirtildi. 
     KKTC Ekonomi ve Turizm Bakanlığı Basın Bürosu'nun yazılı açıklamasına göre, Rum tarafının tüm engelleme girişimlerine rağmen, hafta başında nehirde, bir gemide verilen resepsiyona, 150'ye yakın tur operatörü ve acente temsilcisi katıldı. Tanıtım etkinliğinde, 2005 yaz sezonunda Rusya'da Kuzey Kıbrıs için bilet satacak tur operatörlerinin tümü ve onların St. Petersburg'taki acente temsilcilerinin yanı sıra basın mensupları hazır bulundu. KKTC heyetine başkanlık eden Ekonomi ve Turizm Bakanlığı Müsteşarı Mehmet Başel, konuşmasında, Rusya ile Kuzey Kıbrıs arasındaki turizm ilişkilerinin geliştirilmesi için fedakarlık yapmaktan kaçınmayacaklarını belirterek, KKTC turizmi hakkında ayrıntılı bilgi aktardı. Rusya'nın KKTC'nin önemli hedef pazarları arasında olduğunu ifade eden Başel, ''Rumların bu pazarda sahip oldukları güç nedeniyle bir takım engellemelerle karşılaştıklarını, bir resepsiyon düzenleyebilmek için bile ciddi bir mücadele vermek zorunda kaldıklarını'' söyledi. 
     Aura Turizm Genel Müdürü Vedat Somer de, toplantıya istenen sayıda tur operatörü ve acente temsilcisini çekmeyi başardıklarını belirterek, ''İnanıyorum ki önümüzdeki dönemde Kuzey Kıbrıs, Rusya'da oldukça popüler bir destinasyon olacak'' dedi. 
     
     BAKAN DENİZ'İN AÇIKLAMASI 
     KKTC Ekonomi ve Turizm Bakanı Derviş Kemal Deniz de, konuyla ilgili olarak bakanlık basın bürosu aracılığıyla yaptığı açıklamada, Rum tarafının KKTC turizminde yaşanacak gelişmelerin farkında olduğuna dikkati çekti. 
     ''KKTC turizminin, büyük gelişmelerin eşiğinde olduğunun Rum kesimi tarafından da gözlemlendiğini ve Kuzey Kıbrıs turizmine son zamanlarda yapılmaya çalışılan engellemelerin de bu nedenle arttığını'' belirten Deniz, tüm engellemelere karşı tanıtım ve diğer faaliyetlerini kesintisiz olarak yürütmek amacıyla çalışmalarını sürdüreceklerini belirtti. 
     Deniz, Rusya'daki tanıtım toplantısının da tüm engellemelere rağmen başarılı geçmesinin kendilerini memnun ettiğini kaydetti. 
     
</TEXT>
</DOC>
