<DOC>
<DOCNO> 363594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/yasam/yas06.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Mirası emin ellerde 
</HEADLINE>
<TEXT>


Ünlü heykel sanatçımız İlhan Koman'ın sanatsal mirasını izleyen 100 çocuk, 3 aylık bir çalışmayla 300'e yakın heykel yaptı. Yine çocukların seçtiği 4 eser, büyük boyutlu olarak İstanbul'da 4 bölgeye yerleştirildi 

Yasemin Bay 

'Akdeniz' heykeliyle geniş bir kamuoyu tarafından tanınan ünlü heykel sanatçımız İlhan Koman'ın sanatsal mirasına çocuklar sahip çıktı. İlhan Koman Kültür ve Sanat Vakfı tarafından gerçekleştirilen, Avrupa Birliği'nin finanse ettiği "Beldemiz İçin Sanat" BİS projesi kapsamında 100 çocuğun katıldığı atölye çalışması sonuçlandı. 3 aylık heykel çalışmasında ortaya çıkan eserlerden 4'ü yine çocuklar tarafından seçildi ve anıtsal boyutlarda büyütülerek İstanbul'un değişik semtlerine yerleştirildi. 
11 yaşındaki Barış Güven'in 'Buluşan Duvarlar' adlı eseri, heykeltıraş Kemal Tufan'ın uyguladığı büyük boyutlu haliyle dün Tophane Parkı'na yerleştirildi. Çocukların atölyelerde gerçekleştirdikleri eserlerin ve fotoğrafların yer aldığı bir sergi de, Yapı Kredi Kültür Merkezi Sermet Çifter Salonu'nda açıldı. 
Projenin yöneticisi Özlem Ece ile tüm bu süreci, projenin amaçlarını konuştuk. 

Neden 'çocuklu' bir proje 
K ğıthane, Fener, Balat ve Beyoğlu bölgesinden toplam 100 çocukla çalıştık. Temel hedeflerden biri İlhan Koman'ın sanatsal ve bilimsel mirasını geleceğe, çocuklar aracılığıyla taşımak. Bir yandan Koman'ın retrospektif sergisini izleyicilere sunduk, diğer yandan da onun mirasını, çocuk yaratıcılığıyla birleştirdik. 

Çocuklarla nasıl çalıştınız 
Projede sivil toplum örgütleri ve ilçe belediyelerinin büyük desteğini gördük. Atölye çalışmalarından önce çocuklara İstanbul'daki anıt heykelleri gezdirdik. İlhan Koman Retrospektifi'nin hazırlıklarını izlediler. Şişli Belediyesi Bilim Merkezi'ne gittiler. Onlara sanatla bilim arasındaki ilişkiler anlatıldı. Aralık ayında da 3 ay sürecek olan atölye çalışmalarına geçildi. 
Çocuklar kendi bölgelerinde oluşturulan heykel atölyelerinde haftada ikişer saat, yaklaşık 20 sanatçıdan eğitim aldılar. Çocuklara birtakım temel teknikler gösterildi. 

Seçimle belirlenen heykeller kimlere ait ve hangi parklara yerleştirildi 
İlk olarak 5 Haziran'da, 8 yaşındaki Canan Aşiyan'ın "Kedi" adlı heykeli Cihangir Parkı'na yerleştirildi. Heykelin büyük boyut uygulamasını Şekil Heykel Tasarım Atölyesi'nden Deniz Keyvanklı ve Cengiz Kaya yaptı. 
İkinci heykel, 11 Haziran'da Fener - Balat bölgesine yerleştirildi. 8 yaşındaki Muhammet Söylemez'in tasarımı olan "Leylek" adlı heykelin büyük boyuta uygulanmasını Şirin İskit gerçekleştirdi. 
Üçüncü heykelimiz ise K ğıthane'de 30 Haziran'da açıldı. 11 yaşındaki Yaşar Özen'in "Gökkuşağı" adlı heykeli Sadabat Kültür Merkezi'nin bahçesine yerleştirildi. Heykeli Alçıray Kıryaman, Özay Emert, Ece Emin, Mustafa Taşdemir ve Nazif Kural büyük boyuta uyguladı. 

Bir de sergi açıldı... 
Sergide, çocukların yaptığı 200 - 300 heykel yer alıyor. Ayrıca fotoğraf da var. Fuji Film'le çocuklara fotoğraf makineleri dağıttık. Onlar yaşadıkları mek nları görüntülediler. İFSAK, 3 bin kare arasından 200'ünü seçti. Sergide onlar da yer aldı. 
Koman sergisi 31 Temmuz'a, çocukların sergisi 5 Ağustos'a kadar izlenebilir. 


</TEXT>
</DOC>
