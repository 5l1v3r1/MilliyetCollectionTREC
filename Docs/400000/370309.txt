<DOC>
<DOCNO> 370309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonspo21.html </URL>
<DATE> 2005/08/16/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Bulgar basını Milli takım futbolcuları sakinleştirici ilaç alıyor... 
</HEADLINE>
<TEXT>

     Bulgaristan ile Türkiye milli takımları arasında Sofya'da yarın oynanacak özel maça doğru geri sayım sürerken, Bulgar basını ülke milli takımında tam bir moral çöküş yaşandığını öne sürdü. 
     Ülkenin en büyük futbol gazetesi Meridian Maç, ''Milli takım futbolcuları sakinleştirici ilaç alıyor'' diye başlık atarak, takımda süren moral çöküşe dikkati çekti. 
     Teknik direktör Hristo Stoiçkov'un futbolculara moral verebilmek için, neredeyse ''Freuid tarzı'' psikoterapi uygulamak zorunda olacağını belirten gazete, Bulgar milli takımının daha önce İsveç ve Hırvatistan karşısında yaşadığı mağlubiyetlerin unutulmadığını vurguladı. 
     Meridian Maç, ''Milli futbolcularımızın büyük bir bölümünün psikolojik durumu o kadar kötü ki, sahaya çıkıp, rakibi yeneceklerine, ayakkabılarını dolaba toz toplamaya bırakmak istemekteler'' ifadesini kullandı. 
     Dünya Kupası elemelerinde şansını kaybeden milli takım futbolcularından Çavdar Yankov da aynı gazeteye yaptığı açıklamada, ''İyi bir maç yapıp, azıcık da olsa Bulgar seyircisini mutlu etmeye çalışacağız. Galip gelirsek seyircimizin bize olan güvenini yeniden toparlayabiliriz. Türklere gelince, onlar tabii ki çok iyi bir takımdır'' diye konuştu. 
     Meridian Maç, Bulgar Milli Takımı Teknik Direktörü Hristo Stoiçkov'un dün düzenlediği basın toplantısına da geniş yer verirken, manşetten verdiği haberde ise teknik direktör yardımcısı İvaylo Yordanov'un içkili olarak otomobil kullanmaktan gözaltına alındığını duyurdu. 

     
</TEXT>
</DOC>
