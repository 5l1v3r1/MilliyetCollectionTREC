<DOC>
<DOCNO> 396245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/spor/spo30.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



F.Bahçe'ye Semih şoku 

Futbolda Deniz Barış nedeniyle uzun süre başı ağrıyan Fenerbahçe basketbolda da Semih Erden vakası ile yeni bir şok yaşadı. Tahkim Kurulu, geçen sezon Darüşşafaka'dan Sırbistan-Karadağ'ın Partizan takımına transfer olan ve sezon başında da Fenerbahçe ile sözleşme imzalayan Semih Erden'in, Türkiye'deki haklarının, Darüşşafaka Kulübü'nde olduğuna karar vererek, genç oyuncunun sarı-lacivertli kulüple sözleşmesinin geçersiz sayılması kararını aldı. Buna göre Semih'in lisansı da iptal edilecek. Ancak Darüşşafaka, Fenerbahçe ile masasa oturup anlaşırsa milli pivotun basketbol hayatı devam edecek. 

Zaza daha ne yapsın 

NBA'de dün sabaha karşı üç maç yapılırken, Gürcü asıllı Türk vatandaşı Zaza Pachuliua'nın müthiş performansı da Atlanta Hawks deplasmanda Dallas Mavericks'i 87-78 yenilmekten kurtaramadı. American Airlines Salonu'nda yapılan ve yaklaşık 20 bin kişinin izlediği maça ilk 5'te başlayan Zaza, 21 sayı, 6'sı hücum 6'sı savunma olmak üzere 12 ribaunt ve 3 asistle "double-double" yaparak takımının en skorer ismi oldu. Diğer maçlarda ise Minnessota Timberwolves, sahasında Washington Wizards'ı 109-98, San Antonio Spurs da evinde Houston Rockets'ı 86-80 yendi 

Telekom tutulmuyor 

Basketbol Ligi'nin lideri Türk Telekom altıncı haftanın açılış maçında Pınar Karşıyaka'yı deplasmanda 77-72 yenerek namağlup unvanını korudu. Maçın ilk bölümünde pota altında Dudley'nin etkili oyunuyla skor üreten Türk Telekom ilk periyodu 25-19, devreyi de 39-35 önde tamamladı. Son çeyrekte daha baskılı oynayan Pınar Karşıyaka, bitime 1 dakika kala farkı üç sayıya kadar indirmesine rağmen galibiyete ulaşan taraf Telekom oldu. 


</TEXT>
</DOC>
