<DOC>
<DOCNO> 378552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/yasam/yas01.html </URL>
<DATE> 2005/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahraman polis 
</HEADLINE>
<TEXT>


Yakaladığı yankesicinin arkadaşı tarafından karnından bıçaklanan polis memuru Kayadelen, kanlar içinde yere düşmesine rağmen silahını çekip zanlıyı vurdu 

MUSTAFA KURTARAN istanbul 

Taksim Gezi Parkı'nda, "tantanacılık" yöntemiyle vatandaşların paralarını çaldığı öne sürülen V.Ş., arkadaşını yakalayan polis memuru Gazi Kayadelen'i karnından bıçakla yaraladı. Kayadelen de, kaçmaya çalışan Ş.'yi kalçasından tabancasıyla vurdu. 
İddiaya göre, vatandaşlar dün 16.00 sıralarında kavgaya tutuşan Ş. 16 ile kimliği belirlenemeyen arkadaşının çevresine toplandı. Bazı vatandaşlar ise kavga ettiklerini zannettikleri 2 genci ayırmak istedi. Toplanan kalabalıktan faydalanan gençlerden biri, bir vatandaşın cüzdanını çalarak kaçmaya başladı. 



Kelepçe takarken bıçaklandı 
Vatandaşlar ara sokaklara kaçmaya çalışan zanlının peşinden koştu. Devriye görevi yapan Asayiş Büro Amirliği'nde görevli Gazi Kayadelen de kaçan genci görerek yakaladı. Kardelen zanlıyı yere yatırarak kollarına kelepçe takmak istedi. Zanlının arkadaşı Ş., Kayadelen'in yanına yaklaşarak karnından bıçakladı. Yaralanan Kayadelen, tabancasıyla ateş ederek kaçmaya çalışan Ş.'yi kalçasından vurdu. Diğer zanlı kargaşadan yararlanarak kayboldu. Kayadelen ve Ş., hastaneye kaldırıldı. 





</TEXT>
</DOC>
