<DOC>
<DOCNO> 360657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sondun15.html </URL>
<DATE> 2005/07/13/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Londra'da polis, saldırıların beynini arıyor... 
</HEADLINE>
<TEXT>

     İngiltere'nin başkenti Londra'da geçen perşembe meydana gelen ve 52 kişinin öldüğü patlamaların sorumlularının 4 intihar eylemcisi olduğunun anlaşılmasından sonra, polis, eylemcileri yönlendiren ve ''beyin'' görevi gördüğüne inanılan kişiye ulaşma hedefine yöneldi. 
     Soruşturmanın bu yönde ilerletildiğine dikkat çeken İngiliz basını, terörle mücadele uzmanlarının, bu hücrenin bağlı olduğu bir kişinin varlığına inandıklarını ve ülke genelinde bu ''beyne'' ulaşmaya yönelik aramaların başlatıldığını yazdı. 
     Polisin bu kişinin kimliğine, saldırılardan birkaç gün önce Londra'dan ayrılan uçak ve Manş Tüneli'nde sefer yapan trenlerin yolcu listelerini kontrol ederek ulaşmaya çalıştığı belirtildi. 
     Bu arada, Leeds'de dün baskın yapılan bir evle Luton havaalanındaki bir otomobilde bulunan patlayıcı maddelerin kaynağı konusundaki araştırmalar sürüyor. Polis yetkilileri, böylece muhtemel saldırıların önlenmesinin hedeflendiğini kaydetti. 
     Londra Emniyet Müdürü Sir Ian Blair'in bombalı saldırıların sürebileceği yolundaki uyarısından sonra Londra'da alarm durumu da devam ediyor. Halen bazı metro hatlarının kapalı tutulduğu başkentte, seferlerini normal olarak sürdüren metro trenlerinde ise sürekli güvenlik uyarı anonsları yapılıyor. 
     Öte yandan, saldırılarda ölenlerin kimliğini belirleme çalışmaları adli tıpta sürüyor. 

     
</TEXT>
</DOC>
