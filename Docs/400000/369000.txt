<DOC>
<DOCNO> 369000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonspo22.html </URL>
<DATE> 2005/08/11/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Denizlispor'da prim 5 bin YTL... 
</HEADLINE>
<TEXT>

     Denizlispor'da Beşiktaş maçının galibiyet primi 5 bin YTL olarak açıklandı. 
     Kulüp futbol şubesi sorumlusu Turgut Dalaman, iç saha ya da deplasman ayırımı yapmadan bütün maçlara galibiyet parolasıyla çıktıklarını, Beşiktaş'a da bu düşünceyle hazırlandıklarını söyledi. 
     Rakiplerini büyük-küçük takım diye ayırt etmediklerini belirten Dalaman, ''Beşiktaş, yaptığı transferlerle kadrosunu güçlendirdi. Ancak henüz uyum sürecindeler. Bu dönemde puan kayıpları olabilir. Biz de rakibimizin bu yönünden yararlanmak istiyoruz. 3 puandan başka düşüncemiz yok'' dedi. 
     Dalaman, yönetim kurulunun yaptığı toplantıda Beşiktaş maçının galibiyet primini 5 bin, beraberlik primini 2 bin 500 YTL olarak tespit ettiğini, takımın İstanbul deplasmanı için cumartesi günü yola çıkacağını sözlerine ekledi. 
     Yeşil-siyahlı futbolculardan Selim de iyi mücadele etmeleri ve savaşmaları durumunda puan kazanacaklarını kaydetti. 
     Burak ise zor bir 90 dakika oynayacaklarını belirterek, ''İlk maçta Ankaraspor ile berabere kalarak 2 puan kaybettik. Kazanarak, bu kaybı telafi etmek zorundayız'' diye konuştu. 
     Denizlispor'da sakatlıkları devam eden Bülent ve İbrahim dışında eksik bulunmuyor. 
     
</TEXT>
</DOC>
