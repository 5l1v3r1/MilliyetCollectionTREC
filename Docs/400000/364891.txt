<DOC>
<DOCNO> 364891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/guncel/gun06.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
OKS'de yanlıştan geçilmiyor 
</HEADLINE>
<TEXT>



Anadolu liselerine girişte tam bir komedi yaşanıyor. OKS Kılavuzu hatalarla dolu. Hemen her gün ortaya yeni hatalar çıkıyor. Bu yüzden velilerin kafası, karmakarışık durumda. Tercih listelerini hazırlayıp teslim eden veliler, şimdi aynı listeleri geri alıp değiştirmek istiyor ama bin türlü engelle karşılaşıyorlar. 
OKS tercih kılavuzunun hatalarla dolu olduğunu geçen hafta yazmıştık. Taban puan diye verilen puanların, asil liste değil, yedeklerden alınan son öğrencinin taban puanı olduğunu hatırlatmış ve bunun yanıltıcı olacağını söylemiştik. Bakanlık hatasını geç de olsa anladı ve bu puanları asil liste, taban puanlarıyla değiştirdi. Yüzdelik dilimler de çelişkilerle doluydu. Onlar da hepten kaldırıldı. 
Hatalar bu kadarla kalsa iyi. Ama her gün yeni hatalar ortaya çıkıyor. İsmi değiştirilen anadolu liselerinden tutun da yabancı dili bile yanlış ilan edilen okullara kadar, ne ararsanız var. Örneğin Vatan Anadolu Lisesi'nin adı değişti. Samiha Ayverdi Anadolu Lisesi oldu. Ama bu konuda kılavuzda hiçbir açıklama yok. Gaziosmanpaşa Anadolu Lisesi'nin de yabancı dili yanlış gösterildi. OKS Kılavuzu'na göre, Gaziosmanpaşa Anadolu Lisesi'nde ağırlıklı yabancı dil İngilizce. Oysa bu okulda yıllardır Almanca eğitim yapılıyor. Gelecek öğretim yılında da Almanca eğitim devam edecek. Bu okulu, İngilizce diye tercih listesine alan velilerin, bu durumu özellikle dikkate almalarında yarar var. 
Dikkat edilmesi gereken noktalardan biri de yurt durumları. Örneğin İstanbul Lisesi'ni yatılı olarak düşünen kız öğrenciler, nerede kalacaklarını iyi araştırmalılar. Geçen yıla kadar Cağaloğlu Anadolu Lisesi'nde kalıyorlardı. Şimdi kalamayacaklar. Çünkü yurdu kapatıldı. Yani artık Cağaloğlu Anadolu gibi İstanbul Lisesi de yatılı kız öğrenci alamayacak. Bu da kızlar açısından çok büyük bir haksızlık 
Bu arada Galatasaray, İstanbul, Kabataş, Kadıköy Anadolu gibi yatılı liseleri tercih eden öğrencilerin, milyarlık faturalarla karşılaşacaklarını da göz önünde bulundurmaları gerekiyor. Kılavuzda bu yönde bir bilgi yok. Özellikle Anadolu kentlerinden bu okulları tercih eden veliler, okulların her şeyi ile ücretsiz olduğunu sanıyorlar. Yüksek faturalarla karşılaşınca da hayal kırıklığına uğruyor, zor duruma düşüyorlar. Bazı duyarsız yöneticilerin bu konudaki vurdumduymazlığı işi daha da güçleştiriyor. Dahası, iyi öğrencilerin bu okullardan kaçmasına neden oluyorlar. 
Milliyet olarak hem OKS'de hem de ÖSS'de sizlere en doğru bilgileri sunmaya çalışıyoruz. Bu konudaki bilgi bombardımanımız devam edecek. Kendinizi riske sokmadan son ana kadar beklemenizde sonsuz yarar var. 
Bu arada bize ulaşan son bilgi, okulların bilgisayar sistemlerinin çöktüğüne yönelik. Birçok ilköğretim okulu, bakanlığının web sitesine giremediği için tercihleri alamıyor. Bu durum, başvurular sırasında da yaşanmış ve izdihama neden olmuştu. Umarız, ek kapasite yaratılarak sorun bir an önce çözülür. 

Puanlar yükselecek 
Milli Eğitim Bakanlığı, dün, nihayet resmi açıklama yaptı. Bakanlık, OKS puanlarının geçen yıla göre 50 - 60 puan arasında artmasının beklendiğini bildirdi. Bakanlıktan yapılan yazılı açıklamada, "2005 yılındaki en düşük ve en yüksek ağırlık standart puanları arasındaki farkın, 2004 yılına göre daha yüksek olması neticesinde bu yıl, geçen yılın ilan edilen taban puanlarından 50 - 60 puan daha fazla olacağı tahmin edilmektedir" denildi. 


</TEXT>
</DOC>
