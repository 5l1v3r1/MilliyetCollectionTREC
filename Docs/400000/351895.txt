<DOC>
<DOCNO> 351895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonspo25.html </URL>
<DATE> 2005/06/14/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Kayseri'de transfer atağı... 
</HEADLINE>
<TEXT>

     Birinci Süper Futbol Ligi takımlarından Kayserispor 3, Kayseri Erciyesspor 2 futbolcu ile ortak törende sözleşme imzaladı. 
     Her iki takımında onursal başkanı olan Büyükşehir Belediye Başkanı Mehmet Özhaseki, belediye binasında düzenlenen imza töreninde yaptığı açıklamada, iki takımın ayrısının gayrısının olmadığını göstermek için birlikte imza töreni düzenlediklerini belirtti. 
     Her iki takımın yöneticilerinin, belediye başkanlarının birarada bulunmasının büyük önem taşıdığını ifade eden Özhaseki, şunları söyledi 
     ''İki takımımız arasında rekabet ve çekişme olacak ama bu durum kesinlikle çatışmaya ve tatsızlığa dönüşmeyecek. Bunu herkese göstermek için her iki takımın sözleşmelerini birlikte imzalıyoruz. Eskiden, sadece 3 belediye spora destek verirdi. Şimdi Büyükşehir Belediyesi ile birlikte 6 merkez belediye ile takımlarımızın başarısı için çalışacağız. Kayserispor'un ligde kalması, Kayseri Erciyesspor'un Süper Lig'e çıkması kolay olmadı. Bundan sonra aynı sıkıntıları yaşamak istemiyoruz.'' Kayserispor Kulüp Başkanı Recep Mamur da, geçen yıl büyük sıkıntılar çektiklerini hatırlatarak, bu yıl da aynı sıkıntıları yaşamak istemediklerini, bu nedenle transfer çalışmalarını büyük titizlikle sürdürdüklerini kaydetti. 
     Kayseri Erciyesspor İkinci Başkanı Erol Bedir ise toplam 12, 13 futbolcu transfer edeceklerini, yerli transferleri büyük ölçüde tamamladıklarını, prensip anlaşmasına vardıkları 3 yabancı futbolcu ile de kısa bir süre içinde sözleşme imzalayacaklarını bildirdi. 
     Konuşmaların ardından, Kayserispor İstanbulspor'dan Alexandrov Yordanov, Büyükşehir Belediyesi Ankaraspor'dan Muhammet Yoldaş ve Bulgaristan Milli Takımı'nda forma giyen Levski Sofya takımı oyuncusu Dimitar İvankov ile 3'er yıllık sözleşme imzaladı. 
     Kayseri Erciyesspor da, Çanakkale Dardanelspor'dan İlkem Özkaynak ile 1 yılı opsiyonlu 3 yıl, Sakaryaspor'dan Gökhan Kök ile 3 yıllık sözleşme imzaladı. Kayseri Erciyesspor'un Nijerya Milli Takım Kalecisi Vicente Enyeama ile de Nijerya'da sözleşme imzaladığı, kalecinin önümüzdeki günlerde Kayseri'ye geleceği bildirildi. 

     
</TEXT>
</DOC>
