<DOC>
<DOCNO> 396495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sondun15.html </URL>
<DATE> 2005/11/20/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Fransızlar olağanüstü hal durumunun üç aya çıkartılmasına destek veriyor 
</HEADLINE>
<TEXT>

     Fransa'da düzenlenen bir kamuoyu araştırması, halkın, olağanüstü halin üç aya çıkartılmasına destek verdiğini ortaya koydu. 
     CSA kamuoyu araştırma merkezi tarafından düzenlenen ankete göre, Fransızların yüzde 68'i, olağanüstü halin üç aya çıkartılmasına olanak veren yasayı destekliyor. 
     Araştırma, Fransızların giderek yabancılara karşı sert tutum alınması yolundaki talepleri de desteklediğini gösteriyor. 
     Fransızların yüzde 56'sı, yabancıların aile birleşmesi uyarınca ülke topraklarına giriş yapmalarına karşı daha sıkı tedbirler getirilmesini desteklerken, yüzde 55'i, şiddet olaylarında mahkum olan göçmenlerin oturma izni olsa bile sınır dışı edilmelerini istiyor. 
     Fransa'da, Paris banliyölerinde başlayan ve daha sonra ülke geneline yayılan şiddet olayları sırasında yaklaşık 9 bin araç yakılırken, önemli sayıda okul, spor salonu, kamu binası ve mağaza kundaklanmıştı. 
     
</TEXT>
</DOC>
