<DOC>
<DOCNO> 386539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/siyaset/axsiy02.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Baykal haksızlık yapıyor' 
</HEADLINE>
<TEXT>


AKP'nin AB konusundaki çalışmalarını olumlu bulduğunu söyleyen DİSK Genel Başkanı Süleyman Çelebi, CHP liderinin hem kendisine hem de partisine haksızlık yaptığını belirtti 

Belma Akçura - İstanbul 


Sol kanattan AKP'ye destek, CHP lideri Deniz Baykal'a eleştiri sürüyor. Türkiye Komünist Partisi TKP eski Genel Sekreteri Nabi Yağcı'dan sonra DİSK Genel Başkanı Süleyman Çelebi de, AKP'nin AB konusundaki çalışmalarını olumlu bulduğunu söyledi. Çelebi, Baykal'ın da, müzakere sürecine sevinmeyerek, hem kendisine hem partisine haksızlık yaptığını savundu. Çelebi, sorularımızı yanıtladı. 

Türkiye'nin 40 yıllık AB beklentisine 3 Ekim'de verilen yanıtın sizin için anlamı var mı 
Elbette var. Bugün gelinen noktayı 80 yıllık çağdaşlaşma sürecinin bir ürünü, özgür demokratik, laik cumhuriyet mücadelesinin bir başarısı olarak görüyorum. 

Geçmiş hükümetlere baktığınızda AKP'nin AB politikalarını nasıl değerlendiriyorsunuz 
Bugün kaygılarını ifade eden siyasi partilerin geçmişteki uğraşları olmasa bugün yaşanmazdı. İktidarın buradaki çabalarını asla ink r etmiyoruz. 

Sizin ya da sivil toplum kuruluşlarının ne gibi katkısı oldu bu sürece 
Son on yılda biz çok önemli çaba sarf ettik, somut katkılarda bulunduk. Avrupa'da 60 milyon işçiyi temsil eden Avrupa Sendikalar Konfederasyonu'nun Türkiye'nin üyeliğini desteklemesinde DİSK önemli bir rol oynadı. 

AKP'nin katkı sağlamış olmasından duyulan bir rahatsızlık var mı 
Ben bundan rahatsızlık yaşamıyorum. AKP, 'AB konusunda toplumsal iradeye saygı göstermiştir' diye bakıyorum. Toplumun talebini bir iktidar elinin tersiyle çeviremez. AKP'nin konunun üzerine kararlılıkla gittiğini kabul ediyoruz. 

Katkılarını da biliyoruz 
Bu sürece geçmişte CHP'de destek verdiği halde Baykal, "zorla sevinemem" dedi. Bunu nasıl değerlendiriyorsunuz 
Bunu söyleyerek hem kendisine hem de partisine haksızlık yaptığına inanıyorum. Bu sürecin içerisinde Baykal'ın Gümrük Birliği de dahil olmak üzere Avrupa Birliği süreci içerisinde başlattığı lobi faaliyetlerini ve verdiği katkıları biliyoruz. Ama şimdi tamamen ayrışan bir ilişkideki yaklaşımı ve özellikle sonraki günlerde yaşanan ilişkiyi onaylamadığımızı ifade etmek istiyorum. 

Solun bir dönem 'emperyalist blok' olarak gördüğü AB'ye bakışında bugün nasıl bir değişim söz konusu 
Geçmişte bu konuya bizim de farklı baktığımız süreçler oldu. Dünyadaki küreselleşme sürecini dikkate aldığınızda artık geçmiş bir dünya düzeninin olmadığını görürsünüz. Yeni süreci sendikal hareketler ve sol doğru irdelemeli. 

Bu süreçte sol AB'yi nasıl irdeliyor, şimdi doğru olan ne 
Bir kısım, Sosyal Avrupa'dan Liberal Avrupa'ya kaçışı istiyor. Ama biz "sosyal Avrupa" modelinin Avrupa'da etkin kılınmasını istiyoruz. Ben solcu olarak sosyal Avrupa'dan yanayım. 

KİMDİR 

1970'li yıllarda CHP Gençlik Kolları Yönetim Kurulu ve İşçi Komitesi Genel Yönetim Kurulu üyeliği yaptı. 12 Eylül 1980 askeri darbesinden sonra DİSK davası nedeniyle 4 yıl tutuklu kaldı. 1991'de DİSK Genel Sekreteri oldu. Bu dönemde Avrupa Sendikalar Konfederasyonu'nun ETUC Yönetim Kurulu üyeliğinde bulundu. DİSK Başkanı Rıdvan Budak'ın 1999'da milletvekili seçilmesi üzerine 'Genel Başkan' oldu. 


</TEXT>
</DOC>
