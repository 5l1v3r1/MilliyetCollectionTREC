<DOC>
<DOCNO> 361063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonsiy09.html </URL>
<DATE> 2005/07/14/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Türkiye Barolar Birliği'nden Erdoğan'a "arka bahçe" tepkisi... 
</HEADLINE>
<TEXT>

     Türkiye Barolar Birliği TBB Başkanı Özdemir Özok, baroların, hukukla ve ülkenin geleceğiyle ilgili görüş bildirmeye devam edeceğini belirterek, "TBB, bu tavrını, hiçbir siyasi partinin ’arka bahçesini, ön bahçesini’ çağrıştıracak anlayışla yapmamaktadır" dedi. 
     Ankara Barosu’nun 81. kuruluş yıldönümü etkinlileri çerçevesinde, avukatlık mesleğinde 30 yılını dolduranlara plaket verilmesi törenine katılan Özok, gazetecilerin soruları üzerine, Başbakan Recep Tayyip Erdoğan’ın CNN Türk’te Taha Akyol’un sunduğu "Eğrisi Doğrusu" programında, "yeni yeni arka bahçeler oluşturulduğu, bazı nitelikli kurumları devreye sokma gayretleri olduğu, Barolar Birliği’nin de bu kurumlar arasında bulunduğu" yönündeki açıklamalarını değerlendirdi. 
     TBB’nin kurulduğu günden beri üstüne vazife olmayan hiçbir konuda açıklama yapmadığını söyleyen Özok, baroların, "bir siyasi partinin arka bahçesi" haline geldiği yönündeki değerlendirmelere katılmalarının mümkün olmadığını ifade etti. 
     Özok, Başbakan Recep Tayyip Erdoğan’ın, baroların görevleri konusunda danışmanları tarafından yanlış bilgilendirildiğini öne sürdü. 
     Kurulduğu günden beri, çağdaş, demokratik, laik cumhuriyete olan bağlılığını beyan eden TBB’nin, Türkiye’nin en saygın, en donanımlı ve en köklü hukuk kuruluşlarından biri olduğunu ifade eden Özok, şunları kaydetti 
     "Bu nitelikleri ile TBB’nin, cumhuriyete, hukuka, demokrasiye olan bağlılığı tartışılamaz. Hukuk devleti, insan hakları konusunda duraksamadan mücadele verir. TBB’nin görevi, sadece üyelerine kimlik, ruhsat vermek değildir. Hukukla ve ülkenin geleceğiyle ilgili görüş bildirecektir. Sayın Başbakan, bundan rahatsız olur ya da olmaz. TBB, bu tavrını, asla ve asla, hiçbir siyasi ideolojiyle, hiçbir siyasi partiyle bağdaşacak şekilde, hiçbir siyasi partinin ’arka bahçesini, ön bahçesini’ çağrıştıracak anlayışla yapmamaktadır. İnançla, hukuka bağlılık içinde hukuk devletinin bütün kurum ve kurallarıyla yaşaması için yapmaktadır. Bundan Sayın Başbakan rahatsız olabilir, mutlu olabilir, bu kendi değerlendirmesidir." Özok, TBB’nin halk adına toplumsal muhalefet yapmaya devam edeceğini söyledi. 
     
     "BAŞBAKAN, DEMOKRASİ ARGÜMANLARINI GÖZDEN GEÇİRMELİ" 
     Ankara Barosu Başkanı Vedat Ahsen Coşar da yargıda siyasallaşma tartışmalarına ilişkin soruları yanıtlarken, siyasetçilerin, elini yargıdan çekmeleri gerektiğini ifade etti. "Yargı, bugünkü siyasetçilere de lazım olabilir" diyen Coşar, yüksek yargı organlarının temsilcilerinin açıklamalarından rahatsızlık duymadığını, Türkiye’de konuşmanın hiçbir kimsenin tekelinde olmadığını kaydetti. 
     "Konuşan Türkiye’den, konuşmak istemeyen bir Türkiye’ye doğru gitme isteği var" diyen Coşar, eleştiriye açık olmayanların, yapıcı olamayacaklarına işaret etti. Coşar, "Sayın Başbakan’ın barolarla ilgili açıklamalarını doğru bulmuyorum. Sayın Başbakan’ın demokrasi argümanlarını gözden geçirmesi lazım" diye konuştu. 
     Ankara Barosu 81. kuruluş yıldönümü etkinlikleri çerçevesinde, bugün ilk olarak Ankara Adalet Sarayı önündeki Atatürk anıtına çelenk konuldu. Daha sonra, Baro’nun Kültür Merkezi’nde meslekte 30 yılını dolduranlara plaket verildi. 
     Ankara Barosu Başkanı Coşar, burada yaptığı konuşmada, özetle şunları kaydetti 
     "Demokrasi ve hukukun egemen olduğu yüzyılımızda, insanlığın ortak değeri ve mirası olan demokrasi ile sivil özgürlükler ve hukuk devleti ile bunların omurgasını oluşturan ve devletin üzerinde yükseldiği en temel ilkelerden birisi olan laik değerlere sahip çıkmak, hukuk üzerine kurulu bir topluluğa aidiyet bilincini yerleştirmek biz hukukçuların ve baroların en temel görevidir. Ankara Barosu, bu görevleri eksiksiz yerine getirmenin huzuru içindedir." Meslekte 30 yılı geride bırakan Coşar, plaketini ailesinin elinden aldı. Eşi Zülal, oğlu Kerem ve kızı Zeynep’ten plaketini alan Coşar’ın, duygulandığı görüldü. 
     
</TEXT>
</DOC>
