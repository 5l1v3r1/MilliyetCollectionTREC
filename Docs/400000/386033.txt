<DOC>
<DOCNO> 386033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sondun32.html </URL>
<DATE> 2005/10/12/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Wall Street Journal, 18 milyon dolar tasarrufa gidiyor 
</HEADLINE>
<TEXT>

     ABD'nin en etkin gazetelerinden Wall Street Journal, sayfa genişliğini 7,5 santimetre daraltarak yılda 18 milyon dolar tasarruf sağlamayı planlıyor. 
     Gazetenin yayıncısı Karen Elliot House, gazete çalışanlarına gönderdiği mektupta, gazeteyi okuyucular için daha cazip hale getirip daha kolay okunmasını sağlamak, dağıtımı kolaylaştırmak ve üretim maliyetlerini düşürmek için Wall Street Journal'ın sayfalarını daraltma kararı aldıklarını kaydetti. 
     House, sayfaların daraltılmasıyla birlikte gazetenin mizanpajında da önemli değişiklikler yaparak, gazeteyi internet versiyonuna benzeteceklerini ifade etti. 
     Yeni tasarımda bir sayfada başlayıp başka sayfada devam eden haber sayısını da asgariye indireceklerini kaydeden House, 2007'de uygulamaya sokulacak değişiklikler arasında en radikal olanının ise sayfa genişliğindeki değişiklik olduğuna işaret etti. 
     Gazetenin boyunun değişmeyeceği, sayfa genişliğinin 38 santimetreden 30,5 santimetreye indirileceği, böylelikle reklam formatında da bir standardizasyona gidileceği ifade edildi. Gazetenin sayfalarının daraltılmasıyla farklı bölgelerdeki değişik matbaalarda basılabileceği belirtildi. 
     Sayfa genişliğindeki 7,5 santimetrelik kısaltmanın gazetenin işletim maliyetlerinde yılda 18 milyon dolarlık tasarruf sağlayacağı ifade edilerek, yeni tasarımın yeni baskı makineleri gerektireceği için gazeteye maliyetinin ise bir seferliğine 43 milyon dolar olacağı kaydedildi. 
     Gazetenin ülke genelinde bulunan 17 matbaasının yeni formata göre gelecek 15 ayda yenileneceği de verilen bilgiler arasında. 
     
</TEXT>
</DOC>
