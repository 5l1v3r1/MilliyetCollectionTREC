<DOC>
<DOCNO> 379903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sondun34.html </URL>
<DATE> 2005/09/20/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
El Kaideci iddiasıyla 2 doktor tutuklandı 
</HEADLINE>
<TEXT>

     Irak'taki Amerikan ordusunun direnişçilerin bir klinik kurma planlarını bozduğu ve onlara yardımcı olduğu iddiasıyla doktor olduğu söylenen 2 kişiyi tutukladığı bildirildi. 
     Amerikan ordusunun yazılı açıklamasında, bu kişilerin 29 ve 30 Ağustos'ta, Bağdat ve Bakuba'da gizlendikleri yerlerde yakalandıkları, isimlerinin Enis Abdülrıza Muhammed ile Mazen Mehdi Hudayr olduğu belirtildi. 
     Dr. Enis ya da Dr. Saad olarak bilinen Muhammed'in Bağdat'taki El Kaide'nin üst düzey elemanlarından olduğu ifade edilen açıklamada, bu kişinin Bağdat Üniversitesi'nde farmakoloji eğitimi gördüğü ve yetkisi olmadan tıp doktoru gibi davrandığı, direnişçileri tedavi ettiği kaydedildi. 
     Açıklamada, Dr. Leyt ya da Dr. Mazen olarak tanınan Hudayr'ın da Bağdat'taki El Kaide liderliği için çalışan bir tıp doktoru, aynı zamanda silah satıcısı bir terörist olduğu ifade edildi. 
     Bu iki zanlının, bir klinik için uygun yer seçmeye ve ilave yardım elde etmeye çalıştıkları sırada yakalandığı belirtilen açıklamada, bu olayın Bağdat bölgesinde militanların tıbbi tesis kurma çalışmalarına ilişkin bilinen ikinci olay olduğu kaydedildi. 
     Askeri yetkililer, ayrıca Bağdat'ta direnişçi olduğu belirtilen 7 kişinin yakalandığını açıkladılar. Bu zanlılardan 5'inin bir kontrol noktasında, 2'sinin ise düzenlenen bir operasyonda ele geçirildiği belirtildi. 
     
</TEXT>
</DOC>
