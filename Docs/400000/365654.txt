<DOC>
<DOCNO> 365654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sondun15.html </URL>
<DATE> 2005/07/30/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
SAS uçağında unutulan cep telefonu yüzünden yolcular tahliye edildi 
</HEADLINE>
<TEXT>

     İskandinavya Havayolları'nın SAS İsveç'in başkenti Stockholm'den Paris'e gidecek uçağı, bir yolcunun cep telefonunu unutması nedeniyle kalkıştan önce boşaltıldı. 
     İsveçli yetkililere göre, adı açıklanmayan bir Rus vatandaşının uçaktan ayrılması ve koltuğunda cep telefonunu unutması nedeniyle durumdan şüphelenen görevliler uçaktaki yolcuları tahliye etti. Cep telefonunu kontrol etmesi için çağrılan polis, yaptığı inceleme sonucu telefonda patlayıcı maddeye rastlamadı. 
     İsveç radyosu da uçağı terk eden yolcunun cüzdanını otelde unutan bir Rus opera sanatçısı olduğunu duyurdu, ancak sanatçının ismini açıklamadı. 
     SAS sözcüsü Ulrika Fager, Rus sanatçının İngilizcesinin yetersiz olması yüzünden kabin görevlilerinin bu kişinin uçaktan niçin ayrılmak istediğini anlamakta zorlandığını ve davranışlarının diğer yolcuları rahatsız ettiğini söyledi. Fager, kabin görevlilerinin uçaktan ayrılan Rus vatandaşının koltuğunda cep telefonu bulması üzerine uçaktaki yolcuları tahliye etmeye karar verdiğini belirtti. 
     Yolcular, bir saatlik gecikmeyle başka bir uçakla Paris'e gönderildi. 
     
</TEXT>
</DOC>
