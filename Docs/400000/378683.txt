<DOC>
<DOCNO> 378683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonsiy06.html </URL>
<DATE> 2005/09/15/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
ABD ve Kanada'daki Ermeni kuruluşkarının sayısı 1046... 
</HEADLINE>
<TEXT>

     Sözde soykırım iddialarını gündemde tutmak için büyük uğraş veren Ermeniler özellikle ABD’de büyük lobicilik faaliyeti sürdürüyor. 
     Amerikan Temsilciler Meclisi Uluslararası İlişkiler Komitesi, Sözde Ermeni soykırımının tanınmasını içeren iki tasarıyı 15 Eylül tarihinde tartışarak üyelerin oyuna sunacak olması Ermeni lobi faaliyetlerini gündeme getirdi. 
     Süleyman Demirel Üniversitesi öğretim üyesi Yrd. Doç. Dr. Şenol Kantarcı "ABD’de Ermeniler ve Ermeni Lobisi" adlı kitabında, sözde soykırım iddialarını kabul ettirmek için Ermenilerin ABD ve Kanada’da uzun yıllardır yoğun lobi çalışması yürüttüklerine dikkati çekiyor. 
     ABD’de 1965 yılından 2000 yılına kadar Ermeniler tarafından kurulan derneklerin sayısında gözle görülür artış olduğu belirtilen kitapta, ABD ve Kanada’daki Ermeni kuruluşlarının sayısının bin 46 olduğu, ayrıca 182 Ermeni kilisesi bulunduğu ifade ediliyor. 
     Ermeni kuruluşlarının çeşitli isimler altında kurulduğu belirtilen kitapta, bu kuruluşlardan 17’sinin okul mezunları derneği, 23’nün Ermeni çalışmaları ve araştırma merkezi, 21’nin sportif kuruluş olduğu kaydedilerek, 13 de halkevi merkezi bulunduğu anlatılıyor. 
     Ermeni kuruluşlar arasında dikkat çekenlerin, hemşehri kuruluşları olduğu kaydedilen kitapta, bu tür 32 hemşehri derneği arasında "Arapkiri Birliği", Malatya Eğitim Derneği, Muşlular Derneği, Urfa Ermeni Yurtsever Birliği gibi Türkiye’ye ait il ve ilçe isimli derneklerin bulunduğu da vurgulanıyor. 
     ABD ve Kanada’da Ermeniler’e ait 104 kültürel kuruluşun bulunduğu belirtilen kitapta, Ermenilerin süreli yayınlarına da dikkat çekiliyor. Asılsız iddiaları destekleyen gazetelerin yanı sıra 17 süreli yayından 4’nün Ermenice ve İngilizce, 13’nün ise sadece İngilizce yayımlandığı bildirilen kitapta, Ermenilere ait haber bülteni ve dergi sayısının 118 olduğu belirtiliyor. 
     Kanada ve ABD’de 25 radyo programının Ermenice yayınlandığı anlatılan kitapta, bu tür televizyon programlarının sayısının da 10 olduğuna dikkat çekiliyor. 
     
     TEK ÇATI ALTINDA 
     Ermeni örgütlerinin 1984 yılında Amerikan Ermeni Asamblesi AAA 
     adı altında bir çatı altında toplandığı ve yoğun lobicilik çalışması yaptıkları kaydedilen kitapta, bu örgütün yaklaşık 7 bin çalışanının bulunduğu ve 2.5 Milyon dolarlık bütçesinin olduğu kaydediliyor. Amerikan Ermeni Asamblesi’nin yanı sıra Amerikan Ermeni Milli Komitesi adlı kuruluşunda yoğun lobicilik faaliyeti yaptığı da kaydediliyor. 
     
</TEXT>
</DOC>
