<DOC>
<DOCNO> 371394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/yasam/axyas01.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'ye Chirac destekli termal kent 
</HEADLINE>
<TEXT>


Fransa Cumhurbaşkanı Chirac'a yazdığı mektupta Denizli'deki termal kaynaklar için destek beklediklerini belirten Vali Gazi Şimşek, 1,5 milyon dolarlık projeyi Fransızlara yaptırdı 

Şükran Pakkan 

Termal ve kaplıca sularıyla ünlü Denizli'nin kaynaklarına Fransızlar talip oldu. Valilik ve Fransız hükümetinin ortak projesiyle, kentin göbeğinde yer alan 70 dönümlük bir araziye "Termal Kent" kurulması için çalışmalara başlandı. Cilt, akciğer rahatsızlıkları ve romatizma gibi birçok hastalığa deva olacak termal kentte, alışveriş, kültür ve spor tesisleri de alacak. İlk etapta 10 bin turisti ağırlayacak sağlık tesisinin 50 milyon dolara mal olması planlanıyor. 

Fransa'dan kredi sözü de aldı 
Denizli Valisi Gazi Şimşek, Başbakan Tayyip Erdoğan ve Fransa Cumhurbaşkanı Jacques Chirac'ın geçen yıl sonu yaptıkları görüşmede termal turizminin de gündeme geldiğini gazetelerden öğrendi. Hemen Fransız hükümetine mektup yazan Şimşek, Denizli'yi ve termal su kaynaklarını anlattı Fransızlara, termal yatırım için destek beklendiği mesajını verdi. Beklenen yanıt, 4 ay sonra geldi. Ardından Fransız şehir mimarisi uzmanları projeyi bedelsiz hazırlayıp teslim etti. Böylece 1,5 milyon dolarlık proje maliyeti ortadan kalktı. 3 yıl sonra hayata geçecek projeye, Fransızlar, kredi desteği sağlama sözü de verdi. 


</TEXT>
</DOC>
