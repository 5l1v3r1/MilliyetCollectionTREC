<DOC>
<DOCNO> 359657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sonspo10.html </URL>
<DATE> 2005/07/09/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Yıldıray, uğur getirmesi için futbol ayakkabısına 7 rakamını yazdırdı 
</HEADLINE>
<TEXT>

     Almanya Birinci Futbol Ligi Bundesliga takımlarından Hertha BSC Berlin'de oynayan milli futbolcu Yıldıray Baştürk, uğur getirmesi için futbol ayakkabısına formasının numarası olan 7 rakamını yazdırdı. 
     Yıldıray, Bild gazetesine yaptığı açıklamada, kendisine uğur getirdiğine inandığı 7 rakamını futbol ayakkabısına yazdırdığını söyledi. 
     Sakatlığı nedeniyle geçen sezon 3 ay sahalardan uzak kalan Yıldıray, uğur getirdiğine inandığı 7 rakamıyla yeni sezonda sakatlanmamayı ümit ettiğini ifade etti. 
     Milli futbolcu, daha önce ortasını kırmızıya boyadığı saçlarında da değişiklik yaparak, saçlarını yeniden tümüyle siyaha, saçlarının arkasında bıraktığı küçük at kuyruğu kısmını ise sarıya boyadı. 
     Öte yandan, tecrübeli futbolcu, Hertha BSC Berlin'in 20 Temmuz'da Olimpiyat Stadı'nda yapacağı sezon açılışından önce yeni formaları tanıtmak amacıyla hazırladığı afişlerde de takım oyuncularından Zecke ile birlikte yer aldı. 
     
</TEXT>
</DOC>
