<DOC>
<DOCNO> 382806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sondun32.html </URL>
<DATE> 2005/09/30/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Bush, Rita kasırgası kurtardı 
</HEADLINE>
<TEXT>

     Sonuçları açıklanan iki kamuoyu araştırması, Katrina kasırgasının yol açtığı felaketle baş etmekte yetersiz kalması sonucunda Amerikan kamuoyu nezdinde ciddi itibar kaybeden ABD Başkanı George Bush'a olan güvenin Rita kasırgası sonrasında yeniden yükselmeye başladığını ortaya koydu. 
     CNN televizyonu, USA Today gazetesi ve araştırma şirketi Gallup'un ortaklaşa yaptığı bir anket, Başkan Bush'un Amerikan halkı nezdindeki tasvip oranın yüzde 45'e yükseldiğini gösterdi. Bir hafta önce yapılan anketlerde ise bu oranın yüzde 40 seviyesinde olduğu hatırlatıldı. 
     Fox News televizyon kanalı tarafından yapılan bir ankette de Başkan Bush'a yönelik halk desteğinin yüzde 45 olduğu teyit edildi. Yine Fox News tarafından ay ortalarında yapılan bir ankette Başkan Bush'a destek oranı yüzde 41 olarak belirlenmişti. 
     ABD Başkanı Bush'a destek oranının yükselmesinin, Bush'un Rita kasırgasının sebep olduğu yıkıma yönelik üst seviyede müdahale etmesinden kaynaklandığı belirtildi. CNN USA Today Gallup anketine katılanların yüzde 71'i Bush'un Rita kasırgasına yönelik müdahalesini tasvip ettiklerini kaydettiler. Bu oran Katrina kasırgası için yüzde 40 olarak gerçekleşmişti. 
     
</TEXT>
</DOC>
