<DOC>
<DOCNO> 378415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sonspo18.html </URL>
<DATE> 2005/09/14/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Emre-Tugay buluşması gerçekleşmiyor 
</HEADLINE>
<TEXT>

     HİLAL YILMAZ Londra DHA 

      İNGİLİZ Premier Ligi takımlarından Newcastle’da forma giyen, ancak sakatlığı nedeniyle Danimarka ve Ukrayna milli maçlarında oynayamayan Emre Belözoğlu, 18 Eylül’de Tugay Kerimoğlu’nun formasını giydiği Blackburn Rovers’a karşı oynayamayacağını açıkladı. 
     DHA’ya telefonda bilgi veren yıldız futbolcu Tugay’la karşılaşamayacağı için son derece üzgün olduğunu belirtti. Emre, "Tugay’la oynayamayı dört gözle bekliyordum. O’na rakip olmak güzel olacaktı. Çok üzgünüm" dedi. Manchester maçında nükseden arka adalesindeki sakatlığın ciddi olmadığını belirten Emre "Bir haftaya kadar idmanlara başlayacağım. Kısa sürede iyileşip futbola geri dönmek istiyorum" dedi. Emre Belözoğlu, tedavi için dün İtalya’nın Milano kentine giderek burada eski fizyo-terapistiyle görüştü. 
     
     'MİLLİ TAKIMA YETİŞİRİM' 
     Birkaç haftaya kadar sahalara geri döneceğini belirten Emre Belözoğlu, Almanya maçında forma giyeceğini de müjdeledi. Almanya maçının formalite maçı olduğunu, ancak Arnavutluk maçında galibiyet gerektiğini kaydeden yıldız futbolcu, "Almanya maçı kendimizi görmemiz açısından faydalı olacak. Ancak asıl önemli olan Arnavutluk maçı. Bu maçtan kesinlikle galibiyetle ayrılmamız lazım" dedi. 
     
     'YUNANİSTAN’IN KAYBETMESİ LAZIM' 
     Gruptaki diğer takmları da değerlendiren Emre, "Danimarka kendi sahasında büyük ihtimalle yener. Play-off oynamamız için Yunanistan’ın kaybetmesi lazım. Umarım öyle olur" dedi. Bu yıl başında Newcastle’la 5 yıllık sözlşemeye imza atan genç oyuncu Türk milli takımına da övgüler yağdırdı. Emre, "Son derece azimli genç bir kadromuz var. Arnavutluk’dan galibiyetle ayrılıp emin adımlarla yolumuza devam edeceğiz" dedi. 
     
</TEXT>
</DOC>
