<DOC>
<DOCNO> 367220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/siyaset/siy01.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fırsatçı De Villepin' 
</HEADLINE>
<TEXT>


Financial Times gazetesinin başyazısında, Türkiye'nin Ek Protokol'ü imzalarken Rum kesimini tanımadığına ilişkin deklarasyon yayımlaması 'makul' olarak nitelendirildi 

DIŞ HABERLER SERVİSİ 


Financial Times gazetesi "Türkiye'nin Kıbrıs'ı Rum kesimi tanımaması halinde, AB ile müzakerelerin düşünülemeyeceğini" söyleyen Fransa Başbakanı Dominique De Villepin'i "siyasi fırsatçılık" yapmakla eleştirdi. 
"Kale direklerinin yerini değiştirmek" başlıklı dünkü başyazıda, De Villepin'in Kıbrıs sorununu çözmekten çok, Cumhurbaşkanı Jacques Chirac'ın yerine seçilme kampanyası çerçevesinde "siyasi fırsatçılık" yaptığı belirtildi. Gazete, De Villepin'in fırsatçılığının yersiz olduğunu ve Avrupa'nın buna karşı koyması gerektiğini yazdı. 
De Villepin'in, Fransa'daki sözlerinde iç politikaya yönelik yüzeysel bir mantığın bulunduğunu kaydeden gazete, "Türkiye ve AB konusunda saygın bir tartışma yapılmalı ancak De Villepin'in çıkışı bunun bir parçası değildir" ifadesini kullandı. 
De Villepin'in bu yorumu, Türkiye'nin Ankara Anlaşması Ek Protokolü'nü imzalarken, Rum kesimini tanımadığına ilişkin deklarasyon yayımlaması üzerine yaptığı hatırlatılan yazıda, Türkiye'nin deklarasyon yayımlaması "makul" olarak nitelendirildi. Financial Times, şöyle devam etti 

'Planı Reddeden Rumlar'dı' 
"Bu makul bir pozisyon. İlk olarak bu, Türkiye ile üyelik müzakerelerinin başlaması için 3 Ekim tarihini belirleyen Aralık'taki zirvede tüm AB'nin kabul ettiği pozisyondur. İkincisi, geçen yıl Kıbrıs'ı yeniden birleştirmeye yönelik BM planını reddedenler Rumlar oldu. Üçüncüsü, AB'nin taahhütlerine sadık kalmasını beklemek Ankara'nın hakkıdır. Bu, üyelik müzakerelerinin başlaması öngörüldüğü bir aşamada kale direklerinin yerlerinin değiştirilmemesini de içeriyor." 
Başyazıda ayrıca, AB'nin "BM uzlaştırma sürecinin sonucu ne olursa olsun Kıbrıslı Rumlara üyeliği garantilemesinin büyük bir hata" olduğu belirtildi. 


</TEXT>
</DOC>
