<DOC>
<DOCNO> 381384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sonspo11.html </URL>
<DATE> 2005/09/25/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Fenerbahçe PSV maçının hazırlıklarına başladı... 
</HEADLINE>
<TEXT>

     Turkcell Süper Ligi'nde Kayserispor'u 3-0 yenen Fenerbahçe, Avrupa Şampiyonlar Ligi'nde Hollanda'nın PSV Eindhoven takımıyla 28 Eylül Çarşamba günü yapacağı maçın hazırlıklarına ara vermeden başladı. 
     Samandıra Tesisleri'nde gerçekleştirilen antrenmanda, dünkü maçta görev alan futbolcular antrenör Roland Koch yönetiminde tesislerdeki havuzda kafa topu ile yenileme idmanı yaptı. 
     Diğer oyuncular ise sahada top tekniği ve koordinasyona yönelik bir çalışmanın ardından çift kale maç yaptılar. Çift kale maçta kaleciler Rüştü ve Serdar da oynarken, kaleleri Mehmet ve Kerim korudu. 
     Antrenmandan sonra, 18 yaşını bitiren genç Gürhan'ın doğum günü de Brezilya usulü unlu-yumurtalı bir şekilde kutlandı. 
     Bu arada, dünkü maçta Fenerbahçe'nin 3 golünü atan futbolcular Alex, Nobre ve Anelka yenileme idmanının ardından basın mensuplarına poz verdi. 
     Diğer yandan, Daum'un arkadaşı, Belçika'nın bir zamanlar gol kralı Roger Van Gool da idmanını saha kenarından izledi. 
     Öte yandan, antrenman öncesi futbolcular ve teknik heyet, tesislerde neşeli bir kahvaltı yaptı. Kahvaltıdan sonra Daum'un, oyuncularla kısa bir konuşma yaptığı bildirildi. 
     
</TEXT>
</DOC>
