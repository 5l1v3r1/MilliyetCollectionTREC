<DOC>
<DOCNO> 386961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sonspo32.html </URL>
<DATE> 2005/10/15/ </DATE>
<TIME> 23.10 </TIME>
<AUTHOR>  </AUTHOR>
<HEADLINE>
Daum ''Önemli olan 3 puanı almak'' 
</HEADLINE>
<TEXT>

     Fenerbahçe Teknik Direktörü Christoph Daum, Ankaragücü karşısında aldıkları 2-1'lik galibiyetin kendileri için önemli olduğunu söyledi. 
     Daum, maçtan sonra düzenlenen basın toplantısında, karşılaşmanın ilk yarısındaki oyunları ve rakipleri karşısındaki baskıları sonucunda arzuladıkları gollere ulaşamadıklarını belirterek, ''İkinci yarının başlangıcında da bazı oyuncularımızda kafa olarak Schalke 04 maçının düşüncesi vardı. Dolayısıyla Ankaragücü'ne davetiye çıkardık. Onlar da haklı olarak beraberliği yakaladılar'' dedi. 
     Ankaragücü'nün beraberlik golünden sonra takımının gaza basması gerektiğini ve bunu gerçekleştirerek, penaltı atışıyla öne geçtiklerini kaydeden Alman çalıştırıcı, şunları söyledi 
     ''İlk yarıdaki üstünlüğümüz ikinci yarıda yoktu. 14 gündür tam takım olarak çalışamadık. Bunun eksikliğini, maçın bazı bölümlerinde hissettik. Schalke 04'e karşı bu eksikleri gidermek zorundayız. Birçok konuda farklı olmamız gerekiyor. 19 Ekim Çarşamba günü Schalke 04 ile yapacağımız maça daha iyi konsantre olmalıyız. Bu maçta belki daha az gol şansı bulabiliriz ama bunları değerlendirerek, sonuca gitmemiz gerekiyor.'' Alman teknik adam, Tuncay'ın oyuna girişinde maçın dördüncü hakemi ile yaşadığı tartışma konusundaki soruya da ''Maçın bitiminde gereksiz çıkışımdan dolayı hakemden özür diledim. Konu şuydu Duran toplarda rakiple eşleşmiş bir oyuncumun değişikliği söz konusu olduğu için değişiklik yapmak istemedim. Dördüncü hakem de değişikliğini gösterdiğini ve geri çekemeyeceğini söyledi'' şeklinde yanıt verdi. 
     Daum, sakatlığı nedeniyle bir süredir takımdan ayrı kalan Tuncay'ın Ankaragücü maçı öncesinde iki kez takımla çalıştığını ifade ederek, ''Henüz istenilen durumda değil. İstediklerini gerçekleştirmekte zorlandı. Tam olarak hazır olmadığı görünümünü verdi. Yavaş yavaş toparlayacaktır, bizim için değerli bir oyuncu'' dedi. 
     Sarı-lacivertli takımda bu sezon ilk kez forma giyen Servet'in ikinci yarıda oyuna girdikten sonra yeterli göründüğünü kaydeden Daum, ''Servet, Çarşamba günü bizim için önemli bir oyuncu olabilir'' diye konuştu. 
     
     ''DÜŞLER ALEMİNDE YAŞAMAYI SEVMİYORUM'' 

     Fenerbahçe teknik direktörü, Schalke 04 karşısında aynı ilk 11'in sahaya çıkıp çıkmayacağı yönündeki bir soru üzerine de ''Hangi fazla alternatifimiz var Çok fazla yok. Genel anlamda taktik anlayışımızda pek fazla değişiklik olmaz'' şeklinde konuştu. 
     Alman rakipleri karşısında alacakları 3 puanın Fenerbahçe'nin gruptan çıkma şansını yüzde ellibire yükselteceğini anlatan Daum, ''Bu zorlu grupta iç sahadaki maçları kazanıp, deplasmanlardan bir puan almak gruptan çıkmak için yeterli olabilir'' dedi. 
     Gruptan çıkma hedefini yakalayabileceklerine inandığını vurgulayan Alman çalıştırıcı, ''Bazılarıyla aramdaki fark, ben gerçekçi bir optimistim. Düşler aleminde yaşamayı sevmiyorum'' diye konuştu. 
     Bu arada, basın toplantısı salonuna gelmeyen Ankaragücü Teknik Direktörü Saffet Susiç, otobüse binerken, gazetecilerin sorularını yanıtladı. 
     Susiç, Fenerbahçe'nin gücünü bildiklerini ifade ederek, ''Futbolcularıma 'Korkmadan oynayın' dedim. Onlar da ellerinden gelenin en iyisini yaptılar. İkinci yarıda beraberliği de yakaladık ama Fenerbahçe gibi güçlü bir takım karşısında ikinci gole engel olamadık ve mağlup olduk. Fenerbahçe'ye Schalke 04 maçında başarılar diliyorum'' diye konuştu. 
     Öte yandan Fenerbahçe, Ankaragücü'nü yenerek ligde üst üste 7. galibiyetini elde etti. 
     
</TEXT>
</DOC>
