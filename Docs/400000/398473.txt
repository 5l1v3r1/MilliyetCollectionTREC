<DOC>
<DOCNO> 398473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sontur14.html </URL>
<DATE> 2005/11/27/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
KESK Başkanı Bize demokrasi dersi vermeye hakları yok 
</HEADLINE>
<TEXT>

     Eğitim Sen üyelerinin, Ziya Gökalp Caddesi'ndeki eylemi sürüyor. 
     KESK Genel Başkanı İsmail Hakkı Tombul, Başbakan Recep Tayyip Erdoğan'ın Eğitim Sen'in eylemi ile ilgili değerlendirmelerine tepki göstererek, ''Öğretmenlerin, 4.5'dan 5 vererek geçirdiği kişilerin bize demokrasi dersi vermeye hakkı yok'' dedi. 
     Sendika üyeleri, Konya, Samsun ve Eskişehir yollarında bekletilen arkadaşlarının Ankara'ya girişlerine izin verilerek basın açıklamasının gerçekleştirilmesini istiyor. 
     Eğitim Sen üyelerinin, iki yönlü olarak trafiğe kapattıkları Ziya Gökalp Caddesi'ndeki bekleyişleri devam ediyor. 
     KESK GEnel Başkanı Tombul, burada yaptığı konuşmada, yaklaşık bir hatfadır eğitim ve bilim emekçilerinin yollarda demokratik Türkiye mücadelesi verdiklerini, taleplerinin eğitim ve bilim emekçilerinin yaşam koşullarının iyileştirilmesine dayandığını dile getirdi. 
     Aynı zamanda parasız eğitim hakkı ve yurttaşların ülke kaynaklarından pay alma mücadelesi verdiklerini kaydeden Tombul, illerden gelen binlerce arkadaşlarının ''yasadışı eylemci'' muamelesi görüp Ankara'ya alınmadığını, gerekçe olarak da ''Bu kitleyi kontrol edemeyiz'' şeklinde açıklama yapıldığını bildirdi. 
     Tombul, Başbakan Erdoğan'ın ''Sert müdahale olmamıştır, sadece su sıkılmıştır'' açıklamasının gerçeği yansıtmadığını, 17 arkadaşlarının çeşitli yerlerinden yaralandıklarını ifade etti. 
     ''Öğretmenlerin 4.5'dan 5 vererek geçirdiği kişilerin bize demokrasi dersi vermeye hakkı yok'' diyen Tombul, demokrasinin verilecek mücadele ile gerçekleşeceğini vurguladı. 
     
     MÜCADELE HAKLI VE MEŞRU 
     Eylemin, ülkenin 4 bir yanına yayıldığını belirten Tombul, İstanbul, İzmir, Antalya ve Diyarbakır başta olmak üzere pek çok KESK üyesinin alanlara çıkarak oturma eylemleri başlattıklarını söyledi. Tombul, ''Bu eylem, Türkiye'nin demokratikleşmesi sürecinde önemli bir aşamadır. Bizden rahatsız olanlar rahatsız olmaya devam edecek. Daha önce bizden rahatsız olanlar, bugün siyaset sahnesinde yok ama KESK 15 yıldır mücadelesini sürdürüyor'' dedi. 
     İsmail Hakkı Tombul, eylemin Eğitim Sen Merkez Yönetim Kurulu'nun kararına bağlı olarak devam edeceğini, taleplerinin meşru olduğunu söyledi. 
     Mevcut yasalarda basın açıklaması için önceden izin almaya gerek olmadığını savunan Tombul, ''Oysa basın açıklamamıza engel olmak için hukuk dışı bir tavır takınılıyor. Bizim mücadelemiz haklı ve meşru bir mücadeledir, direne direne kazanacağız'' şeklinde konuştu. 
     Tombul, Ankara dışında bekletilenlerin Ziya Gökalp Caddesi'ndeki eyleme paralel olarak eylemi sürdürdüklerini kaydetti. 
     Bu arada, TMMOB Yönetim Kurulu Başkanı Mehmet Soğancı, DİSK Genel Başkan Yardımcısı Mahmut Seten ve TTB ikinci Başkanı Metin Bakkalcı Ziya Gökalp Caddesi'ne gelerek Eğitim Sen üyelerine destek verdi. 
     
</TEXT>
</DOC>
