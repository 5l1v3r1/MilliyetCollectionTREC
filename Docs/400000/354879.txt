<DOC>
<DOCNO> 354879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sontur55.html </URL>
<DATE> 2005/06/23/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Döner bıçakları ve sopalarla savaş gibi kavga 8 yaralı 
</HEADLINE>
<TEXT>

     Van'ın Özalp İlçesi'nde çıkan, döner bıçakları ve sopaların kullanıldığı kavgada, biri polis 8 kişi yaralandı. 
     Aralarında arazi anlaşmazlığı olduğu bildirilen Mirze K. ve Cafer A. Özalp Cumhuriyet Caddesi'nde tartıştı. 
     Tartışmanın kavgaya dönüşmesi üzerine, Mirze K. ve Cafer A'nın akrabaları da olaya karıştı. Döner bıçakları ve sopaların kullanıldığı kavgada, Cumhuriyet Caddesi'nde bulunan bazı işyerlerinin camları kırıldı. 
     Yaklaşık 30 kişinin karıştığı ve 8 kişinin çeşitli yerlerinden yaralandığı kavga, güvenlik güçlerinin müdahalesiyle önlendi. 
     Kavgada ağır şekilde yaralanan Murat K, Bilal N. ve Cafer A, Van Devlet Hastanesi'nde tedavi altına alındı. Kolu bileğinden kopan Cafer A'nın ameliyata alındığı öğrenildi. 
     Kavgada yaralanan ve ismi açıklanmayan bir polis ile Birze ve Metin K, Vaner ve Taner A, Özalp Devlet Hastanesi'ne kaldırıldı. 
     Yetkililer, kavganın ardından 15 kişinin gözaltına alındığını, olayla ilgili soruşturmanın devam ettiğini bildirdiler. 
     
</TEXT>
</DOC>
