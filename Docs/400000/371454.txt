<DOC>
<DOCNO> 371454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/soneko08.html </URL>
<DATE> 2005/08/20/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Çin'den ithalata "damping" freni... 
</HEADLINE>
<TEXT>

     Dış Ticaret Müsteşarlığı DTM , Çin Halk Cumhuriyeti ÇHC menşeli otomobil, hafif ticari araç, ağır vasıta, zirai araç ve iş makineleri dış lastikleri ile patinaj zincirleri ithalatında, damping vergisi uygulanmasına karar verdi. 
     DTM'nin İthalatta Haksız Rekabetin Önlenmesine İlişkin Tebliğleri, Resmi Gazete'nin bugünkü sayısında yayımlandı. 
     Petlas Lastik Sanayi ve Ticaret A.Ş. Petlas ve Türk Pirelli Lastikleri A.Ş. Pirelli tarafından yapılan ve Brisa Bridgestone Sabancı Lastik Sanayi ve Ticaret A.Ş. Brisa tarafından desteklenen başvuru üzerine, Çin menşeli ''otomobil, hafif ticari araç, ağır vasıta, zirai araç ve iş makineleri dış lastikleri'' kauçuktan yeni dış lastikler için başlatılan damping soruşturması tamamlandı. 
     Soruşturma sonucunda dampingin, yerli üretim dalında zararın ve her ikisi arasında nedensellik bağının mevcut olduğu tespit edildiğinden, Çin menşeli çeşitli otomobil, hafif ticari araç, ağır vasıta, zirai araç ve iş makineleri dış lastikleri ithalatına yüzde 60 ile yüzde 80 arasında değişen damping vergisi getirildi. 
     Öte yandan, Atlı Zincir İğne ve Makine Sanayii A.Ş. tarafından yapılan ve Zintaş Kastamonu Zincir Sanayii A.Ş., Bumetsan Otomotiv Makine Yedek Parça San. Tic. Ltd. Şti. ve Birlik Demir Mamulleri Pazarlama Sanayii ve Tic. Ltd. Şti. tarafından desteklenen başvuru üzerine, Çin menşeli ''patinaj zincirleri'' için başlatılan ve Dış Ticaret Müsteşarlığı İthalat Genel Müdürlüğü tarafından yürütülen damping soruşturması da tamamlandı. 
     Soruşturma sonucunda dampingin, yerli üretim dalında zararın ve her ikisi arasında illiyet bağının mevcut olduğu tespit edildiğinden, patinaj zincirleri ithalatına ton başına 1500 ABD Doları damping vergisi önlemi yürürlüğe konuldu. 
     Söz konusu tebliğler bugünden itibaren yürürlüğe girdi. 
     
     SORUŞTURMA KARARI 
     DTM'nin ''Çin Menşeli Malların İthalatında Korunma Önlemlerine İlişkin Tebliği''ne göre de, ''float cam ve yüzeyi taşlanmış veya parlatılmış cam plakalar halinde absorblayıcı emici veya yansıtıcı ya da yansıtıcı olmayan bir tabakası olsun olmasın, fakat başka şekilde işlenmemiş düz cam''ın yerli üreticisi Trakya Cam Sanayii A.Ş. tarafından, anılan maddenin Çin menşeli olanlarının ithalatında artış olduğu, ithalat artışının ve ithalatın gerçekleşme koşullarının yerli üreticiler üzerinde pazar bozulmasına yol açtığı ve pazar bozulmasına yol açma tehdidi oluşturduğu iddiasıyla, söz konusu madde ithalatına karşı korunma önlemi alınması için İthalat Genel Müdürlüğü'ne başvuruda bulunuldu. 
     İnceleme sonucunda, başvurunun yeterli bilgi, belge ve delilleri içerdiği tespit edildi ve soruşturma açılmasına karar verildi. 
     Soruşturma, Genel Müdürlükçe yürütülerek 9 ay içinde tamamlanacak ve gerekli hallerde bu süre 2 ay uzatılabilecek. 
     
</TEXT>
</DOC>
