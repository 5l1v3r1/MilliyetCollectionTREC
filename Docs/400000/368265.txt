<DOC>
<DOCNO> 368265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/yazar/yilmaz.html </URL>
<DATE> 2005/08/09/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
İhsan Kalkavan'ı kaza Çin'de buldu 
</HEADLINE>
<TEXT>

Çin'de geçirdiği kaza sonucu ameliyata alınan işadamı İhsan Kalkavan, bugün sahibi olduğu Memorial Hastanesi'nin yolladığı özel uçakla Türkiye'ye getiriliyor. Uçakta bir plastik cerrah da var 

Armatör İhsan Kalkavan Çin'in başkenti Pekin'de Cumartesi günü saat 15.00 sularında geçirdiği trafik kazası sonucunda ameliyata alındı, bugün de sahibi olduğu İstanbul Memorial Hastanesi'nin gönderdiği özel uçakla Türkiye'ye geliyor. 
Kalkavan, kara yolu ile Pekin'den İstanbul'a gelmek üzere yola çıktıktan kısa bir süre sonra otomobilinde kaza geçirdi. Kaza sonucu kolundan kopan parça, karnından yapılan bir operasyonla dikilen Kalkavan, bulunduğu hastanede, Türkiye'den gelecek ekibi bekledi. 
Memorial Hastanesi Plastik Cerrahi Bölümü'nden Op. Dr. Tuğrul Turan ve Ortapedi Bölümü'nden Op. Dr. Şamil Bezirgan ile birlikte yola çıkan medikal ekip, yaklaşık 10 saat sürecek olan özel uçak yolculuğunda, Kalkavan'ı gözetim altında tutucak. 

Kore'den gemi aldı 
Kardeşi İhsan Kalkavan'ın dönüşünü bekleyen Armatörler Birliği Başkanı Şadan Kalkavan, "Dünya turuna da çıkmıştı, biliyorsunuz macerayı seviyor. Çin'den otomobille Türkiye'ye gelmek isterken kaza geçirmiş, kendisi ile henüz görüşemedim, Allah'a şükür hayati tehlike yok" diyor. 
Türkiye'nin en büyük tanker filosuna sahip olan İnsan Kalkavan, kaza geçirmeden önce Güney Kore'deydi. Yüksek tonajlı gemi inşaasında dünyanın önde gelen tersanelerinin bulunduğu Güney Kore'de yaptırdığı 165 bin tonluk tanker gemisini teslim alıp, Pekin'e geçmişti. Kalkavan yanındaki arkadaşlarıyla birlikte karayolu ile İstanbul'a varmak üzere hareket etmişti. 
Kalkavan, karayolu ile yapmak istediği "İpek Yolu" gezisinden önce, tekne ile dünya turuna niyetlenmişti. İşadamı, 14 Temmuz 2004 tarihinde 10 metrelik Afra adlı tekneyle denizlere açılmıştı. Eylül ayında "dönüş yapan" Kalkavan'ın son uğrak yeri Mallorca ve Barselona olmuştu. 

Fethullah Gülen ikna etti 
Kalkavan'ın dünya turunu yarıda bırakmasında annesinin hastalanmasının yanı sıra, ABD'de yaşayan Fethullah Gülen'e yaptığı ziyaret etkili oldu. "Gülen Hocaefendi" Kalkavan'a "10 metrelik tekne ile Okyanus geçilmez" telkininde bulunmuştu. Oysa Kalkavan bu yolculuğa çıkarken, "Herkese ikinci el otomobil fiyatı değerinde 30 bin dolar bir tekneyle dünya turu yapılabileceğini göstermek istedim" diyordu. 
Şadan Kalkavan, "Teknenin sahibi ve yol arkadaşı Yunanlı kaptan Cem Örter ile de anlaşamadı. O Örter'i Müslüman yapmaya uğraştı, Örter O'nu Gavur" diyerek gezinin "zevkli" geçme olasılığının da ortadan kalkmış olduğunu belirtti. 
57 yaşındaki işadamı Kalkavan bu tura çıkmadan önce Beşiktaş Denizcilik, Asya Finans, Işık Sigorta ve İstanbul Memorial Hastanesi gibi şirketlerinin yönetimini 25 yaşındaki oğlu Yavuz Kalkavan'a teslim etmişti. Beşiktaş Kulübü'nde üç dönem yöneticilik de yapan Kalkavan denizde almadığı mili, karada tamamlamaya niyetlenmişti. 
Kalkavan ailesi, bu yıl "maceracı" çocuklarından dolayı ikinci kez tasalanıyor. Kuzenleri Kahraman Sadıkoğlu da geçtiğimiz aylarda Irak'ta rehin tutulmuş ve ödenilen fidye sayesinde serbest kalabilmişti. 



</TEXT>
</DOC>
