<DOC>
<DOCNO> 390854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sondun26.html </URL>
<DATE> 2005/10/30/ </DATE>
<TIME> 23.50 </TIME>
<AUTHOR>  </AUTHOR>
<HEADLINE>
Ajan Plame, kimliği ortaya çıkınca tehdit edilmiş 
</HEADLINE>
<TEXT>

     ABD siyasetini ve Beyaz Saray'ı derinden sarsan skandalda, gizli ajan Valerie Plame'in, kimliğinin yasadışı şekilde medyaya sızdırılmasından sonra tehditler aldığı ortaya çıktı. 
     Plame'in eşi eski Büyükelçi Joseph Wilson, Amerikan CBS televizyonunda yayınlanacak açıklamasında, ''Eşime karşı açık tehditler vardı. Ancak bu konuda başka bir şey söyleyemem'' dedi. 
     Tehditlerden sonra eşiyle birlikte onun korunması için bazı kuruluşlarla konuştuklarını, ancak bu konuda da başka ayrıntı veremeyeceğini söyleyen Wilson, eşinin, kimliğinin 2003'te basına sızdırılmasından sonra ''karnından vurulmuşa'' döndüğünü, ''nefesinin kesildiğini'' ifade etti. 
     Wilson, ancak eşinin daha sonra, casusluk kariyerinin sona erdiğini anlayarak çabuk toparlandığını ve uğradığı zararlardan kurtulmaya çalıştığını söyledi. 
     Kendisi hariç, casusluk dünyası dışında çok az kişinin eşinin Amerikan Merkezi Haberalma Teşkilatı CIA için çalıştığını bildiğini, bunların ailesi ve erkek kardeşi olduğunu söyleyen Wilson, Valerie Plame'in başkalarına CIA'nın hayali bir şirketinde danışman olarak çalıştığını söylediğini belirtti. 
     Wilson ile yapılan mülakat, Amerikan Başkan Yardımcısı Dick Cheney'nin başdanışmanı ve özel kalem müdürü Lewis Libby'nin, skandalda adaleti engellemek ve yalan ifade vermekle suçlanmasından sonra, eski büyükelçinin ilk açıklamaları oldu. 
     Bu arada, Amerikan basınındaki haberlerde, kimliği medyada açıklanıncaya kadar, CIA dışında Valerie Plame'in gizli ajan olarak çalıştığını, Bush yönetiminden sadece 7 kişinin bildiği belirtildi. 
     ABD siyasetini sarsan ve Başkan Bush'un sıkıntılı günler geçirmesine neden olan, gizli bir ajanın kimliğinin yasadışı şekilde medyaya sızdırılması skandalında, Başkan Yardımcısı Dick Cheney'nin başdanışmanı Lewis Libby hakkında dava açılması kararlaştırılmıştı. 
     Adaleti engellemek ve yalan ifade vermekle suçlanan Libby, görevinden istifa etmiş, skandala adı karışan Bush'un başdanışmanı Karl Rove hakkında ise suçlamada bulunulmamış, ancak Rove'un soruşturma kapsamında kalacağı belirtilmişti. 
     Özel savcı Patrick Fitzgerald, 2003'den bu yana soruşturduğu skandalda, Libby'yi adaleti engellemek ve yalan ifade vermenin de aralarında bulunduğu 5 ayrı suçlamayla itham etmişti. 
     New york Times gazetesi ise ABD siyasetini derinden sarsan, gizli bir ajanın kimliğinin yasadışı şekilde medyaya sızdırılması skandalına Başkan Yardımcısı Dick Cheney'nin de karıştığını yazmış ve bu ismi ilk telaffuz edenin Cheney olduğunu ileri sürmüştü. 
     İstifa eden Libby'ye açılan davada 1,25 milyon dolar para ve 30 yıl hapis cezası istenebileceği, suçlamalardan şimdilik kurtulan Rove'nin Libby'ye karşı tanıklık yapması durumunda Beyaz Saray'daki sıkıntının daha da büyüyebileceği belirtiliyor. 
     ABD yasalarına göre, gizli casusların kimliğinin kamuya açıklanması suç oluşturuyor. 
     
     OLAY NASIL GELİŞTİ 
     Skandalın geçmişi, ABD'nin Irak savaşına hazırlandığı 2002 yılına dayanıyor. O dönemde Irak lideri Saddam Hüseyin'in Afrika ülkesi Nijer üzerinden nükleer silah elde etmeye çalıştığını düşünen ABD yönetimi, eski büyükelçi Joseph Wilson'ı, durumu soruşturmak üzere bu ülkeye gönderdi. 
     Bush yönetiminin Irak savaşının gerekçelerinden biri olarak kullandığı bu iddianın aslının olmadığını belirleyen Wilson, bu durumu ABD medyasına açıklayınca, Beyaz Saray çok zor durumda kaldı. 
     Medya haberlerine göre bunun üzerine bazı Beyaz Saray yetkilileri, Wilson'dan intikam almak için, eski büyükelçinin Merkezi Haberalma Teşkilatı CIA bünyesinde gizli bir ajan olarak çalışan eşi Valerie Plame'in kimliğini, gazetelere sızdırdı. 
     Plame'in gizli ajan olduğu bilgisi, ''iki Beyaz Saray kaynağına'' dayanılarak, ilk defa The Washington Post yazarı Robert Novak'in Temmuz 2003'te yayınlanan köşe yazısında ortaya atıldı. Diğer medya kuruluşları da olayın üstüne gitti. 
     Bunun üzerine Amerikan Adalet Bakanlığı, olayı soruşturmak üzere özel savcı Patrick Fitzgerald'i ve bir büyük jüriyi görevlendirdi ve skandalın araştırılması günümüze kadar sürdü. 
     Beyaz Saray'ın üst düzey yetkililerinin bu silahların var olmadığını kamuoyuna duyuran CIA içinden bir grubu cezalandırmak için bir ajanın kimliğini sızdırdığı gazetecilerden olan Judith Miller, haber kaynağının Cheney'nin yardımcısı Lewis Libby olduğunu açıklamamakta direnip 85 gün hapis yatmıştı. 
     ''Haber kaynağının izniyle'' ifade vermeyi kabul eden Miller'in büyük jüriye açıklamaları işleri iyice karıştırırken, Miller'in ifadesi, bu gazetecinin Cheney'nin başdanışmanı Libby ile yakın kişisel ilişkisi olduğunu ortaya çıkarmakla kalmayıp, basında etik sorunuyla ilgili ciddi soru işaretlerine de yol açmıştı. 
     Medyaya yansıyan bilgilere göre, Irak savaşına gerekçe oluşturan Saddam Hüseyin'in nükleer silahları iddiasıyla ilgili en çarpıcı haberlerin yazarı olan Miller'in, bunları yazması için Beyaz Saray tarafından kullanıldığı ortaya çıkmıştı. 
     New York Times, geçen ilkbaharda, Miller'in imzasını taşıyan ve Irak savasına gerekçe oluşturan beş haberin yanlış olduğunu itiraf etmişti. 
     
</TEXT>
</DOC>
