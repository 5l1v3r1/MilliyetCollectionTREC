<DOC>
<DOCNO> 350610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sondun04.html </URL>
<DATE> 2005/06/10/ </DATE>
<TIME> 04.00 </TIME>
<AUTHOR>  </AUTHOR>
<HEADLINE>
Prof. Zurcher’e, "Üstün hizmet ve berat plaketi" verildi 
</HEADLINE>
<TEXT>

     Hollanda’da Leiden Üniversitesi Türkoloji Kürsüsü Başkanı Prof. Dr. Eric Jan Zurcher’e, Türkiye’nin AB’ye üyelik yönelimine ve Türk kültürünün Hollanda’da tanıtımına yaptığı katkılardan dolayı, Dışişleri Bakanlığı’nca "Üstün Hizmet Berat ve Plaketi" verildi. 
     Prof. Dr. Jan Zurcher’e plaketi, Türkiye’nin Lahey Büyükelçiliği’nde düzenlenen bir törenle, Büyükelçi Tacan İldem tarafından takdim edildi. 
     Büyükelçi İldem, Prof. Dr. Zurcher’in, özelikle geçen yıl içinde Türkiye’nin, AB’ye tam üyelik müzakerelerine başlayabilmesi için gösterdiği çaba ve sağladığı katkıların her türlü takdire değer olduğunu belirterek kendisine teşekkür etti. İldem, Prof. Dr. 
     Zurcher’in, Hollanda’da Türk toplumunun ve kültürünün tanınmasındaki çabalarının da azımsanmayacak bir önem taşıdığını vurguladı. 
     Prof. Dr. Eric Jan Zurcher de, Türkiye’yi ve Türkleri çok sevdiğini söyledi. Türkiye’yi gerçek bir dost olarak sevdiği için zaman zaman eleştirilerde de bulunduğunu belirten Prof. Dr. Zurcher, Türkiye’nin Avrupa Birliği’ne olan ihtiyacı kadar, Avrupa Birliği’nin de Türkiye’ye ihtiyacı bulunduğunu kaydetti. 
     Türkçe’yi çok iyi düzeyde konuşabilen Prof. Dr. Zurcher, aldığı bu üstün hizmet plaketinden büyük mutluluk ve onur duyduğunu vurgulayarak, Türkiye’nin ve Türk toplumunun ilerlemesine, gelişmesine yönelik desteğini hiçbir zaman azaltmayacağını kaydetti. 
     Davetliler arasında çok sayıda Hollandalı üst düzey kamu görevlisi, politikacı, bilim adamı ve sanatçının bulunduğu törenin ardından, konuklara Türk müziği eşliğinde Türk yemekleri ikram edildi. 
     
</TEXT>
</DOC>
