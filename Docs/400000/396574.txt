<DOC>
<DOCNO> 396574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sonyas04.html </URL>
<DATE> 2005/11/20/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
''Picasso İstanbul'da'' sergisi, dünya basınında... 
</HEADLINE>
<TEXT>

     Sabancı Üniversitesi Sakıp Sabancı Müzesi'nde SSM 24 Kasım 2005 tarihinde açılacak olan ''Picasso İstanbul'da'' sergisi, dünyaca ünlü İngiliz ekonomi gazetesi Financial Times'a haber oldu. 
     Sakıp Sabancı Müzesi'nden yapılan açıklamaya göre, 18 Kasım 2005 tarihli haberde, ressamın, modern sanatın başlangıcı kabul edilen ünlü tablosu ''Avignon'lu Kızlar''a gönderme yapılarak, ''İstanbul Yoluyla Avignon'' başlığı kullanıldı. 
     Haberi hazırlayan Jackie Wullschlager, ''Kimse Avignon'lu Kızları Boğaz'da dans ederken bulmayı hayal etmez. Oysa Türkiye, önemli bir Picasso sergisine ev sahipliği yapıyor ve Batı sanat dünyasını kendi oyunuyla yeniyor'' dedi. Gazeteci haberinde, ''Tablolar ve heykeller gerçekten de kıtalar arasında köprü kurabilir mi Picasso, Türkiye'ye Avrupa'nın kapısını açan altın bir anahtar olabilir mi '' ifadesine yer verdi. 
     Haberde, serginin, Türkiye'nin Avrupa Birliği ile müzakerelere başlamasıyla aynı döneme denk geldiğine vurgu yapılarak ''Türkiye, Picasso'ya ev sahipliği yaparak Avrupalılığını kanıtlıyor'' denildi. 
     Öte yandan, sergide yer alacak eserlerin sahibi olan Paris ve Barselona'daki Picasso müzelerinin, eserlerle ilgili yayınlanan her şeyin özel ''telif ajansları'' tarafından denetlenmesini şart koştuğu bildirildi. 
     Bu nedenle, sergiyle ilgili tüm fotoğraf ve bilgilerin, belli onay prosedürlerinden geçmesi gerektiği belirtilen açıklamada, kullanım haklarına aykırı durumlar tespit ettiğinde yasal yöntemlere başvuracak söz konusu müzelerin, sergi hakkında basında yayımlanacak her türlü fotoğraf ve görüntü için eserlerin sahibi olan kurumlardan izin alma, sayfanın dörtte birinden daha büyük görsel kullanıldığında telif ücreti ödeme, tabloların görsellerini hiçbir şekilde çoğaltmama, serginin görüntülenmesi ve fotoğraflarının çekilmesi için özel izin alma şartları getirdiği ifade edildi. 
     
</TEXT>
</DOC>
