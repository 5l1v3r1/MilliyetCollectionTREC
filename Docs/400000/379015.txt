<DOC>
<DOCNO> 379015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sonspo26.html </URL>
<DATE> 2005/09/16/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Norveç basını Türkler çamur banyosuna girdi... 
</HEADLINE>
<TEXT>

     UEFA Kupası 1. tur ilk maçında Norveç'in Tromso IL takımına 1-0 yenilen Galatasaray, rövanş maçını kazanıp turu geçeceğine inanıyor. 
     Tromso IL karşısında alınan yenilginin turu geçmelerine engel olamayacağını ifade eden kulüp yönetim kurulu üyesi Fatih Gökşen, ''Rövanşta farklı skorlu bir galibiyet alarak turu geçeceğiz. Bundan kesinlikle kimsenin şüphesi olmasın'' dedi. 
     Gökşen, maçın ne koşullarda yapıldığını herkesin gördüğünü dile getirerek, ''Maçtan başka herşeye benziyordu. UEFA, herhalde bu stadı görmüştür. Bizim Futbol Federasyonu geliyor, bir sürü şey istiyor. Burada maçı yaptığımız stada bakın'' diye konuştu. 
     
     CANAYDIN ''TEMSİLCİ BİZE KURALLARI ANLATTI'' 

     Kulüp başkanı Özhan Canaydın, Tromso IL Kulübü'nün kendileri için verdiği resepsiyonda, karşılaşmanın İsviçreli temsilcisinin hava koşullarının kötü olması durumunda neler olabileceğini anlattığını söyledi. 
     Resepsiyon sırasında Tromso'da kar yağışının hızlandığını anlatan Canaydın, ''Temsilci bize kuralları anlattı. Maçın, şartların uygun olmaması halinde yarına bugün ertelenebileceğini, daha sonra da ileri bir tarihe alınabileceğini söyledi. Biz ise fikir belirtmedik, sadece dinledik'' dedi. 
     
     NORVEÇ BASINI ''TÜRKLER, ÇAMUR BANYOSUNA GİRDİ'' 

     Norveç gazeteleri, karşılaşmada alınan galibiyeti 1997 yılındaki FC Chelsea galibiyetinden sonra ikinci zafer olarak değerlendirirken, ''Türkler çamur banyosuna girdi'' biçiminde manşetler attılar. 
     Tromso Gazetesi, ''Çamur banyosu'', başlığını kullanırken, Nordlys gazetesi, ''Çamur banyosunda zafer'' ifadesine yer verdi. 
     VG gazetesi ise, ''Chelsea'den sonra bir kere daha aynısını yaptık'' diyerek geçmişi hatırlattı. 
     
     HASAN ŞAŞ VE HAKAN ŞÜKÜR SAKAT 

     Maçın ardından Hasan Şaş ve Hakan Şükür'ün sakatlıklarının bulunduğu açıklandı. 
     Kulüp doktoru Murat Çevik, Hakan Şükür'ün sol bacak üst adalesinde spazm, Hasan Şaş'ın da sağ ayak bileğinde darbeye bağlı ödem meydana geldiğini söyledi. 
     Her iki futbolcunun da tedavisine başladıklarını ifade eden Çevik, durumlarının yapılacak kontrollerden sonra kesinlik kazanacağını kaydetti. 
     
     ŞAŞIRTMA TAKTİĞİ 

     Bu arada Tromso'nun Galatasaray'ı yanıltmak için antrenör Bülent Ünder'in izlediği lig maçında 3 oyuncusunu oynatmadığını ortaya çıktı. 
     Ünder'in izlediği maçta çok kötü bir görüntü çizen Tromso'da, maçta çok etkili olan Kamerunlu Ademolu, Fas asıllı Norveç vatandaşı Essediri ve Christensen'in lig maçında oynamadığı ifade edildi. 
     Öte yandan Galatasaray'ın emektar malzemecisi Veli Muğlı, maçtan sonra formaların çamurdan dolayı çok kötü durumda olduğunu belirterek, ''Maç bittikten sonra formalar çamur içindeydi, en kötüsü de kokuyorlardı'' dedi. 
     
     TROMSO IL KAFİLESİ 2 GÜN ÖNCE GELİYOR 

     Tromso IL kafilesinin, maçtan 1 gün önce Tromso'ya gelen Galatasaray'ın tersine, İstanbul'daki rövanşa 2 gün önce geleceği öğrenildi. 
     Teknik direktör Steinar Nilsen'in, oyuncularının sıcak hava koşullarına uyum sağlaması için takımı 27 Eylül Salı günü Türkiye'ye getireceği bildirildi. 

     
</TEXT>
</DOC>
