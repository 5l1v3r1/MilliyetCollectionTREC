<DOC>
<DOCNO> 352877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sondun29.html </URL>
<DATE> 2005/06/17/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Rusya ABD'nin devrim ihracı, yeni çatışmalara neden olabilir 
</HEADLINE>
<TEXT>

     Rusya Dışişleri Bakanı Sergey Lavrov, ABD'nin Bağımsız Devletler Topluluğu BDT üyesi ülkelere parlamenter sistem dışı yöntemlerle demokrasi ihraç etme girişimlerinin bu coğrafyada istikrarsızlığa ve yeni çatışmalara yol açabileceği uyarısında bulundu. 
     İnterfaks, Lavrov'un bugün Polonya'nın Tribuna gazetesine verdiği demeçte, ''Parlamento dışı yöntemlerle mücadeleyi teşvik ve BDT ülkelerine hükümet dışı kuruluşlarıyla demokrasi ihraç etmeye çalışmak, burada yeni istikrarsızlıklara, çatışmaya yol açabilir'' dediğini duyurdu. 
     Eski Sovyet coğrafyasındaki son olaylarda ABD bağlantısı görüp görmediği yolundaki bir soru üzerine Lavrov, ''Bizim bu konudaki temel duruşumuz, her ülkede demokrasi kendi ulusal özelliklerine ve yasalarına dayanması gerektiği yolundadır'' dedi. 
     Beyaz Rusya halkının yasalarına dayanarak yaptığı tercihe saygı duyduklarını ifade eden Lavrov, ''Biz BDT ülkelerinde hakları tarafından seçilmiş liderlerle işbirliği yapmaya devam edeceğiz'' diye konuştu. 
     Lavrov, BDT ülkelerinde Rusya ve ABD çıkarlarıyla ilgili bir soru üzerine de, ''ABD ile ilişkilerimizde bulunan tüm güçlüklerin ötesinde ortak çıkar alanlarımız daha fazla. Bu da anlaşmazlıklarımızın üstesinden geliyor. Hiçbir kilit modern sorunun çatışmalarla çözülemeyeceğini iki ülke olarak çok iyi biliyoruz'' dedi. 
     
</TEXT>
</DOC>
