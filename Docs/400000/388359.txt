<DOC>
<DOCNO> 388359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sontur24.html </URL>
<DATE> 2005/10/20/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Yazdan kalma hafta sonu, güneş her yerde... 
</HEADLINE>
<TEXT>

     MİLLİYET İNTERNET 

Yağmur ve kar yağışı altında bir hafta geçiren Türkiye, yarından itibaren yazdan kalma günlere geri dönüyor. Hafta sonu tüm yurtta hava açarken, güney bölgelerimiz yaz mevsimini yaşayacak. Hafta sonunda İstanbul ve Ankara'da sis bekleniyor, İzmir, Antalya ve Adana güneşli... 
     Hava sıcaklığı tüm yurtta artıyor. Sıcaklıklar İstanbul'da 21, Ankara'da 18, İzmir ve Diyarbakır'da 22, Adana'da 26, Antalya'da 24, Erzurum'da 11 ve Trabzon'da 20 dereceye kadar çıkacak. 
     YARIN Karadeniz'in kıyı kesimleri yağmur, Doğu Karadeniz'in iç kesimleriyle Erzurum-Kars bölümü kar yağışı altında. Trakya, Ege, Akdeniz ve İç Anadolu'nun güneyinde güneş kendini gösteriyor, diğer yerler parçalı bulutlu. İç Ege ve Bolu çevresinde sis var... 
     CUMARTESİ günü hava tamamen açıyor. Hakkari-Van çevresi ve Doğu Karadeniz'in kıyısı sağanak yağışlı, yurdun tamamı yağışsız bir gün geçirecek. Marmara, Ege, İç Anadolu ve Akdeniz açık ve güneşli, diğer bölgelerimiz parçalı bulutlu. Marmara, İç Anadolu ve Batı Karadeniz'de gökyüzü sisli, Kıyı Ege ve Akdeniz'de yaz mevsimi yaşanacak. 
     PAZAR günü ise yağışlar yurdu tamamen terk ediyor. Ege, Akdeniz ve Güneydoğu Anadolu güneşli, Marmara, Batı ve Orta Karadeniz ile İç Anadolu az bulutlu ve açık. Doğu Karadeniz ve Doğu Anadolu'da gökyüzü parçalı bulutlu olacak. Marmara, Batı Karadeniz ve İç Anadolu sis görülmeye devam edecek. 
     
</TEXT>
</DOC>
