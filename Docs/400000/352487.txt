<DOC>
<DOCNO> 352487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun08.html </URL>
<DATE> 2005/06/16/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Rehine eylemi sona erdi 70 öğrenci serbest, 1 öğrenci öldü 
</HEADLINE>
<TEXT>

     Kamboçya'nın kuzeybatısında bir uluslararası okulda rehin alınan öğrencilerin serbest bırakıldığı, ancak bir öğrencinin hayatını kaybettiği bildirildi. 
     Görgü tanıklarının verdiği bilgiye göre, Siem Reap okulunda silah sesleri duyulduktan kısa süre sonra okulun kapıları açıldı ve insanlar, kucaklarında çocuklarla dışarı çıktılar. 
     Polis yetkilileri, saatlerdir süren eylemin sona erdiğini ve 4 maskeli ve silahlı eylemcinin tutuklandığını kaydettiler. 
     Yetkililer, çocuklar serbest bırakılmadan önce bir çocuğun öldürüldüğünü söylediler. 
     Polis, bazısı silahlı, maskeli 6 kişinin, Siem Reap bölgesindeki bir okulda 70 öğrenciyi rehin aldığını belirtmişti. 
     Polis daha önce yaptığı açıklamada, eylemcilerin sayısını 6 olarak bildirmişti. 
     Saldırganların 1000 dolar, 6 kalaşnikof, 6 av tüfeği ve en az bir araç talep ettiği kaydedilmişti. 
     
     ÇOK SAYIDA YABANCI VAR 

     Rehin tutulan öğrenciler arasında çok sayıda yabancının bulunduğu bildirildi. 
     Bir görgü tanığı, 2 ila 6 yaşındaki rehineler arasında İrlandalı, Singapurlu, Amerikalı, Avustralyalı, Kanadalı, Hintli, Endonezyalı, İsviçreli, Filipinli, Koreli, Tayvanlı ve Japonların bulunduğunu söyledi. 
     Uluslararası Siem Reap Okulu’nda rehin tutulan öğrencilerin listesini gördüğünü belirten tanık, silahlı maskeli saldırganların bir sınıfı serbest bıraktığını, bir sınıfı ise alıkoyduğunu ifade etti. 
     Yabancı öğrencilerin ailelerinin, 800 yıllık Angkor Wat tapınaklarının yakınındaki kasabada bulunan otellerde çalışan kişiler olduğu sanılıyor. 
     
</TEXT>
</DOC>
