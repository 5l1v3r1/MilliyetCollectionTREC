<DOC>
<DOCNO> 387526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/spor/axspo03.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan Hasan 
</HEADLINE>
<TEXT>


Galatasaray'da yıldız futbolcunun beklenenden 1 hafta önce takımla çalışmalara başlaması teknik heyeti şaşırttı. Hasan Şaş, Gerets'le görüşerek Denizli maçında oynamak istediğini söyledi 

ERHAN TELLİ 


Cim Bom'da, sakatlığı düzelen Hasan Şaş'ın takıma dahil olmasının mutluluğu yaşanıyor. Milli Takım kampında geçirdiği ağır sakatlığın ardından yaklaşık 3 hafta süreyle sahalardan uzak kalacağı açıklanan tecrübeli futbolcunun, önceki gün takımla çalışmalara başlaması teknik heyeti hem şaşırttı hem de sevindirdi. 
Ayak kemiğindeki ödem iyileşen Hasan'ın hızla düzelmesinin nedenleri arasında, sağlık kurulunun verdiği programı harfiyen uygulamasının bulunduğu bildirildi. İzin günlerinde bile Florya Metin Oktay Tesisleri'ne gelerek özel çalışmalar yapan başarılı futbolcunun tamamen iyileştiği vurgulandı. 

'Sorunum kalmadı' 
Önceki gün yapılan idmanda çift kale maçta tedbir amaçlı olarak oynamayan Hasan Şaş, Teknik Direktör Eric Gerets'le konuşarak hafta sonu Denizlispor'a karşı forma giymek istediğini söyledi. Sarı - kırmızılı futbolcunun, "Sakatlığım geçti. Denizli maçında oynamaya hazırım" dediği ifade edildi. 
Gerets'in bugün yine takımla çalışacak olan Hasan Şaş'a, kulüp doktorlarının onay vermesi durumunda Denizlispor'a karşı ilk 11'de sahaya süreceği belirtildi. 

Ümit Karan'ın golü zirvede 

Galatasaray'da Eylül ayının en güzel golü belirlendi. Ümit Karan'ın, Cim Bom'un, Vestel Manisaspor'u deplasmanda 4-1 mağlup ettiği karşılaşmada sağ çaprazdan attığı harika gol, kulübün resmi internet sitesinde düzenlenen "Ayın Golün Yarışması'nda" birinci seçildi. 
Ankete katılan 3011 site üyesinden 2775'i, Ümit Karan'ın golünü işaretledi. Yarışmada Ümit için oy kullanan taraftarlar arasında yapılan çekilişle 1 adet Ali Sami Yen Stadı Eski Açık Tribünü sezonluk kombine bileti, 5 adet 11 sayılık Galatasaray Dergisi aboneliği, 5 adet de Galatasaray Store'dan orijinal forma hediye edildi. 

Song'a terapi 

Kamerun'un, Dünya Kupası'na gidememesi yüzünden adeta şoka giren tecrübeli savunmacıya moral aşılanıyor 

Galatasaray'da teknik heyet, Rigobert Song için kolları sıvadı. Kamerun Milli Takımı'nın, önceki hafta Mısır'la dramatik bir şekilde berabere kalarak 2006 Dünya Kupası finallerine katılma şansını kaçırması yüzünden Allioum Saidou ile birlikte büyük şok yaşayan Song'a, terapi uygulanıyor. 
Teknik Direktör Gerets'in, son Kayseri Erciyesspor maçında sinirli tavırlarıyla dikkat çeken Song ile özel olarak görüşerek moral takviyesi yaptığı belirtildi. Gerets'in bu toplantıda, "Kamerun'un, Dünya Kupası'nda olmaması büyük bir kayıp fakat futbolda dün yoktur. Bu takımın sana ihtiyacı var. En kısa sürede toparlanman lazım" dediği öğrenildi. 

Cim Bom'un dersi Denizli 

Aslan'da, Teknik Direktör Eric Gerets'in futbolculara verdiği bir günlük izin sona erdi. Dünü dinlenerek geçiren Sarı - kırmızılı takım bugün yapacağı antrenmanla, Denizlispor'la hafta sonu Ali Sami Yen Stadı'nda oynayacağı karşılaşmanın hazırlıklarına devam edecek. 


</TEXT>
</DOC>
