<DOC>
<DOCNO> 366292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/spor/spo13.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir İstanbul masalı 
</HEADLINE>
<TEXT>


Bernie Ecclestone, yat siparişi vermek için geldiği İstanbul'a sonunda Formula 1'i getirdi. Türk halkının F1'e gösterdiği yoğun ilgi de verilen kararın tuzu biberi oldu 


Formula 1'in büyük patronu Bernie Ecclestone, yat yaptırmak için geldiği Türkiye'ye tarihi bir olay yaşatıyor. Türkiye Otomobil Sporları Federasyonu Başkanı Mümtaz Tahincioğlu ile olan dostluğu nedeniyle Tuzla'daki bir tersaneye yat siparişi veren Ecclestone, ülkemize gelip - giderken İstanbul'un potansiyalini keşfetti. Ferrari'nin Alman pilotu Michael Schumacher'in, Fiat Palio'nun yeni reklam filminin ilk gösterimi için Türkiye'ye gelişinde gördüğü ilgi de F1 dünyasında yankılanınca, artan umutlar mutlu sonla bitti. Ardından şehir seçiminde İstanbul tercihi ve 2003'ten itibaren pistin başlayan inşaası, Türkiye'yi F1 takvimine soktu. 

Ferrari'den çifte fırsat 

Formula 1 ile birlikte takımların lisanslı ürünlerini sergileyip sattıkları "shop"ları da İstanbul'a gelecek. Türkiye'de en fazla ilgiyi çeken Ferrari takımı da bu fırsatı kaçırmayacak. 19 - 21 Ağustos tarihlerinde pistte açılacak Ferrari Corner'da laptoptan kaleme, tişorttan kupaya kadar irili birçok hediyelik eşya Ferrari aşıklarının beğenisine sunulacak. Ayrıca Yarış haftasında İstanbul'da açılacak Ferrari Showroom'da oluşturulacak bir köşede de sürekli olarak kırmızı ürünler satılacak. Ferrari Başkanı Luca di Montezemelo, Michael Schumacher'in çok sevildiği Türkiye'de ürünlerinin büyük ilgi göreceğine inandığını söyledi. 

Kimler geldi, kimler geçti 

F 1 takvimine bu yıl giren İstanbul Park, yarış tarihi yaklaştıkça ilgi odağı olmaya devam ediyor. Pistte, İstanbul GP'si öncesinde David Coulthard, Fernando Alonso, Jenson Button, Ralf Schumacher gibi iddialı isimler deneme turları attı. Türk Hamamı'na giren Button, Boğaz'ı aracıyla geçen Coulthard ve Sultanahmet'te road şov yapan Alonso'yu İstanbul halkı da büyük ilgi ve sevgiyle karşıladı. 

Kulaklarınızı tıkayın 

Formula 1 araçları motor sesleriyle İstanbul'u inletecek 21 Ağustos'ta F1'in 14. Grand Prix'sine ev sahipliği yapacak olan metropol kentimiz 156 milyon euroluk tesisleri ve teknik donanımı ile dev yarışa hazır... 


Yıllardır hayranlıkla izlediğimiz Formula 1'in, yeni durağı İstanbul olacak. Hayal bile edemediğimiz milyon dolarlık araçlar, 21 Ağustos'ta Kurtköy'deki İstanbul Park'ta zirve için pisti aşındıracak. 
Yaklaşık 156 milyon Euro'ya malolan tesislerde tüm eksikler tamamlanırken, yapılan güvenlik testlerinden başarılı sonuçlar alındı. Türkiye'nin reklamı için çok büyük önem taşıyan F1'in İstanbul ayağını, 200'ün üstünde ülkede 1.5 milyar kişi izleyecek. Dünyanın en pahalı sporu olarak nitelendirilen Formula 1'de daha önce de ülkemize gelen Alman Michael Schumacher, Ralf Schumacher, İspanyol Fernando Alonso, İngiliz Jenson Button, İskoç David Coulthard ile İtalyan Rubens Barrichello, Giancarlo Fisichella, Kolombiyalı Pablo Montoya, Finlandiyalı Kimi Raikkonen'in müthiş mücadelesine sahne olacak 14. İstanbul Grand Prix'si, ülkemize büyük gelir sağlayacak. 

Rakamların diliyle... Pist uzunluğu 5.33 km Pist genişliği 14 - 21,5 m Çevreyolu uzunluğu 5.482 m İç yolların toplam uzunluğu 2.286 m Pist toplam viraj sayısı 14 adet Pist toplam viraj sayısı sağ 6 adet Pist toplam viraj sayısı sol 8 adet Pist toplam düzlük sayısı 4 adet En keskin viraj yarı çapı 15 m Pist en uzun düzlük 720 m Start-Finish düzlüğü 655,5 m Teorik maksimum hız 320,58 km h Pist düşey kurp sayısı 16 adet Pistteki en yüksek boyuna eğim 8,145 Altgeçit sayısı 2 adet Üstgeçit sayısı 3 adet Lastik bariyer sayısı 124.000 adet VIP Kuleleri Adedi 2 adet VIP kuleleri kat sayısı 7 kat VIP kuleleri yükseklik 37 m Tribün ve Otopark kapasiteleri Ana tribün 25.000 kişi Geçici tribün 50.000 kişi Doğal tribün 50.000 kişi V.I.P. Locaları kapasitesi 5.000 kişi Toplam otopark kapasitesi 12.000 araç Toplam kapasite 130.000 kişi 


</TEXT>
</DOC>
