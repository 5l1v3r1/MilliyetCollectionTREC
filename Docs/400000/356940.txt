<DOC>
<DOCNO> 356940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun33.html </URL>
<DATE> 2005/06/30/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Almanya'da yarın güven oylaması var 
</HEADLINE>
<TEXT>

     Alman federal meclisinde yarın güven oylaması yapılacak. 
     Başbakan Gerhard Schröder'in talebi üzerine yapılacak güven oylamasında, kabine üyeleri ile iktidardaki Sosyal Demokrat Parti SPD ve koalisyon ortağı Birlik 90 Yeşiller Partisi milletvekillerinin çoğunun çekimser oy kullanarak, muhalefet partilerinin ''hayır'' oyuyla erken seçim yolunu açmaları bekleniyor. 
     Schröder hükümetinin güvenoyu alamaması durumunda, Cumhurbaşkanı Horst Köhler'in, meclisi feshederek, erken seçim kararı verebilmesi için 21 Temmuz'a kadar zamanı olacak. Anayasaya göre, cumhurbaşkanının erken seçimler için onay vermesinden sonra 2 ay içinde seçim yapılması gerekiyor. 
     Almanya'nın Bayern ve Baden-Württemberg eyaletlerinde yaz tatilinin 18 Temmuz'da sona ermesi nedeniyle erken seçim tarihi olarak 18 Eylül uygun görülüyor. 
     
</TEXT>
</DOC>
