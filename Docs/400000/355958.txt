<DOC>
<DOCNO> 355958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonspo50.html </URL>
<DATE> 2005/06/27/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Galatasaray topla çalışmalara başladı... 
</HEADLINE>
<TEXT>

     Galatasaray, yeni sezon hazırlıklarına akşam antrenmanıyla devam etti. 
     Florya Metin Oktay Tesisleri’nde, teknik direktör Eric Gerets yönetiminde yapılan ve yaklaşık 1,5 saat süren antrenmanda, futbolcular ilk kez topla çalışmalara başlarken, koşunun ardından pas ağırlıklı bir idman yapıldı. 
     Teknik direktör Gerets’in, özellikle genç oyuncularla ilgilenmesi dikkat çekerken, tecrübeli çalıştırıcı, taktik ağırlıklı pas çalışmasında istediği hareketleri yapan oyuncularını "bravo" diyerek kutladı. 
     İki gruba ayrılan futbolculardan bir grubun, giydikleri mavi renkli yeleklerle Fenerbahçe’nin renklerini andıran bir görüntü verdiği idmanda oyuncular oldukça istekli çalışırken, Sedat Dereli sol ayak bileğine aldığı darbe sonucu kısa süreli bir sakatlık geçirdi. 
     Sakatlığı nedeniyle tedavisi süren Suat Usta, akşam antrenmanında takımdan ayrı koştu ve ardından topla hafif bir antrenman yaptı. 
     Galatasaray, çalışmalarını yarın çift antrenmanla sürdürecek. 
     
</TEXT>
</DOC>
