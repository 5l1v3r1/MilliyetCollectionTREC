<DOC>
<DOCNO> 365040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/soneko16.html </URL>
<DATE> 2005/07/28/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Döviz rezervinde yeni rekor 40.8 milyar dolar 
</HEADLINE>
<TEXT>

     Merkez Bankası’nın döviz rezervi, döviz piyasasına doğrudan müdahalede bulunulan geçen hafta 876 milyon dolar daha arttı ve 40.8 milyar dolara ulaşarak yeni bir rekor kırdı. 
     ANKA’nın Merkez Bankasından edindiği verilere göre döviz rezervi Temmuz itibariyle yeniden 40 milyar doları aştı. 8 temmuz’da ilk kez 40 milyar doları aştıktan sonra 15 Temmuz itibariyle 39.96 milyar dolara gerileyen döviz rezervi geçen hafta ise 876 milyon dolarlık bir artış kaydetti. 
     Bu artışla birlikte döviz rezervi 22 Temmuz itibariyle 40 milyar 835 milyon dolara yükseldi. Bu yükseliş Merkez 
     Bankası’nın 22 Temmuz Cuma günü döviz kurlarındaki hızlı düşüşü önlemek için döviz piyasalarına doğrudan alım yönünde yaptığı müdahaleden kaynaklandı. Merkez Bankası’nın söz konusu müdahaleyle 2-2.6 milyar dolarlık döviz alımı yaptığı tahmin ediliyordu. Bankanın döviz pozisyonundaki gelişme döviz alımının 2 milyar dolar civarında olduğuna işaret ediyor. 
     Bankanın altın mevcutlarının 1 milyar 631 milyon dolarlık düzeyinde ise değişiklik yaşanmadı. Altın mevcutlarıyla döviz rezervinin toplamından oluşan brüt rezerv ise döviz rezervindoeki artışa paralel artarak 42 milyar 467 milyon dolara kadar çıktı. Brüt rezerv tarihinde ilk kez 42 milyar doları aştı. 
     Döviz rezervinde yıl başından 22 Temmuz’a kadar olan dönemde 4 milyar 829 milyon dolarlık artış yaşandı. BU artışın 1 milyar 288 milyon dolarlık kısmı temmuz ayında kaydedildi. 
     
     DÖVİZ FAZLASI 
     Merkez Bankası’nın döviz piyasalarına yaptığı müdahalenin asıl etkisi ise döviz pozisyonuna yansıdı. 
     Bankanın bir bakıma net uluslararası rezervini de gösteren döviz pozisyonundaki fazla geçen hafta 1 milyar 932 milyon dolarlık büyümeyle 10 milyar 541 milyon dolara kadar çıktı. 
     Merkez Bankasının dış varlıkları geçen hafta 892 milyon dolarlık büyümeyle 44 milyar 645 milyon dolara yükselirken, döviz yükümlülükleri ise 1 milyar 40 milyon dolar azalarak 34 milyar 104 milyon dolara geriledi. 
     Bankanın döviz pozisyonundaki fazla yıl başından bu yana ise 7 milyar 761 milyon dolarlık büyüme gösterdi. Döviz fazlasının döviz rezervinden daha yüksek artması Merkez Bankası’nın dış borç geri ödemelerinden kaynaklandı. 
     
</TEXT>
</DOC>
