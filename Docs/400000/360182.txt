<DOC>
<DOCNO> 360182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sontur42.html </URL>
<DATE> 2005/07/11/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Osmaniye'de, tamir atölyesinde LPG tankı patladı... 
</HEADLINE>
<TEXT>

     Osmaniye’de, bir tamir atölyesinde kaynak yapılan otomobilin LPG tankının patlaması sonucu, 11 kişi yaralandı. 
     Osmaniye Belediyesi Akaryakıt İkmal Sorumlusu Ali Eraslan 45 , 80 ES 791 plakalı otomobilinde meydana gelen arızanın giderilmesi için, Musa Şahin Bulvarı’ndaki bir otomobil tamir atölyesine gitti. 
     Otomobilin kaynakla tamir edildiği sırada, LPG tüpü patladı ve yangın çıktı. 
     Patlamada, işyeri sahibi İbrahim Sungur 38 , araç sahibi Ali Eraslan 45 ile yoldan geçen Mehmet Korkmaz 32 , İsmail Akkuş 63 , Serkan Korkmaz 24 ve tamirhanenin yakındaki internet kafeden çıktıkları öğrenilen Taner Kale 13 , Ferhat Çetin 12 , Yunus Emre Kılıç 13 , Yusuf Korkar 19 , İbrahim Burhan 15 ve Müslüm Kahraman 14 yaralandı. 
     Osmaniye Devlet Hastanesi’ne kaldırılan yaralılardan 9’u, ilk müdahalelerinin ardından Başkent Üniversitesi Adana Yüreğir Uygulama ve Araştırma Hastanesi’ne sevk edildi. 
     Bu arada, itfaiye ekipleri tamirhanede çıkan küçük çaplı yangını söndürdü. 
     Olayın ardından Vali Yardımcısı Arslan Özbey, Belediye Başkanı Davut Çuhadar, İl Sağlık Müdür Yardımcısı Ramazan Çetin, Osmaniye Devlet Hastanesi’ne gelerek yaralıların sağlık durumuyla ilgili bilgi aldı. 
     Patlamayı duyarak hastaneye koşan yaralı yakınları ise fenalık geçirdi. 
     Belediye Başkanı Çuhadar, basın mensuplarının soruları üzerine yaptığı açıklamada, daha önce tamirhanelerin şehir içinden Sanayi Sitesi’ne taşınmaları için uyarılarda bulunduklarını belirterek, "Tüm uyarılara karşın taşınmamakta direndiler. Sonuçta bu üzücü olay meydana geldi" dedi. 
     İl Sağlık Müdür Yardımcısı Çetin de yaralıların hayati tehlikelerinin bulunduğunu bildirdi. 
     
</TEXT>
</DOC>
