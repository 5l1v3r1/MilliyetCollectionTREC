<DOC>
<DOCNO> 383819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sondun34.html </URL>
<DATE> 2005/10/04/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Talat Türkiye, çok önemli bir iş başardı 
</HEADLINE>
<TEXT>

     KKTC Cumhurbaşkanı Mehmet Ali Talat, Türkiye'nin dün akşam AB ile müzakerelere başlamasının Türkiye'nin çok önemli bir başarısı olduğunu vurgulayarak, AB'nin de Türkiye ile müzakerelere başlayarak ''Hıristiyan kulübü'' olmadığını kanıtladığını söyledi. 
     Basın toplantısı düzenleyerek, AB'nin Türkiye ile müzakerelere başlama kararını değerlendiren Talat, ''Önemli, tarihi bir dönemeç Türkiye tarafından aşılmıştır. Bu tarihi dönemeç, tabii ki gelecek açısından son derece önemli'' dedi. 
     Türkiye'nin büyük işler başardığını vurgulayan Talat, başta Başbakan Recep Tayyip Erdoğan, Dışişleri Bakanı ve Başbakan Yardımcısı Abdullah Gül olmak üzere, Türk hükümetini ve emeği geçenleri başarılarından dolayı kutladı. 
     Türkiye'nin AB sürecinin önemli aşamalar geçirdiğini kaydeden Talat, ''Dün akşam ortaya çıkan durum, anlaşma, Türkiye'nin çok önemli bir başarısıdır. Bunu böyle kabul etmek gerekiyor. Bundan sonraki uğraşında, AB sürecinde Türkiye'ye başarılar diliyorum'' diye konuştu. 
     Başbakan Erdoğan'la dün akşam telefonda görüştüğünü ve kendisini kutladığını bildiren Talat, ortak değerlendirme yapma yönündeki ihtiyaçlarını da aktardığını belirtti. 
     Türkiye'nin AB sürecinin Kıbrıs sorunuyla çok yakından ilişkili olduğunu ifade eden Talat, Kıbrıs sorununun çözümsüzlüğünün Türkiye'nin AB sürecinin hazırlık safhasında büyük tartışmalara yol açtığını hatırlattı. 
     
     ÇÖZÜM BM ÇERÇEVESİNDE 
     Kıbrıs sorununun çözümünün sadece BM çerçevesinde olacağının altını çizen Talat, Türkiye'nin şimdiki haliyle ''Kıbrıs Cumhuriyeti''ni tanımasının çözüm olmayacağını, yeni sorunların başlangıcı olacağını söyledi. AB'nin Kıbrıs sorununu çözecek kapasitede olmadığını ve gerekli enstrümanlarının olmadığını ifade eden Talat, Türkiye'nin AB sürecinde BM sürecinin yeniden gündeme geleceğini ve Kıbrıs sorunun o bağlamda ele alınacağını belirtti. 
     Talat, Türkiye'nin AB sürecinin dinamik olduğunu, her gün yeni fırsatlar ve tehditler ortaya çıkaracağını ifade ederek şunları söyledi 
     ''Fırsatlardan yararlanarak, bizim bakımızdan Kıbrıs sorununu çözerek, adayı yeniden bütünleştirmek temel hedeftir. Dolayısıyla Kıbrıs Türk tarafı olarak, çözüm vizyonumuzu Türkiye'nin AB sürecinde de muhafaza ediyoruz. Kıbrıs'ın birleştirilmesi için, Kıbrıs Türk tarafı olarak elimizden gelen tüm çabayı ortaya koyacağız. Bunun içim hem AB ile ilişkilerimizi ve tabii ki esas süreç olarak da BM ile olan çalışmalarımızı mümkün olan en üst sağlıklı düzeye çıkaracağız.'' Gelecek dönemin Türkiye ve kendileri için zorlu olacağını, bu dönemde Türk hükümetiyle dayanışma içinde olacaklarını kaydeden Talat, Kıbrıs sorununun Kıbrıs Türklerinin haklarını koruyacak çözümle sonlandırılması ve Kıbrıs'ın AB'de birleşmiş olarak yer alması çalışmalarını sürdüreceklerini belirtti. 
     Talat, AB'nin de önemli bir adım attığını ifade ederek, ''Yıllardır kendi içinde de ortaya konan o meşhur 'Hıristiyan kulübü' anlayışının geçerli olmadığını kanıtladı. Türkiye ile müzakerelere başlamakla bu tutumunu ispat etti'' dedi. 
     Talat, Türkiye'nin aday ülke konumundan müzakerelere başlamış ülke konumuna yükselmesinin önemli bir gelişme olduğunu, belli aşamalar geçildikten sonda AB'nin kurumlarında da söz hakkı gibi birçok avantaj elde edeceğini belirtti. 
     
     'KİMSE MERAK ETMESİN' 
     Talat, ''Kıbrıs Türklerinin 'Bize ne olacak' endişesi içinde olduğunun'' belirtilmesi üzerine, ''Kimse merak etmesin, Kıbrıslı Türkler bir kenara bırakılmıyor. Bütün bu süreçlerin içinde Kıbrıslı Türkler özne değilse bile bir varlıktır. Belki özne Türkiye olacak yine, ama bazı yerlerde özne Kıbrıslı Türkler olacak. O yüzden hayıflanacak bir durum yoktur'' dedi. 
     Türkiye'nin AB sürecinde limanlarını Rum gemilerine açması, Rum tarafının NATO'ya girmesi ve Türkiye'nin Güney Kıbrıs'ı tanıması konularında tartışmalar olacağına işaret eden Talat, Güney Kıbrıs Türkiye ile serbest ticaret yaparken, Kıbrıslı Türklerin dünyayla neden serbest ticaret yapamayacağını sordu ve bütün bunların Türkiye'nin AB sürecinde gündeme geleceğini ve sorgulanacağını kaydetti. 
     ''Biten hiçbir şey olmadığını'' kaydeden Talat, Rum yönetimi tarafından engellenen çözümün ve birleşmenin yeni dinamikle yeniden gündeme geleceğini söyledi. 
     Dinamik yeni sıcak süreçte Kıbrıs sorunun yeniden gündeme geleceğini ifade eden Talat şöyle dedi 
     ''Şimdi yeni bir süreç başlıyor. Türkiye ile bağlantılı, ilintili. Çok mu mutluyuz bundan Kıbrıslı Türkler olarak Hayır. Biz 24 Nisan 2004'de bu işin bitmesini istiyorduk. Zaten bunun için oy kullandık. Ama bizden kaynaklanmayan nedenlerle birleşmeyi sağlayamadık. Yeni fırsatlar otaya çıkıyor. Bu yeni fırsatları hep birlikte değerlendireceğiz.'' KKTC Cumhurbaşkanı Talat, Türkiye ile sürekli temas halinde olduklarını ve görüş alışverişinde bulunduklarını, gelecek günlerde ortak değerlendirmenin çeşitli teknolojik araçlar kullanılarak yapılacağını söyledi. Talat, İngiltere'ye ziyareti konusunda ise henüz gelişme olmadığını, daveti İngiltere'nin yapacağını kaydetti. 
     
</TEXT>
</DOC>
