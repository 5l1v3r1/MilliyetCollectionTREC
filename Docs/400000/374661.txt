<DOC>
<DOCNO> 374661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun11.html </URL>
<DATE> 2005/09/01/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Çin-ABD tekstil görüşmeleri sonuçsuz kaldı 
</HEADLINE>
<TEXT>

     Çin ile ABD arasında, tekstil sorunuyla ilgili yapılan görüşmeler sonuçsuz kaldı. 
     ABD'nin Pekin Büyükelçiliği tarafından yapılan açıklamada, iki taraf arasındaki tekstil sorununu çözmek amacıyla Pekin'de 3 gündür devam eden görüşmelerde belli bir anlaşma sağlanamadığı kaydedildi. 
     Amerikan Ticaret Temsilcileri Ofisi'nin tekstil konusundaki özel görüşmecisi David Spooner, Çin basınına verdiği demeçte, ellerinden geleni yapmalarına rağmen anlaşmaya varamadıklarını ifade etti. Spooner, gelecek tur görüşmenin yeri ve zamanı konusunda birkaç gün içinde Çin tarafıyla istişarede bulunacaklarını söyledi. 
     Çin Ticaret Bakanlığı yetkilileri ise görüşmelerin sona erdiğini teyit ederek, konuyla ilgili açıklamanın daha sonra yapılacağını belirttiler. 
     ABD ve Çin arasında 4 aydır devam eden tekstil sorununu çözmek amacıyla önceki gün başlayan görüşmelerde Çin heyetine Ticaret Bakanı Yardımcısı Gao Huçeng başkanlık etti. 
     
</TEXT>
</DOC>
