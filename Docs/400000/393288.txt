<DOC>
<DOCNO> 393288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/yazar/bila.html </URL>
<DATE> 2005/11/09/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Çubukçu Telefonum 24 saat açık 
</HEADLINE>
<TEXT>


Bayram süresince yakın takibe alınan bakanların başında çocuk ve Aileden Sorumlu Devlet Bakanı Nimet Çubukçu geldi. 
Bu yakın takibin nedeni kuşkusuz Malatya Çocuk Yuvası'nda yaşanan üzücü olaylardı. Çubukçu'nun bayramda yuvalara yaptığı ziyaretler de aynı nedenle adım adım izlendi. 
Çubukçu, Malatya olayları nedeniyle gündeme gelen yuva çocuklarının, siyasi veya sosyal şov aracı olarak kullanılmasından rahatsız olduğunu, bu nedenle ziyaretlerini, çocuklarla kurduğu özel iletişimini sessiz sedasız yürütmeye çalıştığını vurguluyor. 

'Bilgi hattı' 
Çubukçu, bayramda Yener Süsoy'la yaptığı söyleşiye dönük tepkileri de abartılı buluyor. Süsoy'un samimi, içten bir söyleşi yaptığını, çocukların kendisine ulaşabilecekleri mesajını vermek için söylediği "Muhbirlerim var" ifadesine karşı gösterilen tepkinin abartılı ve anlamsız olduğunu kaydediyor. 
Çubukçu, tepkilere yanıt vererek polemik yaratmak istemediğini, amacının çocuklarla iletişim hattını 24 saat açık tuttuğunun bilinmesi olduğunu anımsatıyor. 
Çocuklara özel telefonunu 24 saat açık tutmasının işlevini ise Çubukçu, şöyle aktarıyor 
"Çocukların 24 saat bana ulaşabileceklerini bilmeleri onları olumlu etkiliyor. Bir güven duygusu veriyor. Bu, görev yapan yöneticilerimiz, öğretmenlerimiz için de geçerli. Öğretmenlerinin, yöneticilerinin yanından da arıyorlar. O anda bir sıkıntılarını veya isteklerini iletiyorlar. Kendileriyle özel olarak ilgilenildiğini görünce de rahatlıyorlar. Yetiştirme yurtlarında çocuklarımızın ergenlik döneminde olmaları nedeniyle bu tür özel ilgiye, iletişime ihtiyaçları oluyor. Arıyorlar, konuşuyoruz. Bazı çocukların özel talepleri oluyor, eğer yerine getirilmesi mümkünse, getirmeye çalışıyoruz. Amaç ve işlev bu. Ben, başında bulunduğum bu hizmetin bürokratik bir anlayışla, bürokratik ilişkilerle değil insani ilişkiler esas alınarak verilmesinin daha doğru olduğunu düşünüyorum. Özellikle çocuklarla iletişimin bu anlayışla kurulması gerektiğini savunuyorum. Diğer taraftan denetimleri sıklıkla yapıyorum. 3-4 ay içinde 150 yere gittim. Ayrıca bir yere birden fazla denetime de gidiyorum. Nasıl olsa bir kez denetlendi, bir daha gelmezler diye düşünülmesin istiyorum. O işin ayrı tarafı." 

Didem'in kedi dedesi 
Çubukçu, çocuklarla özel ilişki geliştirmenin, onlara tahsis ettiği bir telefonu 24 saat açık tutmasının, çocukların psikolojisini anlama, ne tür sorunları olduğu kavrama açısından yararlı olduğunu da belirterek şu örnekleri veriyor 
"Çocuk psikolojisi farklı oluyor. Bazı şeylere takabiliyorlar. Örneğin birisi arayıp, 'Bayburt benim memleketim, ama hiç görmedim, görmek istiyorum' diyor. İçine dert olmuş. Bunu yerine getiriyorum. Veya bir başkası arayıp Urfa'nın yerli giysisini istiyor. Onu sağlıyorum, mutlu oluyor. İstanbul'daki ziyaretlerimin birinde de 7 yaşında Didem isimli bir kızımızla tanıştım. Kedi istedi. 'Burada kediler var, onlarla oynamıyor musun ' dedim. 'Onlar bana gelmiyorlar' diye cevap verdi. Ben de, 'Çağırırsan, onları seversen, elini uzatırsan gelirler' dedim. Çok sevimli bir cevap verdi. Dedi ki, 'Ben öyle yaptım ama yine gelmediler. Bayramda dedim ki, kedi dede bugün bayram, gel elini öpeyim. Yine gelmedi. Onun için ben gerçek kedi istiyorum.' İşte böyle bir talep, böyle bir hayvan sevgisi. Şimdi Didem'e kedi vermek gerekiyor. Vereceğim." 
Çubukçu, çocuklarla özel iletişimin, özel bilgi hattı kurmanın yararını çok gördüğünü vurguluyor. 



</TEXT>
</DOC>
