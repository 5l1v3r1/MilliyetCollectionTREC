<DOC>
<DOCNO> 373696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/yasam/ayas.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mıcır tartışması 
</HEADLINE>
<TEXT>


Trafik Güvenliği Vakfı Başkanı Yolların çoğu ucuz olduğu için mıcırla yapıldı. Karayolları kazalarda 90 kusurlu. Karayolları Yollar dünya standartlarında 

İSTANBUL Milliyet 

Gazeteci-yazar İlhami Soysal, şarkıcı Ajlan Büyükburç ile Kerim Tekin, son olarak da SKY Türk ana haber spikeri Mehmet Tacettinoğlu gibi birçok tanınmış ismin de trafik kazası sonucu ölümünün ana nedeni olarak gösterilen mıcırın kullanılma nedeni, uzmanlara göre 'ucuz ve kolay yapılabilir' olması. 

'Ucuz olduğu için' 
Türkiye Trafik Güvenliği Vakfı Yönetim Kurulu Başkanı Ekrem Bulgun, şu iddialarda bulunuyor 
"Türkiye'de yaklaşık 60-70 bin kilometre yolumuz var. Bunun 3-4 bin kilometresi otoyol şeklinde yapıldı. Diğer bütün yollarımız ucuz olduğu için mıcırla yapıldı. Çok büyük fiyat farkı var, asfalt 5 misli daha pahalı. Mıcırı döküyorlar, arabaların ezmesine bırakıyorlar. Arabalar gidiyor, geliyor ve mıcır asfaltın içine gömülüyor. Fazlası yolun kenarına atılıyor ve onlar da kazaya sebep oluyor. Mıcır serildikten sonra silindirlense, o mıcırlar asfalta tam gömülse, fazla kalan mıcır da toplanıp götürülse bu kazalar olmaz." 

'Karayolları kabahatli' 
Karayolları'nın mıcır istatiği tutmadığını kaydeden Bulgun, "Karayolları, asfalt çalışmasını usulüne uygun yapmadığı için oluşan kazalarda yüzde 90 kabahatlidir. İstatistiği yapılmıyor ama mıcırdan nedeniyle senede yaklaşık 500-1000 aracın camı kırılıyor. Bu yüzden de kaza oluyor. Sürücü bu tür kazalarda sadece yüzde 10 kusurludur. Karayolları mıcırdan bahsetmez hiçbir zaman. Kazaların sebebini de yüzde 90 sürücüye yükler" diye konuşuyor. 

2 teknik var 
İstanbul Teknik Üniversitesi Ulaştırma Ana Bilim Dalı Başkanı Prof. Dr. Nadir Yayla ise şu bilgileri veriyor 
"Asfalt kaplamalar, 2 ana gruba ayrılıyor. Birisi otoyol gibi daha önemli yollarda, daha çok şehir içinde uygulanan asfalt betonu, diğeri ise mıcırlı yol. Beton asfalt şöyle yapılıyor çakıl, kum, taş tozu bir de siyah olan bağlayıcıyla ki biz ona bitümlü bağlayıcı deriz karıştırılıp ısıtılıyor ve bir hamur haline getiriliyor. Ardından da serilip sıkıştırılıyor. Bu beton asfalt yani 'sıcak asfalt'tır. Bu sıkıştırıldığı için mıcır tehlikesi yoktur." 

Yolların yüzde 80'i mıcır 
Yayla, mıcırlı yolu ve tehlikeyi ise şöyle açıklıyor Mıcırlı yolda ise yol hazırlandıktan sonra halk arasında katran denilen siyah bağlayıcı yani bitümlü bağlayıcı, yol üzerine püskürtülüyor. Daha sonra mıcır denilen kırılmış çakıl üzerine seriliyor ve sıkıştırılıyor. Fakat bu sıkıştırma işi genelde trafik altında oluyor. Ancak ne kadar iyi yapılırsa yapılsın, eğer uygun makineleriyle yapılmazsa, bu çakıl taneleri yani mıcır serbest kalıyor, yani bağlayıcıdan kurtuluyor. Araç da hızlı girince tekerlerin altında mıcır kaynaşmamış olduğu için oynuyor ve aracın savrulmasına sebep oluyor." 

'Dünya standardı böyle' 
Karayolları Genel Müdürlüğü ise mıcır yüzünden meydana geldiği öne sürülen trafik kazalarına ilişkin yaptığı açıklamada, asfaltlama ve yolların fenni şartname kriterlerine uygun yapıldığını belirterek, mıcır kullanılan sathi kaplamanın dünya standartlarında gerçekleştirildiğini ifade etti. Karayolları, spiker Tacettinoğlu'nun kaza geçirip öldüğü yerde de mıcır cinsi gevşek malzeme bulunmadığını öne sürdü. 

'Sürücüye bilgi verilmeli' 

İleri Sürücülük Teknikleri Uzmanı Demir Bükey ise şöyle diyor 
"Mıcıra odaklandık ama sürücüye yeterli bilgi ve beceri veremiyoruz. Mıcır yağmur gibi, kar gibi, yol yüzeyinin kayganlaşmasına neden olan unsurlardan bir tanesi. İlk yağan yağmur, kum, mıcır, çamur gibi tekerlekle yol yüzeyi arasına girip de tekerlekle birlikte hareket eden her yol şartı, en kaygan yol yüzeyini oluşturur. Bu gibi yol yüzeylerini önceden tanımlamak ve ona göre yavaşlamak lazım. Yani mıcırla kar arasında, karla yağmurlu yol yüzeyi arasında hiçbir fark yok. Çok daha ölümcül kazalar aynı süre içerisinde en iyi yol kesimlerimizde oluşuyor. Sürücüler dikkatli olsun." 

Mıcırda kayan vinç can aldı 

ERSİN ERCAN Bolu DHA 
Bolu Göynük'te, çekimlerine eylül ayında başlanacak 'Rüzg rlı Bahçe' adlı dizi filmin setinde çalışan vinç, mıcırlı yolda devrildi. Devrilen vincin altında kalan operatör Adem Türe yaşamını yitirdi. 

Soruşturma başlatıldı 
Olay, önceki gün akşam saatlerinde, TRT-1'de yayımlanacak dizi için Göynük ilçesine bağlı Çubuk Gölü kenarına kurulan sette meydana geldi. Metin Günay'ın yönetmenliğini yaptığı film için göl kenarında kurulan köye yaptırılan yeldeğirmenlerinden birisi bozulunca, Bilecik'in Bozüyük ilçesinden vinç istendi. 
Film setine gelen operatör Adem Türe yönetimindeki vinç, yeldeğirmenine ulaşmak için mıcır dökülen dik bir rampayı çıkarken kayarak devrildi. Vincin altında kalan operatör Türe, olay yerinde yaşamını yitirdi. Film setinde büyük üzüntüye neden olan kazayla ilgili soruşturmanın sürdürüldüğü bildirildi. 


</TEXT>
</DOC>
