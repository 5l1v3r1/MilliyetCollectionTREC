<DOC>
<DOCNO> 387523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/siyaset/siy08.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Özyer de ANAP'a dönüyor 
</HEADLINE>
<TEXT>


ANKARA Milliyet 


ANAP Genel Başkanı Erkan Mumcu'ya en yakın isimlerden Muğla Milletvekili Hasan Özyer, AKP'den ayrılan "son ANAP'lı" oldu. 3 Kasım 2002 seçiminde Mumcu'nun kontenjanıyla AKP listesinden aday gösterilen Özyer, dün TBMM Başkanlığı'na gönderdiği dilekçede "Gördüğüm lüzum üzerine AKP'den istifa ediyorum" demekle yetindi. Özyer, "ANAP'a mı katılacaksınız " sorusuna "İnşallah" yanıtını verdi. Özyer'in katılımıyla ANAP'ın sandalye sayısı 22 olacak. 1999'da ANAP'la parlamentoya giren Özyer, Mumcu'nun yakınında yer almış ve kısa sürede genel başkan yardımcısı olmuştu. Mumcu'nun istifası üzerine Özyer de ANAP'tan ayrılmıştı. Özyer, Mumcu ile birlikte 31 Ağustos 2002'de AKP'ye katılmıştı. Hasan Özyer'in, dünyanın en güzel koylarından biri olarak bilinen 1. derece Sit alanındaki Gemile Koyu'na otel inşaatı yaptırması tartışmaya neden olmuştu. 

TBMM'deki son sandalye dağılımı AKP 355 CHP 155 ANAP 21 SHP 4 DYP 4 HYP 1 Bağımsız 6 Boş 4 

</TEXT>
</DOC>
