<DOC>
<DOCNO> 379482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sontur23.html </URL>
<DATE> 2005/09/18/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Köpeklere ateş eden belediye görevlisi, bir kadını vurdu mu 
</HEADLINE>
<TEXT>

     Burdur'un Kemer İlçesi'nde yaşlı bir kadın, sokak köpeği öldürmek isteyen belediye görevlisinin av tüfeğiyle açtığı ateş sonucu yaralandığını iddia etti. 
     Kemer'de evinin yakınlarında vücuduna isabet eden saçmalar nedeniyle yaralanan ve önce sağlık ocağına, daha sonra Burdur Devlet Hastanesi'ne kaldırılan Şefika Özçelik, tedavisinin ardından taburcu edildi. 
     Yaşlı kadın, hastanede gazetecilere yaptığı açıklamada, Kemer Belediyesi'nde çalışan A.Z'nin sokak köpeği öldürdüğünü, bu sırada kullandığı av tüfeğinden çıkan saçmalar nedeniyle yaralandığını öne sürdü. 
     Özçelik, Kemer Belediye Başkanı Durmuş Erdem'in de olay sırasında yanlarında olduğunu, ''Olayın arkasına düşmeyelim, yıllarca buradayım ileride problemler olabilir'' diyerek kendisini tehdit ettiğini iddia etti. 
     
     BELEDİYE BAŞKANI ERDEM 
     Kemer Belediye Başkanı Durmuş Erdem, ilçede belediye kararıyla sokak köpeklerinin öldürülmesinin söz konusu olmadığını, yaşlı kadın ve yakınlarının böyle bir iddiada bulunmasının aralarında yaşanan geçmişe dayalı siyasi çekişmeden kaynaklandığını savundu. 
     Yaşlı kadının yaralanmasına, belediye görevlisi A.Z'nin mesai saati dışında tarlada bulunduğu sırada av tüfeğinin kazayla patlamasının neden olduğunu iddia eden Erdem, Özçelik ile yakınlarını sağlık ocağında ziyaret ettiğini söyledi. 
     Şefika Özçelik'in oğlu Habip Özçelik'in Taşıyıcılar Kooperatifi'nin başkanı olduğunu ve eksik belgeleri olmasına rağmen bir onay için kendisine başvurduğunu belirten Erdem, şunları kaydetti 
     ''Belgeleri eksik olduğu için, onay vermedim. Şimdi faturası bize kesiliyor. Ben köpek öldürmeye yetkili değilim. A.Z'nin tüfeği patlamış. Tarlasına gittiğinde olay olmuş. Geçmiş olsuna gittim. Jandarmaya haber verdim. Doktora telefon açtım ve yaralı vatandaşla ilgilendim. İftira atıyorlar. Olay adli vakadır. Özçelik'in oğlu, muhalefetten muhtar adayı idi. Kaybettiler. Her konuda bize karşı tavır takınıyorlar.'' Öte yandan, Şefika Özçelik'in yaralanmasına neden olduğu öne sürülen belediye görevlisi A.Z, ifadesinin alınmasının ardından savcılık tarafından serbest bırakıldı. 
     
</TEXT>
</DOC>
