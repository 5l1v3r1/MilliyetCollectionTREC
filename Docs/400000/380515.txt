<DOC>
<DOCNO> 380515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sondun22.html </URL>
<DATE> 2005/09/22/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
AB Türkiye, müzakere sürecinde dikkatle izlenecek 
</HEADLINE>
<TEXT>

     AB Komisyonu, AB'ye katılım müzakerleri sürecinde Türkiye'nin yükümlülüklerini yerine getirip getirmediğinin dikkatle izleneceğini bildirdi. 
     AB Komisyonu'nun günlük olağan basın toplantısında, AB'nin dün resmileştirdiği Kıbrıs deklarasyonu ve tartışmaları devam eden Müzakere Çerçeve Belgesi konusunda sorulara yanıt veren AB Komisyonu'nun genişlemeden sorumlu üyesi Olli Rehn'in sözcüsü Christina Nagy, değerlendirme yapmak için erken olduğunu söyledi. 
     Nagy, AB Komisyonu'nun önerdiği Müzakere Çerçeve Belgesi'ne AB'nin yeni bir üyeyi hazım yeteneğine ilişkin açık olmayan ifadelerin sokulmak istendiği, hazım yeteneğinin somut olarak hangi kıstaslara göre belirlendiği yönündeki bir soru üzerine, bu konuda görüşmelerin sürdüğünü ve tepki göstermek için erken olduğunu anlattı. 
     AB Komisyonu'nun sunduğu Müzakere Çerçeve Belgesi'nde, yeni üyelerin hazmedilmesi yeteneği konusunda bazı endişelerin ve seçeneklerin ifade edildiğini belirten Nagy, Türkiye ile müzakerelerin şüphesiz 10 yıl kadar süreceğini ve bu süreçte konunun sürekli gündemde olacağını anlattı. 
     Komisyon sözcüsü Françoise Le Bail de, AB'nin yeni üyeleri bünyesine almaya yönelik yeteneklerinin ekonomik ve siyasi ölçülerini devlet ve hükümet başkanlarının belirleyeceğini, somut bir liste bulunmadığını söyledi. 
     Le Bail, Türkiye'nin katılım müzakerelerinin başlayıp başlamayacağının 3 Ekim'de belli olacağını, başlaması halinde Türkiye'nin AB müktesebatına ve kriterlerine uyum yükümlülüklerini yerine getirip getirmediğinin Komisyon ve üye ülkeler tarafından dikkatle izleneceğini belirtti. 
     
</TEXT>
</DOC>
