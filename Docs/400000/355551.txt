<DOC>
<DOCNO> 355551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/spor/axspo02.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakem skandalı 
</HEADLINE>
<TEXT>


Yıldız Aras ve Zeynel Çelik'in maçlarında görev alan Bosna-Hersekli hakem Dojcinovic, verdiği kararlarla saç baş yoldurdu. Antrenör Esat Delihasan, "Zamanında rüşvet istedi. Vermediğimiz için böyle yapıyor" dedi 


Akdeniz Oyunları'nda ilk madalyalarımızı kazanan karate takımımız, Sırp asılllı Bosna - Hersekli hakem Dragan Dojcinovic'in verdiği kararlara isyan etti. 
Eksi 80 kiloda tatamiye çıkan Zeynel Çelik'in, İspanyol rakibiyle karşılaştığı yarı final maçında görev alan Dojcinovic, taraflı bir tutum sergiledi ve sporcumuz 6-1'lik mağlubiyetle repesaj müsabakasına kaldı. 
Dünya Şampiyonu karatecimiz Yıldız Aras'ın finalde İspanyol Gomez ile yaptığı maçı da yöneten Sırp hakem, uzatmaya giden müsabakada milli sporcumuzun rakibine haksız bir puan verdi. 10 Avrupa Şampiyonluğu bulunan tek Türk sporcusu olan Aras, gümüş madalya ile yetinirken, karşılaşma sonrasında rakibi centilmence bir açıklama yaptı. Gomez, "Bu sporda hakemin rolü büyük. Açıkçası altın madalya Yıldız'ın hakkıydı" dedi. 
Milli Takım Antrenörü Esat Delihasan, Dojcinovic'in birkaç sene önce kendilerinden rüşvet istediğini belirterek, "Şimdi onun acısını çıkarıyor" ifadesini kullandı. Gençlik ve Spor Genel Müdür Vekili Mehmet Atalay ise aynı hakemin yıllar önce de Türk sporcuların aleyhinde kararlar verdiğini söyleyerek, "Dragan, İstanbul Belediyesi'nde görev aldığım zamanlarda Zeynel'in Avrupa finalinde maçını yönetti. O zaman verdiği haksız kararlardan yüzüne tükürmüştüm" diye konuştu. 

Tam kadro 

305 sporcuyla oyunlara katılan Türk kafilesi, Almeria'daki Akdeniz Stadı'nda gerçekleştirilen açılış töreninde tam kadro yer aldı. Törende Türk Bayrağı'nı karatecimiz Haldun Alagaş taşırken, Gençlik ve Spor Genel Müdür Vekili Mehmet Atalay da, yürüyüşe katıldı. 


Tarihi gösteri 


Almeria'nın tarihsel gelişiminin anlatıldığı gösterilerin de sergilendiği açılış töreninde, 2 bin kişi görev aldı. La Fuda del Bous adlı dans grubu gösterileriyle izleyenleri büyüledi. 

İlginç şovlar 

20 bin kişilik Almeria Akdeniz Stadı'nı dolduran seyirciler, bin kişilik La Fuda del Bous grubunun, ilginç şovlarıyla eğlenceli dakikalar geçirdi. Öte yandan, 10-12 yaş arasındaki yüzlerce minik sporcu da, törende küçük bir gösteri sundu. 

Müthiş açılış 

21 ülkeden getirilen Akdeniz suları, sembolik bir havuza döküldü. Havai fişek ve ışık gösterileri de açılışa ayrı bir renk kattı. 

Aklı fikri Kırkpınar'da 

Aydın Polatçı, koleksiyonuna bir madalya daha eklemek için İspanya'ya geldiğini belirtti, "Aklım fikrim Edirne'de" dedi 


Akdeniz Oyunları'ndaki altın madalya umutlarımızdan Olimpiyat 3.'sü Aydın Polatçı, aklının ve gönlünün Kırkpınar'da olduğunu söyledi. 
İspanya'daki oyunlara önem vermediğini ifade eden Polatçı, "Buraya madalya koleksiyonumdaki tek eksiği tamamlamak için geldim" dedi. Avrupa Şampiyonluğu, gençler Dünya Şampiyonluğu ile büyüklerde Dünya ve Olimpiyat üçüncülüğünün yanına Akdeniz Oyunları madalyasını eklemek istediğini belirten milli güreşçi, "Kırkpınar benim için çok özel. Akdeniz Oyunları ile çakışması beni üzdü. Çünkü şu anda Edirne'de çayıra çıkmayı da çok istiyordum. Fakat bir daha Akdeniz Oyunları'na katılma şansım olmayabilir. Bu nedenle Almeria'ya geldim. Burası aynı zamanda Avrupa ve Dünya Şampiyonaları için iyi bir hazırlık olacak. Kilomun favorisi tabi ki benim" açıklamasını yaptı. 

Günün programı 

BASKETBOL 
Erkekler 
13.20 Türkiye - Bosna Hersek 
HENTBOL 
Bayanlar 
13.30 Türkiye - Bosna Hersek 
Erkekler 
16.45 Türkiye - S.Karadağ 
ESKRİM 
11.00 Flöre elemeleri 
20.00 Flöre finaller 
HALTER 
Bayanlar 
19.00 Nurcan Taylan 53 Kg 
Erkekler 
21.00 Sedat Artuç 62Kg 
ATICILIK 
Bayanlar 
10.00 Saliha Kurteş 10 m havalı tüfek 
Erkekler 
10.00 Oğuzhan Tüzün Trap 
GÜREŞ 
Grekoromen 
11.00 Erkan Dündar 55 Kg 
11.00 Selçuk Çebi 66 Kg 
11.00 Serkan Özden 84 Kg 
11.00 Yekta Yılmaz Gül 120 Kg 
YELKEN 
13.00 Hakan Karakaplan - Efe Karakaplan 
Levent Peynirci - Okan Akdağ 470 
13.00 Koray Ezer Mistral 
13.00 Kemal Muslubaş - Güray Zünbül 
Laser Standart 
13.00 Ayda Ünver Laser Radyal 
KARATE 
Erkekler 
10.00 Haldun Alagaş -70 Kg 
12.30 İsmail Hakkı Şen -75 Kg 
18.15 Yusuf Başer Açık 
Bayanlar 
11.15 Esra Sertdemir -60 Kg 
17.00 Yıldız Aras Açık 

Podyumun beyi 

Akdeniz Oyunları'nda ilk altın madalyamız halterde Gülbeyi Akti'den geldi. Koparmada 113 kiloyla birincilik kürsüsüne çıkan milli sporcumuz, silkmede taktik hatasından zirveyi kaçırdı 

Murat AĞCA - Almeria 

Almeria'da yapılan Akdeniz Oyunları'nda birincilik kürsüsüne çıkmayı başaran ilk sporcumuz Gülbeyi Akti oldu. Halter Milli Takımımız'ın favori isimlerinden olan 56 kilodaki Akti, koparmada 113 kilo kaldırarak altın madalyayı boynuna taktı. 
Silkmede taktik hatasının kurbanı olan milli haltercimiz, 141 kilo kaldırarak gümüş madalya ile yetinmek zorunda kaldı. Fransız Eric Bonner'in 144 kilo ile birinci olduğu müsabakalarda iki kez kilo değiştirdiği için son denemesinde rakibinin üstünde kilo kaldırma hakkını kaybeden sporcumuz, Bonner'in 3 kilo gerisinde kaldı. 

Madalyalar Halil'e 
Aldığı madalyaları geçtiğimiz hafta dopingli çıktığı tespit edilen Halil Mutlu'ya armağan ettiğini belirten genç halterci, "Taktik hatası yüzünden ikinci altın madalyayı kaçırdım" ifadesini kullandı. 
Antonio Rivero Gençlik ve Spor Salonu'nda gerçekleştirilen müsabakaların ilk gününde bayanlarda podyuma çıkan Sibel Özkan ise, koparmada 70 kilo ile dördüncü olurken, silkmede 90 kiloyu kaldırarak ikincilik kürsüsüne çıkmayı başardı. 

Karatede 5 madalya 

Almeria'da yapılan Akdeniz Oyunları'nın ikinci gününde Karate Milli Takımımız, bir gümüş, dört bronz madalya kazandı. Artı 65 kiloda tatamiye çıkan Yıldız Aras, ilk turda Hırvat rakibini 2-0, İtalyan'ı uzatmada, yarı finalde de Sırp'ı 5-1 yenerek, ilk ikiye kaldı. Finalde ev sahibi ülkenin sporcusu Gomez'le karşılaşan Aras, uzatmaya giden maçta rakibine yenilerek gümüş madalyada kaldı. Eksi 65'te yarışan Gülcihan Ustaoğlu, ilk maçında Sırp rakibini 4-2 yenerken, İspanyol'a 4-0 mağlup olarak repesaj maçına kaldı. Bu turda İtalyan Ninet'i 1-0'la geçen sporcumuz, üçüncü oldu. Erkekler eksi 80'de mücadele eden Zeynel Çelik ise Mısırlı'yı hakem kararı, Cezayirli rakibini de 1-0 yenmeyi başardı. Yarı finalde İspanyol'a 6-1'le boyun eğen Çelik, repesajda İtalyan'ı hakem kararıyla devirerek, üçüncülük kürsüsüne çıktı. Akşam seansında tatamiye çıkan iki sporcumuzdan erkekler eksi 60 kiloda Şevket Baştürk ile bayanlar eksi 50'de Vildan Doğan bronz madalyanın sahibi oldu. 

Komşu'ya af yok 

Filenin Sultanları oyunlardaki ilk maçında Yunanistan'a şans tanımadı. Millilerimiz, baştan sona üstün götürdükleri karşılaşmayı 3-0 kazandı 


Erkek Voleybol Takımımız'ın ardından bayanlar da Almeria Akdeniz Oyunları'na süper bir başlangıç yaptı. İspanya'daki ilk maçında Yunanistan ile karşı karşıya gelen Ay - Yıldızlı ekibimiz, rakibini 3-0 mağlup etti. 
İlk setten itibaren Yunanistan'a karşı üstünlüğünü ortaya koyan Filenin Sultanlar'ı, ilk seti 25-20 önde bitirdi. İkinci ve üçüncü setleri 26-24, 25-17'lik sonuçlarla kazanan Sultanlar, ilk önemli sınavından galibiyetle ayrıldı. Bayan Milli Voleybol Takımımız, grubundaki ikinci karşılaşmasını yarın Arnavutluk ile oynayacak. 

Maçın karnesi 
HAKEMLER Marcello Cammera İtalya , Zoran Prodanoviç Hırvatistan 
TÜRKİYE Özlem 9 , Neslihan 9 , Natalia 7 , Aysun 8 , Bahar 8 , Seda 7 , Gülden 8 , Deniz 7 , Gözde 6 
YUNANİSTAN Charikleia 7 , Chatzinikolau 6 , Tzanakaki 6 , Fragkiadaki 6 , Koutouxidou 5 , Ntoumitreskou 6 , Vlachou 6 , Dirva 5 , Chatziefraimoglou 5 
SETLER 25-20, 26-24, 25-17 

MADALYA TABLOSU ÜLKE ALTIN GÜMÜŞ BRONZ TOPLAM İtalya 10 6 5 21 Fransa 9 8 10 27 İspanya 7 11 9 27 Slovenya 3 1 4 8 Tunus 2 - 3 5 Türkiye 1 3 4 8 Yunanistan 1 2 6 9 Hırvatistan 1 1 1 3 Cezayir 1 1 - 2 Mısır 1 - 3 4 Bosna Hersek 1 - - 1 Sırb.Karadağ - 3 - 3 San Marino - 1 - 1 Kıbrıs Rum Kesimi - - 1 1 

</TEXT>
</DOC>
