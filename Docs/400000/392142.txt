<DOC>
<DOCNO> 392142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/yazar/sazak.html </URL>
<DATE> 2005/11/04/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Elif'in bayramı 
</HEADLINE>
<TEXT>


Bugün bayram çocuklar... Barış Manço'nun şarkısıyla güne başlamak BEST FM'de Arzu'nun seçimi. İstanbul'un puslu havasında sevgi dolu bahar çiçekleriyle annelerine koşan çocukların melodisi arabanın içini dolduruyor. 
Cam açık, dışarıda yağmur atıştırıyor. 
Günlerdir bir başka şarkı sözü dilimde 
"Bu kent insana tuzak kuruyor " 
Boş caddelerde ilerliyorum, bayram ziyaretine çıkan bir aile telaşla pastaneye giriyor. Bayramlık giysileriyle çocuklar. 
Güler yüzlü, mutlular. 
Barış'tan sonra unutulan, artık daha az şarkı sözü yazılan, daha az televizyon programı çekilen çocuklar. 
Bir de savaşın çocukları var, bayram günleri lunapark keyfi çok görülenler. Onları gazete sayfalarında, televizyonların ana haber bültenlerinde 'şehit cenazeleri'nin üzerine kapanmış, çatışmada ölen bir babaya, ağabeye son kez sarılırken izliyoruz. 
Milliyet'in dünkü birinci sayfasında yer alan Elif'in fotoğrafı, PKK terörü nedeniyle bayramda yaşanan tarifsiz acıların görüntüsüydü. 
Bayram sabahı, gazete bayiinin önünde 'tatil günü' gazetelerini seçmeye çalışan kaç kişi, Güneydoğu'da sınır birliklerinde can verenlerin, gözü yaşlı evlatların, eşlerin, ana babaların trajedisinin farkındaydı. 
Şırnak Uludere'deki çatışmada babaya açılan son telefon. 
Cep telefonuna yansıyan silah sesleri. 
Oğuz'un, 'Şehit oluyorum, hakkını helal et' diyen sesi, İstanbul Levent Camii'ndeki törende ağabeyinin peşinden koşan Elif'in çığlığı, Parpaloğlu Ailesi'nin yaşadıkları sürece unutamayacağı 'bayram acısı.' 
BBG evlerinde canlı yayınlarda ağlamaktan gözü şişen çocukların pembe düşlerinden, gelecek beklentilerinden çok farklı yaşamlar. Gaziantep'te jandarma er Ümit Özcan için düzenlenen törende de, 'Artık başka anneler ağlamasın, bu son olsun' diyen ailelerin feryadı vardı. 
Geçen 15 yılda 30 bin insanımızın ölümü yetmedi. PKK yine aynı kanlı yola girdi. 
Şemdinli'de bomba yüklü aracın patlamasıyla binalar havaya uçtu, onlarca insan yaralandı. 
Barış için onca uğraştan sonra, Güneydoğu'nun yeniden şiddetin kucağına itilmesi ne bölge insanının yararınadır, ne de AB sürecinde demokratikleşme rüzg rını arkasına alarak partileşmekte olan DTH gibi Kürtleri temsil etme iddiasındaki hareketlerin. 
Artık kan dökülmesini istemeyen tüm siyasetlerin teröre açıkça karşı çıkması, lanetlemesi gerekiyor. Ki, başka Elif'ler ağlamasın. Onlar da şeker yiyebilsin. 
Radyoda Barış Manço'nun şarkısı çalıyor. Bugün bayram çocuklar. 



</TEXT>
</DOC>
