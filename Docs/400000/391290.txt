<DOC>
<DOCNO> 391290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/spor/axspo01.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Her şey Kartal için 
</HEADLINE>
<TEXT>


Beşiktaş 2. Başkanı Murat Aksu rica etti, muhalefet lideri Affan Keçeci, Le Guen konusunda önayak oldu. Başkan Yıldırım Demirören ile ünlü çalıştırıcı, Fransa'da biraraya geldi, sonuç çıkmayınca Tigana hoca oldu 

ÖZEL HABER BİLAL MEŞE 


Beşiktaş Tigana'yı göreve getirerek, teknik direktör sorununa son verdi. Ancak, siyah - beyazlıların gönlünden geçen aslan, Le Guen'di. Muhalefet liderleri arasında yer alan Affan Keçeci'nin, Oympique Lyon'da büyük başarılara imza atan Fransız çalıştırıcının gelmesi için yoğun çaba sarfettiği, ancak başarılı olmadığı ortaya çıktı. 
Olağanüstü kongre öncesinde Teknik Direktör Le Guen ile prensip anlaşmasına varan Keçeci'nin, seçime gelirken Demirören'e, "Kim kazanırsa kazansın, Le Guen işbaşı yapmalı" sözü, aradan yıllar geçse de gerçek olacaktı. 
Başkan Yıldırım Demirören'in Belçika'daki teknik direktör arayışlarında sıkıntıya düşmesi üzerine devreye 2. Başkan Murat Aksu girdi. Geçtiğimiz hafta başında Şişli Camii'nde eski futbolcu Ahmet Özacar'ın cenaze töreninde Affan Keçeci'yi bir kenara çeken Aksu, "Le Guen'i almak istiyoruz. Görüşme zemini konusunda yardımına ihtiyacımız var" şeklindeki isteğine, Keçeci, "Ne demek yardım, seve seve yaparım. Söz konusu olan Beşiktaş. Böylesi günlerde muhalefet olmaz. Yeter ki gelsin" yanıtını verdi. 

Yemekte görüşme 
Aksu'nun bu isteğine olumlu yanıt veren Keçeci, büyük bir gizlilik içinde Le Guen'in Türk menajerlerinden Mithat Halis'i arayarak, Başkan Yıldırım Demirören ile Fransız hocayı buluşturmasını istedi. Halis, yoğun işlerini yarıda keserek, Keçeci'nin bu isteğini yerine getirdi ve büyük uğraşlardan sonra Paris'te Demirören - Le Guen zirvesini gerçekleştirdi. 
Geçtiğimiz cuma akşamı Paris'te bir restoranda Genel Sekreter Kenan Öner ile birlikte Le Guen ile gizlice görüşen Başkan Yıldırım Demirören, "Sizi takımın başında görmek istiyoruz. Bu konuda da fazla zamanımız yok" diye konuştu. Parasal konulara girilmeyen ve oldukça samimi bir ortamda gerçekleşen toplantıda Le Guen'in, "Teklifinize teşekkür ederim. Ancak ailemle görüşmem gerekir" diyerek düşünmek için zaman istediği, Başkan Demirören'in ise, "Bizim de fazla zamanımız yok" sözleriyle görüşmeyi tamamladığı ifade edildi. 
Demirören, bu konuşmanın ardından Tigana'da karar kıldı, bu gelişmelerden söz etmemesi konusunda da menajer Mithat Halis'i sıkı sıkıya uyardı. 
Yaklaşık iki saat süren pazarlıklar sırasında Fransız hocanın, kendisini Beşiktaş'a getirmek isteyen Affan Keçeci'yi sorduğu, Demirören'in ise, "Sizinle görüşme olayımızda kendisinin de büyük desteğini gördük" dediği vurgulandı. 
Murat Aksu da, Ankaragücü maçı öncesinde, Le Guen konusunda kendilerine destek veren Affan Keçeci'nin yanına gelerek, "Teşekkür ağabey" dediği öğrenildi. 

Beşiktaş çok koşacak 

Kartal'a 1.5 yıllık imza atan Tigana, kondisyoner olarak ünlü atlet Troubal'ı yanında getirdi 

CENGİZ MALGIR 

Kartal'ın yeni Teknik Direktörü Jean Tigana dün yardımcılarıyla birlikte sağlık kontrolünden geçti, öğleden sonra da 1.5 yıllık sözleşmeye imza attı. Ümraniye Nevzat Demir Tesisleri'nde, Başkan Yıldırım Demirören'in de katıldığı törende siyah - beyazlı renklere bağlanan Tigana, özellikle tesislerden çok etkilendiğini söyledi. 
Fransız çalıştırıcı, tesislerden çok etkilendiğini belirterek, "Benim için sürpriz oldu. İlk işimiz sakat oyuncularımızı geri kazanmak olacak. Zira önümüzde zorlu Sevilla maçı var" dedi. 
İki yardımcısına da değinen Tigana, şöyle konuştu "Buraya tek başıma gelmedim. Jean Charles Troubal yüksek düzeyde eski atlettir. 100 metrede 4 kez dünya şampiyonu olmuştur. Marsilya'da da kondisyoner olarak çalışmıştır. Guy Stephan ise diğer yardımcım. 1993'te Lyon'da başladık. Sonra Fransa A Milli Takımı'nın yardımcı hocalığını yaptı. Bordeaux ve Lyon gibi takımlarda çalıştı. Son olarak da Senegal'in milli takım seçici kurulundaydı." Beşiktaş'ın yeni teknik patronu, bugün 11.00'de ilk antrenmanına çıkacak. 

SERGEN Bir var, bir yok 

Ankaragücü maçını henüz 5. dakikada terk eden Sergen Yalçın'ın, dün çekilen MR'ında, sağ arka adalesinde yırtık olduğu belirlendi. Siyah - beyazlı futbolcunun üç hafta süreyle sahalardan uzak kalacağı vurgulandı. Frikik golünden sonra tribünlere ve yedek kulübeye giderken yarı yolda kalan tecrübeli yıldız, "Bu kadar kısmetsizlik olmaz ki Golün sevincini bile yaşayamadım. Ne yapalım, kısmet böyle imiş. Üç hafta oynamayacağım. Sevilla maçında arkadaşlarımı yalnız bıraktığıma mı yanayım, sakatlığıma mı Ama araya milli maç giriyor. Bunu çok iyi değerlendirip, tedavimi yaptıracağım, Gaziantep maçında da yerimi alacağım" dedi. Beşiktaş'ta, Sergen'in yanısıra Tayfur ve Gökhan Zan da Sevilla maçında oynamayacak. 

Mehmet Ekşi idari menajer 

Beşiktaş Yönetim Kurulu, Rıza Çalımbay'ın ayrılması sonrasında takımın başına geçen Mehmet Ekşi'nin, idari menajer olarak görev yapmasını kararlaştırdı. Tigana'nın yardımcılarının belirlenmesi amacıyla yapılan toplantıdan Ekşi'nin menajerliğinin yanında, Zeki Önatlı ve Ulvi Güveneroğlu'nun da A takımda antrenörlük yapmalarına karar verildi. 

Sevilla seferi bugün başlıyor 

Beşiktaş, ara vermeden UEFA Kupası hazırlıklarına başladı. Sevilla ile perşembe günü deplasmanda karşılaşacak olan siyah - beyazlıların dün sabahki antrenmanını, yine Mehmet Ekşi yönetti. Sağanak yağış altında yapılan antrenmana, sakatlıkları bulunan Mustafa Doğan, Adem Dursun, Sergen, Tayfur, Gökhan, İbrahim Toraman, Kleberson ve midesinde rahatsızlığı bulunan Pancu katılmadı. 
İstanbul'daki son çalışmasını bu sabah Ümraniye'de yapacak olan siyah - beyazlı ekip, öğleden sonra özel uçakla İspanya'ya gidecek ve Sevilla'da kampa girecek. 

Hakem Verbist 

UEFA Kupası H Grubu'nda Sevilla - Beşiktaş maçının hakemi belli oldu. Ramon Sanchez Pizjuan Stadı'nda TSİ 22.30'da başlayacak maçı, Belçika Futbol Federasyonu'ndan Johan Verbist yönetecek. Verbist'in yardımcılığını, Danny Huens ve Claude Gregoire yapacak. Maçın 4. hakemi olarak ise Philippe Flament görevlendirildi. Verbist, Gençlerbirliği'nin 3-0'lık Sporting Lizbon zaferinde de düdük çalmıştı. 


</TEXT>
</DOC>
