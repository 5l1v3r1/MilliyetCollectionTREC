<DOC>
<DOCNO> 386721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonspo18.html </URL>
<DATE> 2005/10/14/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Trabzonspor, Samsunspor maçı öncesi sıkıntılı... 
</HEADLINE>
<TEXT>

     Turkcell Süper Ligi'nde son 3 haftayı yenilgiyle kapatan ve hafta sonunda deplasmanda Samsunspor ile karşılaşacak olan Trabzonspor'da, 4 önemli oyuncusu takımdaki yerini alamayacak. 
     PFDK tarafından 10 ay ceza alan Gökdeniz'den yararlanamayan bordo-mavili takımda, sakatlıkları bulunan Fatih Tekke, Fabiano Eller ve Szmykowiak takımdaki yerlerini alamayacaklar. 
     Kulüp Sağlık Kurulu Başkanı Ahmet Çubukçu İtalya'dan dönen takım kaptanı Fatih Tekke'ye gelecek hafta boyunca güçlendirme programı yapacaklarını ve buna göre Kayseri Erciyesspor maçında forma giyip giymeyeceğinin belli olacağını söyledi. 
     Çubukçu, Fatih ve Szmykowiak'ın yanı sıra Fabiano Eller'in de Samsunspor maçında oynamayacağını ve bu maçtan sonra forma giymeye başlayacağını kaydetti. 
     
     FORVETE JUN 
     Samsunspor maçında Fatih Tekke'nin sakatlığı nedeniyle Tomas Jun'un görev alması bekleniyor. 
     Çek Milli Takımı'nda bir gol kaydeden ve bugün Trabzon'a gelen Jun'un Mehmet Yılmaz ile birlikte büyük olasılıkla görev alacağı kaydedildi. 
     Halilhodziç, savunmadaki Fabiano Eller'in boşluğunu ise Erdinç veya Özgür ile dolduracak. 
     
     HALİLHODZİÇ'İN TRANSFER İSTEĞİ 
     Dünkü basın toplantısında transfer yapılacağını açıklayan Halilhodziç'in ara transferde bordo-mavili kulübün yönetiminden 3 oyuncu talep ettiği öğrenildi. 
     Halilhodziç'in yaşanan sakatlıklar nedeniyle daha geniş bir kadroya sahip olunması amacıyla transfer talebinde bulunduğu bildirildi. 
     
</TEXT>
</DOC>
