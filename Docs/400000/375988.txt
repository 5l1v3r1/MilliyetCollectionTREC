<DOC>
<DOCNO> 375988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/yazar/sazak.html </URL>
<DATE> 2005/09/06/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Gemlik yürüyüşü 
</HEADLINE>
<TEXT>


Öcalan'ın cezaevi koşullarının düzeltilmesi adına yapılan 'Gemlik Yürüyüşü' zamansızlığı bir yana İstanbul ve Bozüyük'te yol açtığı provokatif olaylar nedeniyle 'Filistin benzetmesi' uyarılarına haklılık kazandıran niteliktedir. 
AB ile müzakerelere başlamanın eşiğindeki Türkiye'yi 3 Ekim öncesi şiddetin tırmandığı, etnik milliyetçilik temelinde Doğu-Batı arasında 'bölünmüşlük' ve 'düşmanlık' duygularının kışkırtıldığı ve onca emekle inşa edilen demokratik ortam yerine 'kaos'a itme çabaları ülkenin geleceğine zarar veriyor. Ve ne yazık ki bu oyunda "Kürtler kullanılıyor " 
Önceki akşam Kürt kökenli bir politikacı telefonla arayarak, Gemlik dönüşü Bozüyük'te ateşe verilen yolda önü kesilen, camları taşla kırılan otobüsteki kişilerin 'linç edilmesi'nden duyduğu kaygıyı anlattı. 1990'larda PKK terörü nedeniyle Güneydoğu'da 'savaş hali' yaşandığı koşullarda bile gözlenmeyen bir toplum psikolojisi oluşuyor. 
Anadolu sanki 'düğmeye basılmışçasına' etnik ayrımcılığa uğruyor. 
Trabzon'da, Batman'da, İzmir Seferihisar'da ve son olarak Bozüyük'te toplumdaki 'bölünmüşlüğü' gösteren olaylar yaşanıyor. 1980 askeri darbesi öncesinde Çorum ve Kahramanmaraş olaylarında 'Alevi-Sünni' ayrımcılığı yüzlerce can almıştı. 
Güneydoğu'da 1984'te PKK'nın başlattığı 'silahlı mücadele' Türkiye'de 30 bin insanın ölümüne yol açtı. Siyasi açıdan tarihteki 'Kürt isyanları'nın sonuncusu olan PKK savaşının bitiminde hareketin Şam'daki lideri Abdullah Öcalan teslim alınarak İmralı'ya kapatıldı. 1999'dan bu yana Güneydoğu'da silahlar susmuştu. 
PKK eylemleri yaz başında tekrar başlayınca aydınlar devreye girdi. Başbakan Erdoğan Diyarbakır'a giderek 'Kürt sorununa demokratik çözüm'den söz etti. Hükümetin askerci önermeler yerine 'sivil ve demokratik' bir duruş sergilemesi karşısında PKK Kongra-Gel bir ay süreyle 'eylemsizlik' kararı aldı. Ateşkes sürecinde DEHAP'ın 'Öcalan' diye yollara düşmesi ortamı germekten başka işe yaramıyor. Başbakan Erdoğan da bu şartlarda sözünün arkasında duramadı, MGK'da geri adım attı. Öyle gözüküyor ki, Kürt demokratik hareketi 'İmralı'yı aşamayacak ' 
APO posterleri açıldıkça, Anadolu'da tepki yükselecek. 1990'larda 'şehit cenazeleri' kaldırılırken bile acılar yüreklere gömülmüş, toplum bölünmemişti. Batman'daki olayların Filistin'deki 'intifada'yı çağrıştırması, Bozüyük'te Gemlik'ten dönen DEHAP'lıların saldırıya uğraması 'etnik milliyetçiliğin' yükselişine örnektir. 
Türkiye bugünkü görüntüyü hak etmiyor. Tuzağa düşmeyelim 



</TEXT>
</DOC>
