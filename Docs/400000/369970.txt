<DOC>
<DOCNO> 369970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonsiy11.html </URL>
<DATE> 2005/08/15/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Ege Ordu Komutanı Orgeneral Fethi Remzi Tuncel görevine başladı 
</HEADLINE>
<TEXT>

     Turaç TOP İZMİR, DHA 

GENELKURMAY İkinci Başkanlığı'na atanan Orgeneral Işık Koşaner, Ege Ordu Komutanlığı görevini Orgeneral Fethi Remzi Tuncel'e askeri törenle devretti. Törene katılan Kara Kuvvetleri Komutanı Orgeneral Yaşar Büyükanıt, gazetecilerin, ABD'nin, nükleer silahlanmayı artıran İran'a olası müdahalesinde Türkiye'nin tavrıyla ilgili sorusuna, Tüm dünyada bir dönüşüm var. Önemli olan Türkiye'nin bu sürece nasıl katkıda bulunacağı ve nasıl yöneteceğidir. Geleceği tahmin etmenin en güzel yolu, onu yaratmaktır. Geleceği nasıl tahmin ediyorsanız, eğer onu şimdiden yaratabiliyorsanız başarılı olursunuz'' yanıtını verdi. 
     Ege Ordu Komutanlığı İlk Hedef Salonu'nda düzenlenen devir teslim törenine, Kara Kuvvetleri Komutanı Orgeneral Yaşar Büyükanıt, İzmir Valisi Oğuz Kağan Köksal, İzmir Büyükşehir Belediye Başkanı CHP'li Aziz Kocaoğlu, görevini devreden Orgeneral Işık Koşaner, Ege Ordu Komutanlığı'na atanan Orgeneral Fethi Remzi Tuncel, üst düzey rütbeli askerler ve eşleri katıldı. 
     Tören, saygı duruşu ve İstiklal Marşı'nın okunmasıyla başladı. Bir yıldır görev yaptığı Ege Ordusu Komutanlığı'ndan Genelkurmay İkinci Başkanlığı'na atanan Orgeneral Işık Koşaner, veda konuşmasında şöyle konuştu 
     Huzurlarınızda Ege Ordu Komutanlığı gibi kutsal bir emaneti, önceki görevlerim sırasında emrinde çalışmaktan daima gurur duyduğum ve kendilerinden çok şey öğrendiğim Orgeneral Fethi Remzi Tuncel'e teslim etmekten büyük bir onur ve gurur duyuyorum. Görev süremde, her bir yöresi değişik güzelliklere sahip yurdumuzun dört bir yanından gelen genç vatan evlatlarının birbirleriyle kaynaştırılması, karşılıklı sevgi, saygı ve hoşgörü ortamında, yurttaş, insan olma bilinci ve onuru geliştirilmiş bireyler olmaları ve eğitim seviyelerinin verilecek her türlü görevi başarıyla yapabilecekleri bir düzeye ulaştırılması ana hedefimiz olmuştur.'' Orgeneral Koşener, Tüm faaliyetlerimiz de ülkemizin geleceği adına cumhuriyeti koruma ve yüceltme bilincinden hareketle, Atatürk ilke ve devrimlerinden taviz vermeden, hiçbir özveriden kaçınılmamış, ulusal birliğimizin harcının daha da güçlendirilmesine önem verilmiştir. Bizlere her alanda desteğini esirgemeyen, daima güç veren, ilham kaynağımız ve dayanağımız olan çok değerli Ege bölgesi halkına ve İzmir'imizin güzel insanlarına şükran ve minnet duyuyorum'' dedi. 
     Görevi devralan ve Bekar Paşa’ olarak tanınan Orgeneral Fethi Remzi Tuncel ise, Ege Ordu Komutanlığı'na atanmanın heyecanı, gururu ve mutluluğu içerisinde, şahsıma tevdi edilen bu kutsal görevi teslim aldığım için mutlu ve gururluyum. Silah arkadaşlarımla birlikte üstlendiğimiz sorumluluğun bilincinde olarak, Ege Ordu Komutanlığı'nı teslim aldığımız yüksek seviyeden daha ileriye götürmek için feragatle çalışacağımızdan, birliklerimizin disiplin, eğitim ve harbe hazırlık seviyesini en etkin noktada tutacağımızdan, verilen görevleri en iyi şekilde yerine getireceğimizden hiç şüpheniz olmasın'' diye konuştu. 
     Konuşmaların ardından komutanlık forsu gönderden indirilen Orgeneral Işık Koşaner, ordu brövesini, Orgeneral Fethi Remzi Tuncel'in göğsüne taktı. Görevi devralan Orgeneral Tuncel de Orgeneral Koşaner'e komutanlık forsunu ve hizmet anısını hediye etti. Orgeneral Tuncel'in komutanlık forsu göndere çekilirken, törene katılan Kara Kuvvetleri Komutanı Orgeneral Yaşar Büyükanıt da Orgeneral Koşaner'e şilt verdi. 
     
     GELECEĞİ TAHMİN ETMENİN EN GÜZEL YOLU ONU YARATMAKTIR’ 

     Tören bitiminde Kara Kuvvetleri Komutanı Orgeneral Yaşar Büyükanıt, gazetecilerin, ABD'nin, nükleer silahlanmayı artıran İran'a olası müdahalesinde Türkiye'nin tavrıyla ilgili sorusuna, şu yanıtı verdi 
     Tüm dünyada bir dönüşümün var. Bu dönüşüme çeşitli isimler takılıyor. Büyük Ortadoğu Projesi diyorlar, şunu diyorlar, bunu diyorlar. Dünyada başta ortadoğu olmak üzere dönüşüm süreci yaşanıyor. Önemli olan Türkiye’nin bu sürece nasıl katkıda bulanacağı, nasıl yöneteceğidir. Geleceği yalnız başkaları değil, bizim de çizmemiz, görmemiz lazım. Peter Drucker'in bir sözü vardır, Geleceği tahmin etmenin en güzel yolu, onu yaratmaktır’ der. Geleceği nasıl tahmin ediyorsanız, eğer onu şimdiden yaratabiliyorsanız başarılı olursunuz'' dedi. 
     Tören, Genelkurmay İkinci Başkanlığı'na atanan Orgeneral Işık Koşaner'in tören mangası tarafından uğurlanmasıyla son buldu. 
     
</TEXT>
</DOC>
