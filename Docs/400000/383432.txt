<DOC>
<DOCNO> 383432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/ekonomi/eko01.html </URL>
<DATE> 2005/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
YTL'nin itibarı yükselebilir 
</HEADLINE>
<TEXT>


AB ile müzakereler bugün başlarsa YTL daha da değer kazanacak. Dolayısı ile YTL cinsi enstürümanlara yatırım yapmak k rlı olacak. Önümüzdeki süreçte döviz tevdiat hesaplarında çözülmenin hızlanması beklenebilir 

Finans atölyesi - SONGÜL HATISARU 

Türkiye, AB yolculuğunun son basamağını bugün çıkıyor. Dün akşam saatleri itibariyle Müzakere Çerçeve Belgesi üzerinde henüz uzlaşma sağlanamamıştı. 
Biz müzakerelerin tam üyelik hedefiyle başlayacağı varsayımıyla Türkiye'nin içine girmesi muhtemel yeni trendi analiz etmek istiyoruz. 
Bugün aşağı yukarı iki yıldır fiyatlandığı şekilde AB ile tam üyelik hedefiyle müzakerelere başlarsa Türkiye'nin önündeki en uzun vadeli çıpa olan AB dönüşüm sürecine adım atılmış olacak. Bu süreç içerisinde aşağıdaki gelişmelerin olması muhtemel. Bu öngörüleri Mayıs 2004'te AB'ye son genişleme dalgasında katılan 10 devletin yaşadığı süreci göz ününde bulundurarak hazırladık. 
1 Dezenflasyon sürecinin devamı 
2 Reel faizlerde düşüş 
3 Faiz farklarının daralması 
4 Ekonomik büyümenin hızlanması 
5 Ortalama borçlanma vadesinin uzaması 
6 Buna bağlı olarak borç dinamiklerinin iyileşmesi 
7 Kredi notunun yatırım yapılabilir kategoriye yükselmesi 
8 Yurtdışı finansman imk nının ve kalitesinin artması 
9 Bütçe dinamiklerinin iyileşmesi 
10 Yerel para biriminin reel olarak değer kazanmaya devam etmesi 

Faiz yüzde 5-6'lara düşebilecek 
AB ile müzakere sürecine giren ülkelerdeki gelişim izlendiğinde faizlerin 5-6 puanlara kadar gerilediği görülüyor. Biz de yüzde 40'lı seviyelerden 16'lara geriledi. 
Müzakereler başlarsa faizde bundan sonraki dönem içinde büyük bir getiri söz konusu olacak. Özellikle yüzde 15'ler civarında alınan tahvillerin AB süreci kesintisiz şekilde devam eder ise İki yıllık bir süreç içerisinde faizin yüzde 10'ların altına düşme ihtimali olduğundan yatırımcısına yüksek bir getiri sunma potansiyeli bulunuyor. Borsada da hik yesi olan sektörlere yatırım yapılabilir. Bu sektörler arasında ön plana çıkanlar ise inşaat, turizm, bankacılık ve medya olarak görünüyor. 

Döviz tevdiat hesapları 
AB ile müzakerelere başlayan diğer ülke deneyimleri göz önünde bulundurulduğunda AB ve IMF çıpası sayesinde ortaya çıkan tabloda yüksek cari açıklara rağmen ilerleyen dönemde de YTL'nin cazip olmaya devam etmesi beklenebilir. Dolayısıyla Merkez Bankası'nın son verilerine göre 60 milyar dolar civarında bulunan döviz tevdiat hesaplarındaki çözülmenin de rasyonel olarak hızlanması beklenmeli. Bunun yerine YTL cinsi enstrümanlara yatırım ön plana çıkacak. 
Müzakerelerin başlaması durumunda iki yıllık bir beklenti gerçekleşmiş olacağından birçok yorumcunun beklentisi borsada düşüş yaşanacağı şeklinde. Ancak biz müzakerelerin başlaması durumunda yıl sonuna kadar kademeli yükselişin sürmesini bekliyoruz. 

IMF iyimser olmak zorunda 
Eğer bugün Türkiye masadan kalkarsa piyasaların tepkisi çok sert olabilir. Her ne kadar IMF Direktörü Deppler müzakereler başlamaz ise piyasadaki tepkinin felaket boyutlarına varmayacağı söylese de bu açıklamayı son üç yılda da başarılara imza atmış ve IMF'e yeniden kredibilite kazandırmış Türkiye korkusuna bağlamak lazım. 
Müzakerelerin başlamadan bitmesi durumunda borsanın ilk günlerde hacimsiz şekilde çok sert düşüşler yaşayabileceğini ve işin bununla da sınırlı kalmayıp sonraki 2 - 3 aylık dönemde özellikle yabancı yatırımcılar tarafından her türlü yükselişin satış fırsatı olarak görüldüğü bir dönemi yaşayacağımızı düşünüyoruz. Bu dönemde bono faizleri en az 4-5 puan yükselirken, YTL'nin dolar karşısında değer kaybederek 1.5 milyonu bulmasını bekliyoruz. 


</TEXT>
</DOC>
