<DOC>
<DOCNO> 395169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonspo06.html </URL>
<DATE> 2005/11/15/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Ribery pazarlığında son teklif 3.5 milyon Euro 
</HEADLINE>
<TEXT>

     Ribery konusunda Marsilya avukatlarıyla yapılan görüşmelerden yine sonuç alınamadı. Fransızlar’ın son teklifi 3.5 milyon Euro 
     
     Geçen hafta görüşüldü 
     Sezon öncesi Marsilya ile Galatasaray’ın FIFA’lık olmasına neden olan Franck Ribery’yle ilgili pazarlıklar sürüyor. Daha önce çeşitli defalar biraraya gelen Fransızlar ile Cim Bom kanadı, tazminat miktarında anlaşamamış ve bu nedenle olay FIFA’ya taşınmıştı. Galatasaray’ın FIFA’daki şikayetini çekmesi için bir kez daha Sarı-Kırmızılılar’dan randevu alan Marsilya avukatlarının geçen hafta İstanbul’a geldiği ortaya çıktı. 
     
     Rakam Aslan’ı kesmedi 
     Fransızlar’ın, Galatasaray’ın FIFA’dan davasını geri çekmesi için 3.5 milyon Euro’ya kadar çıktığı ancak Cim Bom kanadının bu öneriye sıcak bakmadığı belirtildi. Ribery’yle yapılan sözleşmeye 10 milyon Euro’luk tazminat maddesi koyduran Sarı-Kırmızılı ekibin, 3.5 milyon Euro’nun üzerinde bir miktar talep ettiği kaydedildi. Tarafların geri adım atmaması nedeniyle görüşmenin olumsuz sonuçlandığı ifade edildi. 
     
</TEXT>
</DOC>
