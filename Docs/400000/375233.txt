<DOC>
<DOCNO> 375233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sonyas13.html </URL>
<DATE> 2005/09/02/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Sezen Aksu "Kardelenler" için Harbiye Açık Hava Tiyatrosu'nda söyledi... 
</HEADLINE>
<TEXT>

     Sanatçı Sezen Aksu, kız çocuklarına eğitimde fırsat eşitliği sağlanması amacıyla başlatılan "Kardelenler Projesi"ne destek amacıyla Harbiye Açıkhava Tiyatrosu’nda konser verdi. 
     Kadın ve Aileden Sorumlu Devlet Bakanlığı, Çağdaş Yaşamı Destekleme Derneği ve Turkcell’in ortaklaşa yürüttüğü "Kardelenler Projesi"ne destek veren Sezen Aksu, "Kızlarımızı okutalım, kızlarımız geleceğimizdir" çağrısını yapmak üzere başlattığı turnesine bu akşamki konserle devam etti. 
     Projenin amacının, ekonomik sorunlar nedeniyle eğitimini sürdüremeyen kız öğrencilere destek vermek olduğunu belirten sanatçı, "Kardelen" adını koyduğu albümünün tüm gelirinin bu projeye aktarılacağını anımsattı. 
     Sezen Aksu, müzikseverlerden, albüm satın alarak projeye katkı sağlamalarını istedi. 
     
</TEXT>
</DOC>
