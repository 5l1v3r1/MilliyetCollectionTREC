<DOC>
<DOCNO> 399572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sondun26.html </URL>
<DATE> 2005/12/01/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Avrupa Konseyi'nden AİHM ile ilgili Türkiye aleyhinde ara karar 
</HEADLINE>
<TEXT>

     Avrupa Konseyi Bakanlar Komitesi, ''Avrupa İnsan Hakları Mahkemesi'nin AİHM Hulki Güneş adlı vatandaşla ilgili verdiği kararın sorumluluklarını yerine getirmediği'' gerekçesiyle Türkiye aleyhine ara karar yayımladı. 
     Bakanlar Komitesi adına büyükelçiler seviyesinde toplanan Delegeler Komitesi, AİHM'nin kararı uyarınca, Türkiye'de ömür boyu hapis cezasına çarptırılan Hulki Güneş ile ilgili dava dosyasının tekrar açılmasını talep etti. 
     AİHM'nin kararını açıklamasından bu yana iki yılı aşkın bir süre geçtiği hatırlatılan ara kararda, Türkiye'nin maddi tazminat cezası ödemenin dışında hükmün diğer gereklerini yerine getirmemesinden ''üzüntü duyulduğu'' bildirildi. 
     AİHM, 19 Haziran 2003 tarihinde Güneş'in yaptığı başvuruyla ilgili kararında, ''askeri yargıç bulunduğu gerekçesiyle DGM'lerin adil ve bağımsız bir duruşma yapmadığını'' ileri sürmüş ve ''Türkiye'nin, Avrupa İnsan Hakları Sözleşmesi'nin AİHS adil yargılanma hakkıyla ilgili 6. maddesini ihlal ettiğine'' hükmetmişti. 
     ''Türkiye'nin, AİHS'nin kötü muamele ve işkencenin yasaklanmasıyla ilgili 3. maddesini de ihlal ettiği'' görüşüne varan AİHM, ''Güneş ile ilgili dava dosyasının tekrar açılmasını'' tavsiye etmişti. 
     Diyarbakır DGM, Güneş'i, terör örgütüyle ilgili bağlantılarından dolayı suçlu bularak mahkum etmişti. 
     
</TEXT>
</DOC>
