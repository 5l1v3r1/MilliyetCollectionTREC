<DOC>
<DOCNO> 371888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonsiy13.html </URL>
<DATE> 2005/08/22/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Memur-Hükümet görüşmesinde ikinci tur başladı 
</HEADLINE>
<TEXT>

     Memur sendikaları konfederasyonları ile Kamu İşveren Kurulu arasındaki toplu görüşmelerin ikinci turu başladı. 
     Başbakanlık Merkez Bina'da, Devlet Bakanı ve Başbakan Yardımcısı Mehmet Ali Şahin'in başkanlığındaki görüşmeye, Kamu İşveren Kurulu ile Türkiye Kamu-Sen Genel Başkanı Bircan Akyıldız, KESK Genel Başkanı İsmail Hakkı Tombul, Memur-Sen Genel Başkanı Ahmet Aksu ve yetkili sendikaların genel başkanları katılıyor. 
     Görüşmede, önceki toplantıda alınan karar doğrultusunda, geçen yıl mutabakata varılan 50 maddeye ilişkin gelinen noktanın değerlendirildiği komisyon raporu ele alınacak. 
     Mali ve sosyal haklarla ilgili önerilerin sunulduğu komisyonda, konfederasyonların taleplerini dinleyen Kamu İşveren Kurulu'nun, zam ve iyileştirme teklifleriyle gelmesi bekleniyor. 
     Görüşmede, her iki komisyonun sunacağı raporların değerlendirilmesinin ardından, özelleştirme ve özelleştirilen kuruluşlardaki kamu çalışanlarının sorunları, çalışma şartları ve çalışma yaşamında kadına yönelik ayrımcılığın giderilmesi ve sendikal hakların kullanımında yaşanan sorunlar gibi diğer maddelerin de görüşülebileceği ifade ediliyor. 
     
</TEXT>
</DOC>
