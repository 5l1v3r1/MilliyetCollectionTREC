<DOC>
<DOCNO> 379895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sondun26.html </URL>
<DATE> 2005/09/20/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
AB'nin Kıbrıs deklarasyonu onayda 
</HEADLINE>
<TEXT>

     AB Daimi Temsilciler Komitesi'nde COREPER , Türkiye'nin Kıbrıs konusundaki deklarasyonuna karşı yayımlanacak AB deklarasyonu taslak metninin, bugün AB Konseyi'nde onaylanarak resmen açıklanması bekleniyor. 
     AB üyesi ülkelerin daimi temsilcilerinden oluşan COREPER'in uzun süren tartışma ve pazarlıklar sonunda dün üzerinde uzlaşma sağladığı metin, Brüksel'de olağan toplantısını yapan AB Tarım ve Balıkçılık Konseyi'nde, bakanlar tarafından tartışmasız onaylanacak. 
     Onayı beklenen metinde, Türkiye'nin AB'ye katılım müzakereleri sürecinde ''Kıbrıs Cumhuriyeti''ni tanıması isteniyor ve Kıbrıs sorununun çözümü konusunda BM çatısına atıfta bulunuluyor. 
     Türkiye'nin liman ve havaalanlarının tüm AB üyelerine açmasının gerek ve önemine değinilen belgede, aksi takdirde müzakerelerin olumsuz etkileneceği mesajı veriliyor. 
     Belgede, Türkiye'nin Ankara Anlaşması Ek Protokolü'nü imzalarken ''Kıbrıs Cumhuriyeti'' ile ilgili bir deklarasyonda bulunma ihtiyacı hissetmesinin ''üzüntüyle'' karşılandığı ifade ediliyor ve bu deklarasyonun tek taraflı olduğu, protokolün bir parçasını oluşturmadığı, Türkiye'nin protokolden kaynaklanan yükümlülükleri üzerinde herhangi bir yasal etkisi bulunmadığı savunuluyor. 
     Ek Protokol'ün Türkiye tarafından tam olarak, ayrım yapılmaksızın uygulanmasını isteyen AB, protokolün pratik uygulamasını yakından izleyeceğini ve durumu 2006'da değerlendireceğini belirtiyor. 
     Türkiye'nin yükümlülüklerini yerine getirmemesi halinde, 3 Ekim'de resmen başlaması öngörülen tam üyelik müzakerelerinde başlıkların açılmayacağı mesajı verilen taslak belgede, 1 Mayıs 2004'ten itibaren AB üyesi olan ''Kıbrıs Cumhuriyeti''nin, uluslararası hukuk çerçevesinde devlet olarak tanındığı kaydediliyor. 
     Belgede, Türkiye'den, tüm AB üyesi ülkelerle arasındaki ilişkileri en kısa sürede ve hukuki olarak normalleştirmesi beklentisine yer veriliyor. 
     AB üyesi ülkelerin devlet ve hükümet başkanlarının geçen 17 Aralık'taki zirvede, Türkiye'nin belirli koşulları yerine getirmesi halinde müzakerelerin 3 Ekim'de başlamasını kararlaştırmıştı. Bu koşulları yerine getiren Ankara, bu çerçevede, gümrük birliğinin AB'ye yeni katılan 10 üyeye de uyarlanması için Ankara Anlaşması'nın Ek Protokolü'nü 29 Temmuz'da imzalamıştı. 
     Türkiye, ek bir deklarasyonla ''Kıbrıs Cumhuriyeti''ni tanımadığını belirtmişti. AB, Türkiye'nin bu deklarasyonuna karşı bir deklarasyon yayımlama kararı almıştı. 
     COREPER, yarın yapılacak haftalık olağan toplantısında, 3 Ekim'de başlaması öngörülen Türkiye'nin AB'ye katılım müzakerelerinin temelini oluşturacak Müzakere Çerçeve Belgesi'ni ele alacak. 
     AB'nin yürütme organı AB Komisyonu tarafından hazırlanarak onaya sunulan Müzakere Çerçeve Belgesi'nin, 3 Ekim'den önce, AB karar organı olan AB Konseyi tarafından onaylanması gerekiyor. 
     
</TEXT>
</DOC>
