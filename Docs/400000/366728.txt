<DOC>
<DOCNO> 366728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonsiy10.html </URL>
<DATE> 2005/08/03/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Tan ABD'deki görüşmede PKK'nın uzantılarının kapatılmasını isteyeceğiz 
</HEADLINE>
<TEXT>

     Dışişleri Bakanlığı Sözcüsü Namık Tan, Amerikalı ve Iraklı yetkililere, Türkiye’nin terör örgütü PKK’nın bir nevi uzantısı olarak gördüğü kuruluşların derhal kapatılması yönündeki çağrılarını yinelemeye devam edeceklerini söyledi. 
     Tan, haftalık basın toplantısında, "Terör örgütü PKK ile bağlantılı ’Demokratik Çözüm Partisi’nin Kerkük’te ofis açtığı" yönündeki haberlerin hatırlatılması üzerine, bu tür kuruluşları terör örgütü PKK’nın bir nevi uzantısı, paravan örgütler olarak gördüklerini, bu çerçevedeki girişimlerinin sadece son haberler üzerine değil, uzun süredir devam ettiğini belirtti. 
     Türkiye, Irak ve ABD arasında Washington’da yapılacak üçlü görüşmelerde de konunun ele alınacağını kaydeden Tan, "Bu kuruluşların terör örgütü PKK ile organik bağlarını somut biçimde ortaya koyan kanıtları ve belgeleri ileteceğiz. Bunların derhal kapatılması ve faaliyetlerinin engellenmesi çağrılarını yinelemeye devam edeceğiz" diye konuştu. 
     Tan, Türkiye’nin, terör örgütü PKK’nın Irak’ta hiçbir şekilde barındırılmaması ve bu konuda vakit geçirmeden adım atılmasına ilişkin görüşlerini, başbakan, dışişleri bakanı, genelkurmay başkanlığı ve diğer istihbarat birimleri olmak üzere, hemen hemen her seviyede, Amerikalı muhataplara ilettiğini de kaydetti. 
     Sözcü Tan, bu konunun en son Ankara’da temaslarda bulunan ABD’nin Avrupa ve Avrasya işlerinden sorumlu Dışişleri Bakanlığı Müsteşar Yardımcısı Matt Bryza ile etraflı biçimde görüşüldüğünü hatırlattı. 
     
     IRAK’LA İKİNCİ SINIR KAPISI 
     Irak ve Türkiye arasında ikinci sınır kapısı açılmasına ilişkin görüşmelerle ilgili soruları da yanıtlayan Tan, Irak’la bu konudaki görüşmelerde, sınır kapısının yeri ve güzergahı konusunda çeşitli görüşlerin dile getirildiğini, Türk yetkililerin de bunlara karşılık kendi görüşlerini aktardığını belirtti. 
     Iraklılarla ikinci sınır kapısına ilişkin görüşmelerin yapıcı bir anlayış çerçevesinde sürdürüleceğini kaydeden Tan, bu konuda teknik bilgiye sahip olmadığını, somut bir sonuca ulaşıldığı zaman açıklama yapabileceğini söyledi. 
     Sözcü Tan, Iraklı Kürt liderlerin, yeni Irak Anayasası’nın hazırlanmasında dikkate alınması amacıyla Irak Meclisi’ne sundukları yeni "Kürdistan" haritasına ilişkin bir soruyu da yanıtladı. 
     Bu konular da dahil olmak üzere Irak’ın gelecekteki anayasal yapısına dahil olan tüm konuların Anayasa Hazırlık Komitesi’nce tartışıldığını belirten Tan, "Irak’ta yeni anayasal düzenin nasıl olacağına Irak’ın bütün kesimlerinin ortak iradesiyle karar verileceğini" söyledi. 
     Dışişleri Bakanlığı Sözcüsü Namık Tan, Türkiye’nin de bu süreci yakından takip edeceğini kaydetti. 
     
</TEXT>
</DOC>
