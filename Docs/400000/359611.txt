<DOC>
<DOCNO> 359611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sondun17.html </URL>
<DATE> 2005/07/09/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Roth Türkiye'nin yüzüne kapıyı kapatmak isteyenler hata yapıyor 
</HEADLINE>
<TEXT>

     Alman Birlik 90 Yeşiller Partisi Eş Başkanı Claudia Roth, ''Avrupa kapısını Türkiye'nin yüzüne kapatmak isteyenlerin, tehlikeli ve stratejik bir hata yaptığını'' söyledi. 
     Roth, partisinin bugün Berlin'de başlayan iki günlük parti kurultayında yaptığı konuşmada, ''Merkel CDU Genel Başkanı gibi Türkiye'nin yüzüne kapıyı kapatmak isteyenler, tehlikeli stratejik hata yapıyor. Bu, Arap ülkelerine de dışlandıkları sinyalini veriyor'' dedi. 
     Avrupa'nın temelinin dine değil, demokrasiye, özgürlüğe ve ortak değerlere dayandığını ifade eden Roth, ''Bali ve İstanbul'daki saldırılardan sonra da güvenlik önlemleri aldık. Ancak bu arada özgürlüğü unutmadık. Özgürlüğümüzü ve demokrasiyi bu saldırılardan dolayı kısıtlarsak, teröre karşı kaybetmiş oluruz'' diye konuştu. 
     Roth, Londra'daki saldırılardan sonra dinler ve kültürler arası diyaloga her zamankinden daha fazla ihtiyaçları bulunduğunu belirterek, Hıristiyanların, Müslümanların ve Yahudilerin birbirlerine daha fazla yaklaşmaları ve birlik olmaları çağrısında bulundu. 
     Roth, partisinin uyum konusunda başarılarıyla ilgili olarak da, ''Ülkemizde bir Ayşe doğuyor, bir Kemal doğuyor. Bu çocuklar da Alman vatandaşı oluyor. Bunu Yeşiller sağladı. Biraz daha demokratik olmamızı sağladık'' dedi. 
     Hıristiyan Demokrat Birlik Partisi CDU Genel Başkanı Angela Merkel ile Hür Demokrat Parti FDP Genel Başkanı Guido Westerwelle'yi de Irak savaşını istedikleri gerekçesiyle eleştiren Roth, Merkel ile ABD Başkanı George Bush'u körü körüne savaşa gitmekle eleştirdi Almanya'nın sorumlu bir dış politikayı ise sadece Dışişleri Bakanı Joschka Fischer ile sürdürebileceğini vurguladı. 
     Roth ayrıca, aşırı sağcı deyimleriyle tepki çeken ''Çalışma ve Sosyal Adalet Seçim Alternatifi''nin WASG lideri, milletvekili adayı Oskar Lafontaine'yi de sert dille eleştirdi. 
     
</TEXT>
</DOC>
