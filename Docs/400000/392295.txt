<DOC>
<DOCNO> 392295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/siyaset/axsiy01.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Reformlar yavaşladı 
</HEADLINE>
<TEXT>


Raporda dini özgürlükler, ifade özgürlüğü, kadın hakları, sendikal ve kültürel haklar konusunda ilerleme sağlamanın gerekliliği vurgulandı 

GÜVEN ÖZALP Brüksel 


Türkiye'nin çoğu ülkenin "inanılmaz derecede hızlı" olarak nitelendirdiği reformları gerçekleştirdiği 2004 yılıyla, Brüksel'de "Ankara'nın rehavet yılı" olarak nitelenen 2005 yılı arasındaki farklılık İlerleme Raporu'nda da hissediliyor. Raporda yer alan ana unsurlar şu şekilde belirginleşiyor 
Değişim yavaşladı Türkiye'nin, Kopenhag siyasi kriterlerini yeterli düzeyde yerine getirmeyi sürdürdüğü ve ülkedeki siyasi geçişin sürdüğü vurgulanmakla birlikte "2005'te değişim hızı yavaşladı ve reformların uygulanması pürüzlü olmaya devam ediyor" mesajı veriliyor. İnsan hakları ihlallerinin azaldığı belirtilmekle birlikte yürürlükteki yasal düzenlemelerin uygulanması isteniyor. Türkiye'nin daha fazla siyasi reform yapma konusundaki taahhütlerinin somut başarıya dönüştürülmesi gereği de Komisyon'un telkinleri arasında yer alıyor.Asker - sivil ilişkileri Belgede askerler üzerinde sivillerin tam kontrolünün sağlanması için daha fazla çaba gerektiği vurgulanıyor. Komisyon, ordunun üst düzey kadrolarından yapılan açıklamaların savunma ve güvenlik konularıyla ilgili olması ve bunların hükümetin izniyle yapılması gerektiğini vurguluyor. Sayıştay'ın askeri harcamaları tam olarak denetleyememesi, TSK'ya geniş yetkiler veren iç tüzüğün değiştirilmemesi, TSK'nın önemli siyasi güce sahip olmaya devam etmesi Komisyon'un eleştirileri arasında yer alıyor. Eğitim-Sen'e ilişkin davanın Genelkurmay'ın baskısıyla açıldığı söylemi de ilginç bir detay olarak 2005 belgesinde yer alıyor.Dini özgürlükler Kaydedilen gelişme "son derece sınırlı" olarak tanımlanıyor. Azınlıkların sorunlarının devam ettiği, Heybeliada Ruhban Okulu, Vakıflar Yasası dikkat çekilen konular arasında. Azınlıkların mallarının satılması ya da bu mallara el konulması uygulaması eleştiriliyor.Doğu ve Güneydoğu Bölgede artan şiddet olaylarından PKK'yı sorumlu gösteren rapor, PKK'nın AB'nin terörist örgütleri listesinde olduğunu vurguluyor.İfade özgürlüğü TCK'nın bu alanda sınırlı ilerleme sağladığı vurgulanırken bundan sonraki gelişmelerin yargının ilgili maddeleri nasıl yorumlayacağına bağlı olduğu belirtiliyor. 301. ve 305. maddeler eleştirilirken Orhan Pamuk, Hrant Dink, Emin Karaca ve Ragıp Zarakolu için açılan davalara geniş yer veriliyor. 

Yargı bağımsızlığı 
Yargı Yargı sisteminin güçlendirildiği belirtiliyor. TCK'nın genel çizgileriyle modern Avrupa standartlarını yansıttığı vurgulanıyor. Atamalar konusunda yargı bağımsızlığının sağlanması gereği dile getiriliyor.Ekonomik ve sosyal haklar Kadın hakları konusunda ilerleme sağlanamaması,kız çocukların zorla evlendirilmesi, imam nik hları, çokeşlilik raporda yer alıyor.İşkence İşkence ve kötü muamele olayları rapor edilmesine karşın, bu tür olaylarda azalma gözlemlendiği belirtiliyor. Bu alanda uygulamanın bölgeden bölgeye farklılaştığı belirtiliyor.Dil eğitimi Kürtçenin kullanımına ve Kürt kültürüne yönelik artan bir anlayışı olumlu gören AB, Avrupa Konseyi tarafından gündeme getirilen "devlet okullarında Türkçe dışında ana dilde eğitim verilmesini engelleyen Anayasa'nın 42. maddesinin gözden geçirilmesi" talebini rapora yansıttı. Kürtçe isimlere uygulanan kısıtlamalar da raporda yer aldı. 

</TEXT>
</DOC>
