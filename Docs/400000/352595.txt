<DOC>
<DOCNO> 352595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonsiy13.html </URL>
<DATE> 2005/06/16/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Org.Başbuğ'dan AB Büyükelçilerine yanıt Neden söylendiğini anlamıyorum 
</HEADLINE>
<TEXT>

     Genelkurmay İkinci Başkanı Orgeneral İlker Başbuğ, Güneydoğu'daki Türk güvenlik güçlerinin sorumluluğunun, oradaki teröristlerle mücadele olduğunu belirterek, Türk güvenlik güçlerinin bu görevi bugün olduğu gibi yarın da sürdüreceğini bildirdi. 
     Orgeneral Başbuğ, ABD'nin Bağımsızlık Günü resepsiyonunda gazetecilerin, AB büyükelçilerinin Güneydoğu Anadolu'da sadece askeri tedbirlerle değil, sivil tedbirlerle de aktif olunması yönündeki ifadelerini hatırlatması üzerine, şunları kaydetti 
     ''Bölgedeki güvenlik güçlerinin sorumluluğu, oradaki teröristlerle mücadeledir. Bütün güvenlik güçleri, ki bu sadece TSK değil, ki jandarma ve polis de, orada üstüne düşeni dün nasıl yaptıysa bugün de yapıyor ve yarın da yapacak. Bunda hiçbir farklılık olamaz. Ama bu yeni bir şey değil, elbette terörle mücadelede, ekonomi gibi diğer alanlarda da tedbirler alınması gayet doğaldır. Ama bunlar zaten alınıyor, yeni bir şey değil. Bu söylenenler de yeni değil, neden söylendiğini de ben bilmiyorum, anlamıyorum.'' 
     
</TEXT>
</DOC>
