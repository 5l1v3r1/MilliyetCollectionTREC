<DOC>
<DOCNO> 364434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonspo13.html </URL>
<DATE> 2005/07/26/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Trabzonspor maçı için geri sayım başladı, Rum polisi alarmda 
</HEADLINE>
<TEXT>

     Türkiye ve Yunanistan'ın da gözünü çevirdiği tarihi Anorthosis- Trabzonspor maçı öncesi Kıbrıs Rum Kesimi'nde alarm var. Polis güvenlik önlemlerini en üst düzeye çıkarırken, Rum yönetimi KKTC'de görev yapan Türk gazetecilerin maç için Güney Kıbrıs'a geçişine izin vermiyor. 

Rum polisi, bu akşam saat 20.30'da, Lefkoşa'nın Rum kesimindeki GSP Stadyumu'nda oynanacak Anorthosis- Trabzonspor maçıyla ilgili geniş güvenlik önlemleri aldı. 
     Maçla ilgili haberlere sayfalarında bolca yer veren Rum basını, ''maçın Rum tarafı için milli bir konu olduğunu ve galip gelmeleri gerektiğini'' yazdı. 
     Stadyumun kapılarının saat 17.00'de açılacağını anımsatan Rum basını, maça çok büyük rağbet olduğunu ve stadyumun ağzına kadar dolmasının beklendiğini duyurdu. 
     GSP'nin içinde ve dışında çok yoğun güvenlik önlemleri alındığı ve bin civarında polisin görev yapacağı belirtildi. 19 bin Rum taraftarın sahada Anorthosis lehinde, 2-3 bin civarında Kıbrıslı Türkün ise Trabzonspor lehinde tezahürat yapması bekleniyor. 
     Rum basınına göre, Rum ve Kıbrıslı Türk taraftarlar stadyumda farklı yerlere oturtulacak. Kuzey tribünleri Kıbrıs Türklere, doğu ve güney tribünleri de Rumlara tahsis edilecek. 
     
     
     GAZETECİLERİN GEÇİŞİNE İZİN YOK 

     Kıbrıs Rum yönetimi, Şampiyonlar Ligi 2. ön eleme turunda bu akşam karşılaşacak Anorthosis-Trabzonspor maçını izlemek isteyen KKTC'de görev yapan Türk gazetecilerin Güney Kıbrıs'a geçişine izin vermiyor. 
     Lefkoşa'nın Rum kesimindeki GSP Stadyumu'nda oynanacak Anorthosis- Trabzonspor maçını görevli olarak izlemek için UEFA'dan akredite olan gazetecilerin KKTC'den geçişine izin vermeyen Rum polisi, Türk gazetecileri barikattan geri çevirdi. 
     Rum polisi, geçişine izin vermediği gazetecilere, yaklaşık 20 dakikalık mesafe için, ''Diğer Türk gazeteciler Larnaka'dan giriş yaptı. Maçı izlemek istiyorsanız siz de Larnaka'dan giriş yapınız'' yanıtını verdi. 
     Eşleri Kıbrıslı Türk olan Türk gazetecilerin geçişine izin veren Rum polisi, ''orijinal Kıbrıslı Türk olmalısınız'' ifadesini kullandı. 
     
     'ANA TÜRK, BABA TÜRK' 

     KKTC Dış Basın Birliği Başkanı Mesut Günsev, Türk gazetecilerin, Rum sınır kapısından, "ana Türk, baba Türk" denilerek geri çevrilmesinin ise "apayrı düşünülecek önemli bir mevzu" olduğunu vurguladı. 
     Günsev, şöyle konuştu 
     "KKTC'de 20 yıldır profesyonel gazetecilik yapıyorum. İlk defa böyle bir olayla karşılaştım. Daha önce, kapılar açılmadan önce bile, KKTC Enformasyon Dairesi'ne bildirdiğimiz isimler, Rum Enformasyon Dairesi'nce onaylandıktan sonra kontrollü de olsa, peşimizde adam da olsa, gözetleniyor da olsak bir şekilde geçiyorduk. Ama bu ilk defa başımıza geliyor." Mesut Günsev, "Bu konu, Rum tarafının bu şekildeki davranışı bizi hem bir meslektaş, hem de haber alma özgürlüğü açısından üzmüş ve düşündürmüştür. Kapıya kadar giden görevli arkadaşlarımızın, 'ana Türk, baba Türk' denilerek sokulmaması apayrı düşünülecek önemli bir mevzudur" diye konuştu. 
     
     TÜRK GAZETECİLER RUM YÖNETİMİNİ KINADI 

     KKTC’de görev yapan Türkiye Cumhuriyeti vatandaşı gazeteciler, maçı izlemek üzere Güney Kıbrıs’a geçişine izin vermeyen Rum yönetimini kınadı. 
     Gazeteciler, daha önce birçok organizasyonda geçişlerine izin veren Rum yönetiminin, bu kez siyasi davranarak izin vermediğini söylediler. 
     Rum yönetiminin tavrının, Kıbrıs Türklerine uygulanan ambargoların daha iyi anlaşılması bakımından dikkat çekici olduğuna işaret eden gazeteciler, Avrupa Birliği AB üyesi olan Rum tarafının tavrının AB değerleriyle uyuşmadığını vurguladılar. 
     
     KKTC'DEN 4 BİN TARAFTAR GİDİYOR 

     Trabzonspor kafile başkanı Bilgin Aygün, maçın yapılacağı Evaghoras Stadı’nın 23 bin 700 seyirci kapasiteli olduğunu ifade ederek "Karşılaşmayı 16 bin kişinin izlemesi bekleniyor. KKTC’den de 4 bin seyircinin geleceğini öğrendik" dedi. 
     Aygün, "Stada girişte herkes çok sıkı kontrolden geçirilecek. Stat kapıları saat 17.00’de açılacak" diye konuştu. 
     
     SİYASİ YANKILAR 

     Kıbrıs’ta bugün gelinen noktada, Rumlar’ın 1 Nisan’da yapılan Birleşmiş Milletler barış planı referandumunda hayır oyu kullanmasının ardından bir futbol karşılaşması, siyasi yönden olumlu bir katkı yapıp yapamayacağı konusunda farklı görüşler bulunuyor. 
     Bugünkü futbol maçı, Türkiye'nin 3 Ekim'de başlaması öngörülen Avrupa Birliği ile üyelik müzakereleri öncesinde, Kıbrıs'ın da dahil olduğu 10 yeni Avrupa Birliği üyesi ülkeyle Gümrük Birliği Anlaşması'nı teyit etmesi anlamına gelen Ek Protokol'ü imzalamasının beklendiği günlere rastladı. 
     Bu futbol karşılaşmasının yanısıra, yarının Kıbrıs için tarihi bir gün olması için bir gerekçe daha var. 
     Azerbaycan Havayolları'nın Kıbrıslı Türklerin Ercan Havaalanı'na deneme seferi amacıyla ilk uçuşunu yarın yapması bekleniyor. 
     Böylece, Kıbrıslı Türklere 1974 yılından bu yana uygulanan ulaşım ambargosu da, ilk kez delinmiş olacak. BBC Türkçe 
     
</TEXT>
</DOC>
