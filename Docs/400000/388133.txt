<DOC>
<DOCNO> 388133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/spor/axspo01.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Soruşturma açılıyor 
</HEADLINE>
<TEXT>


Şekip Mosturoğlu, Milliyet'te yer alan "Alman şikesinde Türk parmağı" haberini ihbar kabul ettiklerini açıkladı 


Futbol Federasyonu Başkanvekili Şekip Mosturoğlu, Almanya'da son 30 yılın en büyük bahis davası olarak anılan soruşturma kapsamında 10 Nisan 2004'te başkentte oynanan Ankaragücü - Galatasaray maçının da yer alması üzerine harekete geçtiklerini söyledi. Mosturoğlu, konunun incelenmesi için soruşturma başlatacaklarını ifade etti. 
Haberi ihbar kabul ettiklerini belirten Mosturoğlu, Alman Federasyonu ile temasa geçip, mahkeme kayıtlarındaki iddiaları değerlendirebileceklerini belirtti. Başkanvekili, "Tutanaklara girmiş bir olaya duyarsız davranamayız. Hırvat mafyasının iddia ettiği gibi Ankaragücü'nden olaya karıştığı söylenen iki futbolcunun araştırmasını yapacağız" dedi. 

Bölünmez çıkarması 

Futbol Federasyonu ve MHK, Mardinspor Başkanı ve bağımsız milletvekili Süleyman Bölünmez'i TBMM Başkanı Bülent Arınç ve Başbakan Yardımcısı Mehmet Ali Şahin'e şikayet etti. Şekip Mosturoğlu ve MHK Başkanı Ufuk Özerten, Mardin-Antalyaspor maçının hakemi Kamil Biricik'e fiili ve sözlü saldırıda bulunan ve temsilci raporunda Türk bayrağına da küfür ettiği iddia edilen Bölünmez için girişimde bulunulmasını talep etti. Hakem Biricik'in FFHGD'nin vereceği avukat aracılığıyla maddi ve manevi tazminat ile ceza davası açacağı bildirildi. Bölünmez ise dün bayrağa saygısızlık yapmadığını açıkladı. 


</TEXT>
</DOC>
