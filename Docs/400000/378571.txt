<DOC>
<DOCNO> 378571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/yazar/tamer.html </URL>
<DATE> 2005/09/15/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
İstanbullular sanattan yorgun düşecek 
</HEADLINE>
<TEXT>


Dünyanın en muhteşem kenti İstanbul'da bu yıl sanat sezonu, kentin şanına yakışır şekilde görkemli bir açılış yapıyor. 
Bendeniz sergi sezonunu sanat değil geçen hafta kafama yumurta yiyerek açma şansını , trafikte 1.5 saat mahsur kalmam sayesinde yitirdim. 6 - 7 Eylül sergisine ulaştığımda, ülkücülerin yerlere indiremediği fotoğraflar, kesif çiğ yumurta kokusu eşliğinde yakın tarihimizin utanç verici gerçekleri olarak yüzüme çarptı. Beyoğlu Elhamra Pasajı Tarih Vakfı 

Genç tasarımcılar 
Sanat sezonunu ise hafta başında Karaköy'deki Sabancı Üniversitesi Kasa Galeri'de Füsun Eczacıbaşı'nın sponsorluğunda 2 genç Fransız tasarımcının yaratıcılıklarını izleyerek açtım. Genç tasarımcıların sıradan nesnelerle ürettikleri şaşırtıcı tasarımları izlerken, sanatın ve yaratıcılığın gündelik hayatımızı ne denli zenginleştirebileceğini, sizlere de mutlaka hatırlatmam gerek diye düşündüm. Biliyorsunuz Türkiye'de ilk kez bir tasarım haftası düzenleniyor. Zaten Kasa Galeri'deki sergi de bu kapsamda. Tasarım haftasının ana mek nı eski Galata Köprüsü'nde, 20 eylüle kadar 70 etkinlik var. Tavsiye ederim. 

İstanbul ve İstanbul 
Yapı Kredi'nin 61. yıldönümü nedeniyle Dolmabahçe Sarayı'nda açılan Hoca Ali Rıza sergisi, bizleri 100 yıl öncesinin İstanbul'una götürüyor. Sadece sezon açılışının değil, belki de tüm sezonun en flaş olayı, yarın açılışı yapılacak olan 9. Uluslararası İstanbul Bienali. Teması İstanbul olan bienalde yerli - yabancı sanatçıların İstanbul'la ilgili yapıtları üzerinden hayal kurabileceğiz. 
İstanbul Kültür ve Sanat Vakfı İKVS Genel Müdürü Görgün Taner'e sordum. Yurtdışından 3 binin üzerinde sanat dünyası insanı bienale akredite olmuş. AKP iktidarında yapılan 2 yıl önceki ilk bienalde yabancıların ilgi patlamasına tanık olmuştuk. Bu kez ilgi daha da yoğun. Taner'e göre "Artık Venedik Bienali'nden sonra 2. önemli bienal olarak kabul edilen İstanbul, 2 yıl sonra yapılacak 10. Bienal için de hazırlık yapıyor." 
Bu bienalde mek nlar değişmiş. Aya İrini, Darphane - i Amire ve Yerebatan Sarnıcı yok. Taner, "Bu kez sanatsever İstanbulluları Pera'da yürüyüşe çağırıyoruz," diyor. Öğrenci 7 YTL, tam bilet 15 YTL. 1.5 ay boyunca geçerli olan bu biletlerle bienalin yer aldığı 7 mek nı dilediğiniz zaman gezebilirsiniz. 
İstanbul Modern'in bitişiğindeki 5 nolu antreponun ana mek n olarak kullanıldığı bienalin diğer mek nları Fındıklı'daki Kavala binası, Bankalar Caddesi'ndeki eski Garanti Bankası binası, Şişihane'deki Deniz Palas, Tünel'deki Bilsar binası, İstiklal Caddesi'ndeki Platform Sanat Galerisi ve Garibaldi binası. 

Komşunun pilavı 
Bienalin yan faaliyetlerinin tümünü sıralamaya imk n yok. Ancak Galeri Apel'de bugün açılacak "Komşu" ana temalı sergi ve Apel'in karşısındaki Cezayir lokantasında Engin Akın'ın sergi kapsamındaki sanatsal ağız tadı "Pirinç Yolu"ndan söz etmeden geçemeyeceğim. 
Bu arada ilki 3 yıl önce Nişantaşı'nda yapılan İstanbul Yaya Sergileri'nin ikincisi de yarın Tünel - Karaköy ekseninde açılıyor. Koç Holding'in ana sponsorluğundaki sokak sergisi, 22 ekime kadar. Söz Koç'tan açılmışken Rahmi Koç Müzesi, bugün 10 yılını bir davetle kutluyor. 

Ve İstanbul Modern 
Sanattan yorgun düşeceğimiz bu haftanın son bombası, bu yılki Venedik Bienali'nin küratörü Rosa Martinez'in küratörlüğünde İstanbul Modern'de açılacak olan ilk çağdaş uluslararası sergi. Bienalin ertesi günü açılacak serginin sponsoru Türk Ekonomi Bankası. 
Ara Güler'den Sabit Kalfagil'e 43 fotoğraf sanatçımız, eylül başından beri Beyoğlu'ndaki mağazaların vitrinlerini süslüyor. Akmerkez koridorları ve mağazaların vitrinleri de bugünlerde sanatçılarımızın resim, fotoğraf, heykel ve enstellasyonlarıyla zenginleşiyor. Ayasofya Müzesi'nde ise New York'ta yaşayan Türkiye doğumlu Peter Hristoff'un halı sergisi var... 
Dahası da var, ama yerim kalmadı 



</TEXT>
</DOC>
