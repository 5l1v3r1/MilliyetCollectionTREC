<DOC>
<DOCNO> 355841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/soneko04.html </URL>
<DATE> 2005/06/27/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Petrolde yeni rekor 
</HEADLINE>
<TEXT>

     Uluslararası piyasalarda yükselişini sürdüren ve geçen hafta 60 dolar psikolojik seviyesini test eden petrol fiyatları, bu sabah 60.47 dolar ile yeni rekorunu kırdı. 
     Ağustos teslim petrolün varili bu sabah Uzakdoğu borsalarında önceki kapanışına göre 63 sent birden yükselerek hem 60 dolar sınırını ikinci kez aştı, hem de yeni bir rekora ulaştı. 
     Böylece petrol fiyatlarındaki çıkış son iki hafta içinde yüzde 12'ye ulaşırken, yılbaşından bu yana ise yüzde 39 yüksek işlem görüyor. 
     Londra Brent ham petrolün varil fiyatı da 56 sent artışla 58.92 dolara çıkarak yeni zirvesini yaptı. 
     
     Arz endişesi fiyatları artırıyor 
     Uluslararası piyasalardaki yükselişin en önemli nedenler arasında rafinerilerdeki üretimin kış aylarındaki yüksek petrol talebini karşılayamayacağına yönelik endişeler ön sırada bulunuyor. Piyasada işlem yapan spekülatörler de alımlarını hızlandırırken, sadece geçen hafta pozisyonlarını yaklaşık 20 bin lot artırdılar. 
     Petrolde yüksek fiyatlar ekonomideki sağlamlığı azaltırken, bazı analistlere göre fiyatların düşmesi için tek şart talepte yaşanabilecek keskin bir düşüş. Bunun da ekonomik yavaşlama, petrol kontratlarında bir değişim veya korumacılık ile sağlanabileceği düşünülüyor. 
     
     OPEC Görüşüyoruz 
     Öte yandan Petrol İhraç eden Ülkeler Örgütü OPEC Başkanı ve Kuveyt Petrol Bakanı Şeyh Ahmed el-Fahd el-Sabah, hafta sonu yaptığı açıklamada, petrol fiyatlarının 60 dolara ulaşması üzerine ilave üretim artışı konusunda diğer petrol bakanları ile istişarelere başladığını bildirdi. 
     Sabah yaptığı açıklamada, ilave üretim artışı konusunda Suudi Arabistan Petrol Bakanı Ali el-Naimi ve Katar Enerji Bakanı Abdullah bin Hamad el-Attiyah ile görüştüğünü belirtti. Ahmed, ''fiyatların davranışlarının ne şekil alacağını görmek için bir süre beklememiz gerektiğini düşünüyorum'' dedi. 
     
     Zaman belirsiz 
     Gazetecilerin OPEC'in petrol üretimini ne zaman artıracağı yolundaki bir soruya Ahmed, petrol bakanları ile fiyatların düzeyi konusunda istişarede bulunmak zorunda olduklarını belirterek, üretimin ne zaman artırılacağı konusunda bir tarih veremeyeceğini fakat prosedürü başlattıklarını ifade etti. 
     Fiyatların durulmadığını, inişli çıkışlı seyir izlediğini kaydeden Ahmed, mart ayında Isfahan'da yapılan OPEC Petrol Bakanları toplantısından sonra da fiyatların arttığını daha sonra düşerek normal düzeye indiğini hatırlattı. 
     OPEC, önceki hafta yaptığı toplantıda günlük petrol üretimlerini 500 bin varil artırırak 28 milyon varile çıkarılmasını, petrol fiyatlarının yüksek seviyedeki seyrini koruması halinde 500 bin varil daha artırılması kararı almıştı. 
     
</TEXT>
</DOC>
