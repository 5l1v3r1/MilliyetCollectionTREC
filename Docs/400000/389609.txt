<DOC>
<DOCNO> 389609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sontur19.html </URL>
<DATE> 2005/10/25/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Kazada yaralanan kişinin yakınları aranıyor 
</HEADLINE>
<TEXT>

     Denizli’de jandarma ekipleri 5 gün önce geçirdiği trafik kazasında ağır yaralanan ve yoğun bakımda tedavi gören kişinin yakınlarına ulaşmaya çalışıyor. 
     AA muhabirinin aldığı bilgiye göre 20 Ekim’de, Denizli Merkeze bağlı Akkale Beldesi’nde, K.U. yönetimindeki 61 K 0228 plakalı TIR, yolun karşısına geçmek isteyen kimliği henüz belirlenemeyen 20-25 yaşlarında bir erkeğe çarptı. 
     Ağır yaralanan kişi, kaldırıldığı Denizli Devlet Hastanesi’nin yoğun bakım ünitesinde tedavi altına alınırken, bilinci kapalı olduğu için kendisinden bilgi alınamadı. 
     Jandarma ekiplerinin üzerinden nüfus cüzdanı ve benzeri bir belge çıkmadığı için kimliği henüz belirlenemeyen yaralının yakınlarına ulaşma çabası da şu ana kadar sonuç vermedi. 
     Bunun üzerine kişinin yakınlarına ulaşmak için hastane panosuna, Denizli İl Jandarma Komutanlığı’nda görevli Uzman Çavuş Abdurrahman Aral’ın cep telefonu bilgileri asıldı. Yaralıyı tanıyanların 0505 566 80 25 numaralı telefonu aramaları isteniyor. 
     Bu arada, gözaltına alınan TIR sürücüsü K.U, ifadesinin ardından çıkarıldığı mahkemece serbest bırakıldı. 
     
</TEXT>
</DOC>
