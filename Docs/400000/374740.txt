<DOC>
<DOCNO> 374740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/soneko35.html </URL>
<DATE> 2005/09/01/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Alfa GT Türkiye'de... 
</HEADLINE>
<TEXT>

     Tofaş Ticari Grup Direktörü Müfit Ataseven, Alfa Romeo'nun Alfa GT modeli ile coupe pazarında yüzde 25'lik pazar payı hedeflediklerini bildirdi. 
     Ataseven, spor coupe Alfa GT'nin Türkiye'de satışa sunulmasıyla ilgili düzenlenen toplantıda yaptığı konuşmada, Alfa Romeo ürün gamını daha da genişleteceklerini kaydetti. 
     Alfa GT'nin ünlü İtalyan tasarımcı Bertone'nin İtalyan kültürünü ne kadar iyi yansıttığının başka bir örneği olduğunu dile getiren Ataseven, coupe sınıfı daha çok sportif olarak yansıtılsa da, Alfa GT'nin 35-55 yaş arasında, otomobili bir zevk ve keyif aracı olarak görenlere de hitap ettiğini söyledi. 
     Ataseven, Türkiye'de lüks olarak nitelendirilen D segmentinin toplam pazardaki payının yüzde 10 olduğuna işaret ederek, ''Coupe de bu segment içinde yüzde 1'lik alt segment payına sahip. Biz bu araç ile coupe pazarında yüzde 25'lik pazar payı hedefliyoruz. Yılda yaklaşık 100 adet satmayı öngörüyoruz'' diye konuştu. 
     Ataseven, Alfa GT'nin 39 bin 450 avrodan başlayan fiyatlarla piyasaya sunulduğunu bildirdi. 
     Tofaş Üst Yöneticisi CEO Alfredo Altavilla da, Türkiye'deki tüm markaları canlandırmak istediklerini vurguladı. 
     Altavilla, müşteriler için yeni modellerin önemli olduğunu vurgulayarak, ''Son yıllarda üretilen en güzel modellerden biri olan Alfa GT ile, daha önce hiç varolmadığımız 4 kişilik spor coupe pazarına giriyoruz'' dedi. 
     Alfa GT'nin Avrupa'da BMW 3 serisiyle birlikte en çok satan spor modellerden biri olduğunu kaydeden Altavilla, ''Biz Türkiye'de Alfa GT'de çok büyük satış rakamlarına ulaşmayı planlamıyoruz. Doğru insanlara satmayı istiyoruz'' diye konuştu. 
     Altavilla, Alfa GT'nin dış görünüşü itibariyle tam bir İtalyan çizgisi taşıdığını belirterek, Alfa Romeo'nun 1950'li yıllarda Formula 1'de yarışan ilk markalardan biri olduğunu hatırlattı. 
     320 litrelik bagaj hacmi bulunan Alfa GT, 2.0 litre JTS 165 Bg ile 3.2 litre V6 240 BG motor seçeneklerine sahip. 
     
</TEXT>
</DOC>
