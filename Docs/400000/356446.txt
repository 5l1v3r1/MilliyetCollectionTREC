<DOC>
<DOCNO> 356446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/guncel/gun03.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniforma yerine uyarı 
</HEADLINE>
<TEXT>


Lise öğretmenleri, yazdıkları tiyatro oyununda kullanmak üzere Tugay Komutanlığı'ndan asker üniforması istedi. Metni inceleyen komutanlık, oyunu sakıncalı bularak öğretmenler hakkında suç duyurusunda bulundu 

ADAPAZARI DHA 

Adapazarı'nın köklü okullarından Atatürk Lisesi'nde düzenlenecek "tiyatro günlerinde" sahnelenecek "Bizim Aile" adlı tiyatro oyununda "suç teşkil eden unsurlar" bulunduğu gerekçesiyle, 1. Tugay Komutanlığı'nın, haklarında valiliğe suç duyurusunda bulunduğu 5 eğitimciye "uyarı" cezası verildi. 
Atatürk Lisesi edebiyat ögretmenleri Hasan Yolcu, Faik Kestane ve Leyla Eker, Tiyatro Festivali kapsamında yazdıkları oyunu, festival kapsamında sahnelemek istedi. 
Öğretmenler, yazdıkları oyuna, tiyatrocu Yılmaz Erdoğan'ın 5 yıl sahnelenen "Kadınlık Bizde Kalsın" adlı oyunundan da bölümler ekledi. 
Adapazarı Ahmet Akkoç İlkögretim Okulu salonundaki provalar sırasında asker üniformasına ihtiyaç duyulunca, Sakarya 1. Tugay Komutanlığı'ndan oyunda kullanılmak üzere asker üniforması istendi. 

'Önce bize gönderin' 
Komutanlığın, "Oyunun metnini gönderin. Okuyalım. Uygunsa veririz" şeklindeki talebi üzerine öğretmenler metni gönderdi. Oyun için üniforma verilmesini bekleyen öğretmenler, bir süre sonra haklarında Milli Eğitim Müdürlüğü Teftiş Kurulu'nun açtığı soruşturma nedeniyle Teftiş Kurulu'na çağrıldı. 
Öğretmenler, "Kadınlık Bizde Kalsın" oyununda yer alan askerlik anılarıyla ilgili bölümlerin, sakıncalı olduğu gerekçesiyle, valiliğe haklarında suç duyurusunda bulunulduğunu öğrendi. 
Milli Eğitim Müdürlüğü Teftiş Kurulu müfettişleri tarafından başlatılan soruşturma nedeniyle, öğretmenler prova aşamasındaki oyunu sahneleyemedi. Ancak okul müdürü Talha Yaycı ile okul müdür yardımcısı Nilgün Uygur da soruşturmaya dahil edildi. 




</TEXT>
</DOC>
