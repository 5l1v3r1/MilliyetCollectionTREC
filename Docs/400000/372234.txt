<DOC>
<DOCNO> 372234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonspo38.html </URL>
<DATE> 2005/08/23/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Letonya Milli Takım kaptanı Rusya maçı kaybetmemiz için para önerdi 
</HEADLINE>
<TEXT>

     Letonya Milli Futbol Takımı Kaptanı Vitalijs Astafjev, 18. Dünya Kupası Avrupa elemelerindeki Rusya maçını yitirmeleri için futbolculara ve milli takım yetkililerine yüksek miktarlarda para önerildiğini ileri sürdü. 
     1-1 berabere biten maçta takımının beraberlik golünü atan Astafjev, Letonya basınına yaptığı açıklamada, ''Rusya tarafından hem Letonya Federasyonu yetkilileri hem de bazı futbolculara para önerileri yapıldı. Bu Rusya tarafından bize bir rüşvet önerisiydi. Parayı, maçı yitirmemiz karşılığında önerdiler'' iddiasında bulundu. 
     Astafjev, kendilerine ne kadar para önerildiği konusunda bir bilgi vermezken, ''etkileyici bir miktardı'' demekle yetindi. 
     Rusya'nın Kazan Rubin takımında oynayan Astafjev, takımdan hiç kimsenin verilen rüşveti kabul etmediğini de sözlerine ekledi. 
     Letonyalı yetkililerinin yanısıra, Rusya Futbol Federasyonu yetkilileri de bugün Letonya'da yayınlanan ''Sporta Aviza'' Gazetesi'nde yer iddiaları sert bir biçimde yalanladı. 
     Rusya Futbol Federasyonu Başkan Yardımcısı Nikita Ignatyev, yaptığı açıklamada, ''Rusya'dan herhangi bir kişinin böyle bir öneride bulunduğu iddiasını kesinlikle reddediyorum'' diye konuştu. 
     Letonya Milli Takımı Sözcüsü Krisjanis Klavins de yaptığı açıklamada, ne takım yetkililerine ne de futbolculara böyle bir öneride bulunulmadığını öne sürerek, ''Letonya Futbol Federasyonu olarak, futbolcularımıza, federasyon yetkililerine veya milli takım yöneticilerine şike önerisinde bulunulduğu iddialarını kesinlikle kabul etmiyoruz. Astafjev'in gerçekten ne söylemek istediğini çok dikkatli bir biçimde inceleyeceğiz'' diye konuştu. 
     3. Grup'ta 15 puanla 3. sırada olan Rusya'yı, Letonya, 14 puanla izlerken, grup lideri Portekiz'in 20, 2. sıradaki Slovakya'nın da 18 puanı bulunuyor. 
     
</TEXT>
</DOC>
