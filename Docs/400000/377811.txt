<DOC>
<DOCNO> 377811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonspo19.html </URL>
<DATE> 2005/09/12/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
İngiltere, Almanya ve İtalya'da geçen yılın şampiyonları lider... 
</HEADLINE>
<TEXT>

     Avrupa futbolunun önde gelen liglerinde geçen yılın şampiyon takımları bu yılda daha liglerin ilk haftalarında liderlik koltuğuna oturdu. 
     İspanya Birinci Futbol Ligi'nde La Liga ise 2. maçını da kazanan Celta Vigo 2. hafta sonunda ilk sıraya yerleşirken, geçen yılın şampiyonu Barcelona, sahasında Real Mallorca'yı 2-0 yenerek puanını 4'e çıkardı. 
     Şampiyonluğun güçlü adaylarından Real Madrid ile deplasmanda oynayan Celta Vigo, maçtan 3-2'lik galibiyet elde ederken, Nihat Kahveci'nin 13 dakika forma giydiği maçta Real Sociedad, Alaves'i 2-1 yendi. 
     
     İTALYA 
     İtalya Birinci Futbol Ligi'nin Serie A 2. haftasında geçen yılın şampiyonu Juventus, aldığı 2. galibiyetle liderlik koltuğuna oturdu. 
     Empoli deplasmanından 4-0'lık galibiyetle ayrılarak, puanını 6'ya çıkaran Juventus'u, Treviso'yu deplasmanda 1-0 yenen Livorno takip etti. 
     Fenerbahçe'nin yarın Avrupa Şampiyonlar Ligi E Grubu ilk maçında Milano'da karşılaşacağı AC Milan ise sahasında Siena'yı 3-1 ile geçerek Fenerbahçe maçı öncesi moral kazandı. 
     
     ALMANYA 
     Almanya Birinci Futbol Ligi'nde Bundesliga 4. hafta maçları tamamlandı. 
     Bundesliga'da geçen yılın şampiyonu Bayern Münih, namağlup olarak liderliğini devam ettirirken bu hafta da Nürenberg deplasmanından 3 puanı 2-1'lik galibiyetle aldı. 
     Kaiserslautern'in, Ümit Davala'nın takımı Werder Bremen'e sahasında 5-1 yenildiği maçta ev sahibi takımın tek golünü milli futbolcu Halil Altıntop kaydederken, Halil, ligdeki gol sayısını 7'ye çıkardı. 
     Yıldıray Baştürk'ün takımı Hertha Berlin, VfL Wolfsburg'u 3-0 yenerken, Alpay Özalan'ın takımı Köln ise Borussia Dortmund'a 2-1 yenildi. 
     
     İNGİLTERE 
     İngiltere Premier Ligi'nde 50 yıl aradan sonra geçen yıl şampiyonluğa ulaşan FC Chelsea, 5. hafta sonunda kalesinde yine gol görmedi. 
     Sahasında Sunderland ile karşılaşan FC Chelsea, maçtan 2-0'lık galibiyetle ayrılarak namağlup liderliğini sürdürdü. 
     Ligde 2. sıraya yerleşen Charlton Athletic, Birmingham City deplasmanından 3 puanı 1-0 ile elde ederken, Tugay Kerimoğlu'nun takımı Blackburn Rovers, Bolton Wanderers ile sahasında golsüz berabere kaldı. 
     Manchester United, Manchester City ile 1-1, Tottenham Hotspur ise Liverpool ile 0-0 berabere kalarak 1'er puan aldılar. 
     
</TEXT>
</DOC>
