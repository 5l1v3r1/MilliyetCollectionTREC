<DOC>
<DOCNO> 394491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/yazar/theper.html </URL>
<DATE> 2005/11/13/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Durum vahimdir 
</HEADLINE>
<TEXT>


Yıllardır ülkede güvenlik sorununun yaşandığını yazarım, güvenlik sorununun zaman içinde daha artacağını ve özellikle büyük şehirler ve bunun içinde İstanbul'un önemli problemler yaşayacağını söylerim. Bu bir kehanet mi Asla böyle bir iddiam yok. Sadece işin içinde olan biri olarak gözlemlerim beni bu sonuca götürmüştür. Sebep-sonuç ilişkisi kurabilen herkes için gelecek tehlike belliydi. 
Bundan tam beş buçuk yıl önce, sokak çocukları ve tinerci çocukların "beş yıl sonra" toplum için tehlike teşkil edeceğini yazdım. Aradan beş yıl geçti, bu tehlike önlenemez hale geldi. Yıllardır kapkaç ve hırsızlığın önemli bir sorun olacağını yazarım, nitekim bugün başta İstanbul olmak üzere büyük şehirler hırsızlığın ve kapkacın önlenemez hale geldiğini gösteriyor. Hata kimde Kimde değil ki 
Öncelikle yetkili ve görevli kişiler olayları küçümsedi, çünkü önemsemek demek çözüm getirme gereğini de beraberinde getirir, oysa son yıllardaki yönetim kadrosu basiretsiz kişilerden oluşmuş, sadece maaşını almak için makamda oturma sevdasına dönüşmüştür. Bu kadro karakolları kapatmış, polisi pasifize etmiştir. Görevini yapmayan polis memuruna, takip edileceği yerde, "Aman başına bir iş açma" denilerek olayları görmezden gelmesi telkin edilmiştir. 
Mülki amirliklere tecrübesiz kadrolar getirilmiştir. Bunlar da yetmiyormuş gibi olur olmaz aflar çıkarılmış, yasal düzenlemelerde "suçluların hakları korunacak" adı altında adeta suç teşvik edilir hale getirilmiş, müeyyide yok edilmiştir. Bu da siyasi iktidarın zaafıdır. Bunların sonucunda artık sokaklarda polis müdürleri darp edilmekte, korumalarının silahı belinden alınabilmekte, küçük yaşta çocuklar dahil vatandaş gaspçı, hırsız ve mütecavizlerin kurbanı olmaktadır. Çare 
Bugün önemli ölçüde iş işten geçmiştir. En tecrübeli kadroyu atasanız bile güvenliği sağlamak yıllar alacaktır. Zira daha yeni yapılan yasaların dahi değişmesi, masum vatandaşın korunmasına yönelik önlemlerin alınması lazımdır ki, siyasi iktidarın böyle bir düşünceye sahip olmadığı görülmektedir. 
Mülki kadro ise aczini, olayları görmezlikten gelerek örtmeye çalışmaktadır. Böyle yaşanamayacağına göre benim ilk etapta yapılmasını tavsiye edeceğim şey, idari kadronun tamamen yenilenmesi ile işe başlamalı, ya istifaları sağlanmalı veya görevden alınmalıdırlar. Bu sadece bir başlangıçtır, unutmayalım durum vahimdir. 



</TEXT>
</DOC>
