<DOC>
<DOCNO> 361136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sontur14.html </URL>
<DATE> 2005/07/14/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Babalık hayali kuruyordu, trafik kazasında öldü 
</HEADLINE>
<TEXT>

     Taylan YILDIRIM İZMİR, DHA 

      İZMİR'de dört ay önce dünya evine giren ve kısa süre öncede eşinin hamile olduğu haberiyle babalık hayali kuran Serkan Ergen, bir yakınının düğününden dönerken geçirdiği kazada yaşamını yitirdi. 
     Kaza, geçen pazar günü Manisa'nın Salihli ilçesi yakınlarında meydana geldi. Demir doğrama atölyesi bulunan 25 yaşındaki Serkan Ergen, yaşamını 4 ay önce 23 yaşındaki Gülşen Ergen'le birleştirdi. Mutlu bir yuva kurmanın sevincini yaşayan Serkan Ergen, kısa süre önce eşinin 3 aylık hamile olduğu müjdesini vermesiyle hayatında yepyeni bir dönem başladı. 
     Baba olacağı günlerin hayalini kuran, doğacak çocuğuna kız ve erkek isimleri arayan Serkan Ergen, geçen cumartesi günü eşiyle birlikte Salihli'nin Mersindere Köyü'ndeki yakınlarının düğününe gitti. Gece geç saatlere kadar eğlenen Serkan Ergen, gelin ve damadı evlerine gönderdikten sonra düğünde yorulan eşini de yakınlarının evine bıraktı. 
     
     ÇOCUKKEN GİTTİĞİ TEPEYE ÇIKTI 
     Eşi Gülşen Ergen'in yanından ayrılan Serkan Ergen, uzun süredir görmediği arkadaşlarıyla dışarıya çıkıp gezmeye başladı. Çocukluk günlerinde gittiği tepeye çıkıp arkadaşıyla köyünü izleyen ve sohbet eden Ergen, daha sonra ehliyeti bulunmayan Sinan Optal'ın kullandığı plakasız motosikletle evine dönmek için yola çıktı. Hız yaptığı öne sürülen Sinan Optal'ın kontrolünü kaybettiği sepetli motosiklet, karşı yönden gelen Ali Rıza Özçelik idaresindeki 45 LS 479 plakalı otomobile çarptı. Kazada iki sürücü küçük sıyrıklarla kurtulurken ağır yaralanan Serkan Ergen, Salihli Devlet Hastanesi'ne kaldırıldı. 
     
     DOKTOR KONTROLÜNDE ACI HABER 
     Acil servisteki ilk müdahalenin ardından Ege Üniversitesi Hastanesi'ne sevk edilen Serkan Ergen, yoğun bakım ünitesinde iki gün süren yaşam savaşını kaybetti. 
     Baba olmayı beklerken trafik kazasında hayatını kaybeden Serkan Ergen'in acı haberini alan yakınları sinir krizi geçirdi. Bebeğin zarar görmemesi için Gülşen Ergen'e eşinin öldüğü doktorların kontrolünde söylenebildi. Eşinin ölümüyle yıkılan genç kadın, Bebeğini kucağına alacağı günün hayalini kuruyordu. Çok mutlu bir yuvamız olacağını söylüyordu. Beni ve bebeğini yanlız bırakıp gitti'' diyerek gözyaşı döktü. 
     Serkan Ergen'in cenazesi öğle vakti kılınan namazın ardından Manisa'nın Salihli ilçesine bağlı Hasalan Köyü'nde toprağa verildi. 
     
</TEXT>
</DOC>
