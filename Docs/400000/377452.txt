<DOC>
<DOCNO> 377452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/spor/ygokce.html </URL>
<DATE> 2005/09/11/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Erken çöküş 
</HEADLINE>
<TEXT>



Rizespor-Beşiktaş maçları Kartal'ın lig defterinde zorluk derecesi yüksek sınavlar olarak görünmüyor. İki takım da Rize'deki maçlarda dengeli 4-4 bir kazanç-kayıp tablosuna sahipler. Aralarındaki 1 maç berabere bitmiş. Dün bu tabloda denge, Rizespor lehine değişti. Karadeniz takımı, ligdeki ilk galibiyetini alarak güven kazanırken, Malmö ve Fenerbahçe maçlarının arefesinde Beşiktaş'ın endişeleri arttı. 
İkinci dakikada inanılmaz bir savunma gafleti, Beşiktaş'a hiç hesaplamadığı, beklemediği acı bir fatura çıkardı. O pozisyonda Fahri'nin top atacağı iki adam da belli Okan ve Die Cire... Birincisi İbrahim Toraman'ın, ikincisi Çağdaş'ın kontrolu altında... Sarkık libero Koray görüntüde yok. Ali Güneş ve Adem Dursun da kanatlardan ceza alanlarına yardım için geç kalmışlar. Okan'ın topunu güçlükle çelen Cordoba, Die Cire'ye asist yapıyor. O da boş ve serbest... Rahatça atıyor golünü. Bu golün bireysel hataların yanı sıra sistematik olarak da sorgulanması gerek. Üçlü savunma Rıza Çalımbay'ın terk edemediği, ısrarla uyguladığı bir sistem. Ama eskidi. Alan savunmasını unutuyor, sarkık liberoyla adam markajına takılıp kalıyorsunuz. Adamların hatası da pahalıya mal oluyor. 
Yoğun yağış ve ağırlaşan saha koşullarında Rizespor milli maç arasını iyi değerlendirmiş takım olarak görünüyor. Zaten ciddi bir tehdit oluşturamayan Ailton ve Youla'ya rahatça engel olan savunma, kendi alanından çabuk çıkıp orta alana taşıdığı toplarla sürekli olarak orta alanı besliyor. Orada Fahri var... Ünal ve Douglas Dos Santos var...Hem Beşiktaş'ın orta alanını işlemez hale getiriyorlar, hem de Okan ve Die Cire'ye servis yapıyorlar. 
Rizespor, ihtiyacı olan morali ve güveni o erken golle bulduktan sonra keyifle direnişini sürdürürken Beşiktaş telaşlanıyor. Çalımbay'ın ikinci yarıda oyuna Ahmet Dursun,Veysel ve İbrahim Akın'ı sürmesi, Beşiktaş'ın baskısını artırıyor ama Rize kalesinde delik yok ki gol olsun. Beşiktaş inatla-hışımla saldırırken, kalesinde de fark yaratabilecek gollerden şans eseri kurtuluyor. 
Bu maçın sahadaki görüntüsü böyle... O görüntüyü etkileyen tartışmalı PFDK kararı da önemli. Takımın zaten oturmamış oyun anlayışı, moral bozukluğuyla çözülmeye ve dağınıklığa dönüşüyor. Beşiktaşlı futbolcularda oluşan haksızlığa uğramış olma psikolojisi maç kazanma azmini de dağıtıyor. Yine de sahadaki gerçeklere dönelim biz... Rıza hocam, bu sistemle olmuyor. Kartal'ın savunması da kanatları da arızalı. Bu arızalarla UEFA Kupası ve derbi maçlarında işin şansa kalmış demektir. O yüzden işini şansa bırakma ve değiş hocam... Önce sen değiş, sonra takımını değiştir. Dörtlük olmadan dörtlüye dön 



</TEXT>
</DOC>
