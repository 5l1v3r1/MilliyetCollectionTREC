<DOC>
<DOCNO> 361103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonspo27.html </URL>
<DATE> 2005/07/14/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Gaziantepspor, Almanya'ya gitti... 
</HEADLINE>
<TEXT>

     Yeni sezon hazırlıklarının ilk etabını kendi tesislerinde tamamlayan Gaziantepspor, bugün 10 günlük kamp için Almanya'ya gitti. 
     Kulüpten alınan bilgiye göre, Almanya'nın Emmerich Hoch-Elten şehrinde 10 gün kamp yapacak olan kırmızı-siyahlılar, 24 Temmuz'da Türkiye'ye dönecek. 
     Mehmet Özsayacı başkanlığındaki kafilede idari menajer Ali Doğan, teknik direktör Faruk Hadzıbegiç ile yardımcıları ve 28 futbolcu bulunuyor. 
     Almanya'da yarını dinlenerek geçirecek Gaziantepsporlu futbolcular, 16 Temmuz'da Nec Nijmenegen, 17 Temmuz'da Erken Risk, 19 Temmuz'da FC Bocholt, 20 Temmuz'da RKC Waalwijk, 21 Temmuz'da RW Oberhausen, 22 Temmuz'da Heracles Almelo, 23 Temmuz'da ise SC Heerenveen takımları ile hazırlık maçları yapacaklar. 
     Gaziantepspor'un Almanya kampı 24 Temmuz'da sona erecek ve kırmızı-siyahlılar aynı gün Türkiye'ye dönecekler. 
     Almanya kampına kulüp başkanı Celal Doğan ve bazı yöneticilerin önümüzdeki hafta katılacakları öğrenildi. 
     Bu sezon Bayern Münih'ten Erdal Kılıçaslan, Serkan Atak, Strum Graz'dan Ekrem Dağ, PSV Eindhoven'den kaleci Ferhat Kaya, İstanbulspor'dan Faruk Bayar, Adanaspor'dan Aytek Aşıkoğlu, Akçaabat Sebatspor'dan Ali Bayraktar, Samsunspor'dan Stelian Kirita, Mersin İdmanyurdu'ndan Ahmet Kolcu ve MKE Ankaragücü'nden Özgür Yıldırım kadroya dahil edildi. 
     Bu arada, Kocaelispor'dan büyük umutlarla transfer edilen Engin ise ailevi sebepler öne sürerek sözleşmesini feshetmek istedi. Kulüp yönetimi bu oyuncunun sözleşmesini feshetme kararı aldı. 
     Kırmızı-siyahlılar, RC Lens'ten stoper Jacek Bak ile prensipte anlaşırken Meksika Milli Takımı'nın forveti Borgetti ile temaslarını sürdürüyor. 
     Gaziantepspor ile sözleşmesi devam eden Tunuslu oyuncu Jaziri ise halen Fransa'da bazı kulüplerle temasta. 
     Almanya kampı dönüşü çalışmalar Gaziantep'te sürdürülecek. 
     
     İYİ BİR TAKIM OLDUK 
     Gaziantepspor Kulübü Başkanı Celal Doğan, yeni sezona daha güçlü, vizyonu olan, kente yakışır mücadeleci bir takım kurarak gireceklerini belirtti. 
     Doğan, AA muhabirine yaptığı açıklamada, ''Yeni sezona kaliteli, vizyon sahibi ve takımla birlikte, kendisinin de yükseleceği bir teknik direktörü takımın başına göreve getirdik'' dedi. 
     Transfer komitesinin yaptığı çalışmalar sonucunda 10 yeni transfer gerçekleştirdiklerini, özellikle Türk futboluna ilerleyen yıllarda büyük katkı sağlayacak genç yetenekleri yine bünyelerinde topladıklarına dikkat çeken Doğan, ''Yeni sezona iddialı ve güçlü bir ekiple giriyoruz. Almanya kampı sonrası daha iyi olacağız'' diye konuştu. 
     Yabancı oyuncu transferinde aceleci olmadıklarını, bir stoper ve bir forvet için çalışmaların sürdürüldüğünü ifade eden Doğan, Fransa'nın RC Lens takımından Jacek Bak ile anlaştıklarını bu oyuncudan ve kulübünden yanıt beklediklerini söyledi. 
     Forvet mevkii için ise Meksika uyruklu Borgetti ile temasların sürdüğünü, 1 milyon dolar teklif ettikleri bu oyuncudan ve kulübünden yanıt beklediklerini bildiren Doğan, sözlerini şöyle sürdürdü 
     ''O olmazsa başka bir oyuncu üzerinde çalışmalarımızı devam ettireceğiz. İnanıyorum bu oyuncu takıma büyük katkı sağlayacaktır. Meksika milli takımının oyuncu Borgetti forvette bize katkı sağlar. Bu arada geçtiğimiz yıl kiralık oynayan Gökhan Zan'ın Beşiktaş'ta olan durumunun netleşmesini bekliyoruz. Gökhan geçtiğimiz yıl oynadığı oyunla ve çalışkanlığıyla gönülleri fethetti. Eğer kamp sonrası takımında oynamamam durumu olursa kendisini yeniden Gaziantepspor'a transfer edeceğiz. Gökhan Zan'ın da ilk tercihinin burası olacağını sanıyorum. 
     Yapılan kongre sonrası iyi bir takım oluşturmak için var gücümüzle çalışıyoruz. Futbolseverlerin yeni sezonda beğeni ile izleyeceği, mücadele eden, koşan, zevk veren bir ekip yaratmaya çalışıyoruz. Bizim bu katkımıza Gaziantepli taraftarların da kombine alarak, bayrak asarak destek vermelerini bekliyoruz.'' 
     
</TEXT>
</DOC>
