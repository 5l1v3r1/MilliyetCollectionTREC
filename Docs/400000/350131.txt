<DOC>
<DOCNO> 350131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonyas14.html </URL>
<DATE> 2005/06/08/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Sağlıklı yaşam için "doğal ekmek" önerisi... 
</HEADLINE>
<TEXT>

     Hacettepe Üniversitesi Beslenme ve Diyetetik Bölümü’nden emekli Prof. Dr. Ayşe Baysal, sağlıklı yaşam için "doğal ekmek" tüketilmesi gerektiğini bildirdi. 
     Prof. Dr. Baysal, AA muhabirine yaptığı açıklamada, Türk halkının temel besininin ekmek olduğunu ve günlük alması gereken kalorinin yüzde 40’ını da ekmekten karşıladığını söyledi. 
     "Beyaz ekmek alışkanlığından vazgeçmeliyiz. Tam buğday, buğday-çavdar ya da buğday-yulaftan yapılmış ekmek üretimine geçmeliyiz" diyen Prof. Dr. Baysal, şunları kaydetti 
     "Beyaz ekmekte vitaminli kısımlar ayrılıp hayvan yemi olarak kullanılıyor. Oysa buğdayın özü çok önemli, burası vitaminli yeri. Lif denilen madde bu bölümde bulunuyor. Buğdaydaki D vitamini, beyaz ekmekte yüzde 90 kayba uğruyor." Beyaz ekmeğin bu nedenle kolay sindirildiğine de işaret eden Prof. 
     Dr. Baysal, "Beyaz ekmek kan şekerini hızla yükseltip düşürdüğü için, diyabetten beyaz ekmeği ve dengesiz beslenmeyi sorumlu tutuyorum" dedi. 
     Beyaz ekmeğin rengi ve tadı nedeniyle tercih edildiğini anlatan Prof. Dr. Baysal, sözlerini şöyle sürdürdü 
     "Güzelim buğdayın yararlı kısımlarını atıp, damak tadı veren beyaz ekmek tüketiyoruz. Ekmeğin değişmesinde yarar var. En azından beyaz ekmek gitsin. Böylece diyabet, obezite ve damar sertliğini kontrol altına alacağımıza inanıyorum. Çünkü bu üçü birbiriyle ilişkili. Birçok Avrupa ülkesi artık beyaz ekmekten vazgeçiyor. Tam buğday unundan yapılmış ekmekler üretilmeye ve tüketilmeye başlandı." 
     
     "DOĞAL OLAN HER ŞEY YARARLIDIR" 
     Prof. Dr. Ayşe Baysal, Kuzey Asya ile Avrupa ülkelerinde 1800’li yıllardan beri tüketilen Borodinsky gibi tam buğday, buğday-çavdar ya da buğday-yulaftan yapılmış ekmeklerin bağırsakların çalışmasına yardımcı olduğunu da dile getirerek, şöyle dedi 
     "Zayıflamak isteyen birçok insanda kabızlık sorunu vardır. 
     Dolayısıyla bu tür ekmekler zayıflamayı kolaylaştırıyor. Yine çavdarda bulunan bazı maddeler, kolesterol sentezinde rol alacak bazı moleküllerin ince bağırsaktan kana geçmesini de yavaşlatıyor. Yani bir nevi kolesterolün kontrol altında tutulmasında yardımcı oluyor. 
     Yine aynı şekilde bağırsaklardan basit şekerin kana geçmesini yavaşlattığı için de kan şekerinin hızlı yükselmesini ve düşmesini önlüyor. Bu nedenle bu tür ekmekleri zayıflamak için diyet uygulayanlara, tip 2 diyabet hastaları ile kolesterolü yüksek olan ve bunu biraz dengelemek isteyenlere öneriyoruz. Çünkü doğal olan her şey yararlıdır." 
     
</TEXT>
</DOC>
