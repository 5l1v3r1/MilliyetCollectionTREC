<DOC>
<DOCNO> 371968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sontur36.html </URL>
<DATE> 2005/08/22/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Muayene olmaya geldi, bağış yaptı 
</HEADLINE>
<TEXT>

     Hollanda'da 20 yıl çalıştıktan sonra emekli olarak memleketi Salihli'ye dönen hayırsever Kazım Dinçkan, muayene olmak için gittiği hastanede acil servis olarak kullanılacak ek binanın yapımına talip oldu. 
     Salihli Devlet Hastanesi'nde acil servis olarak kullanılacak ek binanın yapılmasına ilişkin protokol, Manisa Valiliği'nde imzalandı. 
     Protokol imza töreninde konuşan Vali Orhan Işın, ilin, eğitim ve sağlıkta hayırsever desteği açısından Türkiye'de ön sıralarda yer aldığını belirterek, protokol kapsamında Salihli Devlet Hastanesi'ne acil servis ve ek bina yapılacağını kaydetti. 
     Hastanenin 300 yataklı bölge hastanesi olduğunu ifade eden Vali Işın, şöyle konuştu 
     ''Hastanemizin acil servisi yetersiz kalıyordu. Hayırseverimiz Kazım Dinçkan ve eşi, bu hizmetin 750 bin YTL'ye mal olacak acil servis ve ek bina yapımı işini üstlendi. Biz de isimlerini bu binalara vereceğiz. İnşaat 1 yılda bitirilip teslim edilecek. İnşaat bittikten sonra iç düzenlemesi döner sermayeden karşılanacak.'' Hayırsever Kazım Dinçkan da Hollanda'da 20 yıl çalıştıktan sonra emekli olarak memleketi Salihli'ye döndüğünü belirterek, ''Muayene olmak için hastaneye geldiğimde acil servisteki sıkışıklığı gördüm. Nasıl aşılabileceğini hastane yetkililerine sordum. Kaymakam ve sağlık müdürü önderliğinde bana yol gösterildi. Eşimin ve kendi adıma bu işi yapmaya koyuldum. Çok mutluyum'' dedi. 
     Daha sonra, Vali Işın ve hayırsever Dinçkan protokolü imzaladı. 
     
</TEXT>
</DOC>
