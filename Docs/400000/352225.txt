<DOC>
<DOCNO> 352225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/soneko53.html </URL>
<DATE> 2005/06/15/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Tarım ve Gıda Fuarı açılmış... 
</HEADLINE>
<TEXT>

     Aydın Tarım İl Müdürlüğü tarafından ’Tarım ve Gıda Fuarı’ açıldı. Aydın Vali Vekili Nurdoğan Kaya, açılışta yaptığı konuşmada "İç ve dış piyasada tarım ürünlerimizi satabilmemiz için dünya standartlarını yakalamak ve bir marka oluşturmak zorundayız" dedi. 
     Aydın Atatürk Meydanı’nda düzenlenen fuarda konuşan Kaya, Aydın’ın büyük bir tarım potansiyeline sahip olduğunu fakat bunu tam olarak kullanamadığını belirterek şunları söyledi 
     "Artık sadece ürün elde etmek yetmiyor. Ürünlerde belli bir kaliteyi de yakalamalıyız. İç ve dış piyasada tarım ürünlerimizi satabilmemiz için dünya standartlarını yakalamak ve bir marka oluşturmak zorundayız. Bu bakımdan tarım teşkilatımız ve tarımsal kuruluşlarımız el ele gönül birliği içerisinde tarımsal üretimimizi yıldan yıla arttırmalıyız." Aydın Tarım İl Müdürü Sadettin Öztürk de, Aydın’da gerek bitkisel ve gerekse hayvansal üretimin her kolunda yıl boyu kesintisiz üretim yapılabildiğini söyledi. 
     Öztürk, Türkiye’de üretilen incir, zeytin, kestane gibi ürünlerde gerek üretim miktarı gerekse alan açısından Aydın’ın Türkiye’de birinci sırada yer aldığını ifade ederek şunları söyledi 
     "Hem hayvansal hem bitkisel üretimde, üretimle ilgili sorunlarımız önemli düzeyde olmamasına rağmen pazarlama ve değerlendirme konusunda ciddi sıkıntılarımız vardır. Bu sorunların çözümü öncelikle kaliteli, sağlıklı üretim yapmak daha sonra elde edilen ürünleri işlemek ve pazarlamakla mümkün olacaktır. 
     Çiftçilerimizin gelir ve refah seviyelerinin arttırılması yolunda Tarım İl Müdürlüğü olarak üzerimize düşen görevi yerine getirme yolunda çalışmalar yapmaktayız. Ancak bunu başarabilmemiz için tarıma dayalı sanayimizin de gelişmesi ve katma değer yaratılması gerekmektedir." Konuşmaların ardından halk oyunları gösterisi ve lokma dağıtımı yapılırken, fuar Aydın Vali Vekili Nurdoğan Kaya ve Aydın Belediye Başkanı İlhami Ortekin tarafından açıldı. 
     Vali Vekili Kaya ve beraberindeki heyet daha sonra sırayla fuarda stand açan firmaları gezerek, çeşitli bilgiler aldılar. 
     
</TEXT>
</DOC>
