<DOC>
<DOCNO> 354096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur01.html </URL>
<DATE> 2005/06/21/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Bursa'da hafif şiddetli deprem... 
</HEADLINE>
<TEXT>

     Bursa'nın Harmancık İlçesi'nde saat 22.50 sıralarında meydana gelen 4.2 büyüklüğündeki deprem, vatandaşların panik yaşamasına neden oldu. 
     Depremin ardından sokağa dökülen vatandaşlardan bazıları, sarsıntının ilçe yakınında bulunan Çevikler Mermer Sanayii'ne ait krom ocağından kaynaklandığını öne sürerek ocağa yürüdü ve işletmecilere tepkilerini dile getirdi. Yetkililerin devreye girmesiyle dağılan vatandaşlar, daha sonra ilçe merkezinde toplandı. 
     Bu arada, gelişmeler üzerine Bursa Valisi Oğuz Kaan Köksal, Harmancık'a giderek incelemelerde bulundu. 
     Köksal, depremde can ve mal kaybının olmadığını, bazı binalarda çatlaklar meydana geldiğini, kesin hasarın sabah saatlerinde ortaya çıkacağını belirtti. 
     İlçe halkının, sarsıntılara maden ocağının neden olduğu şeklinde bir kanılarının bulunduğunu belirten Köksal, "Vatandaşlarımız sarsıntı olunca, bunun maden ocağından kaynaklandığını sanmışlar, o yüzden ocağa yürümüşler. Şu anda önemli bir şey yok, her şey normal. Meydanda toplandık, halkımız bu konudaki taleplerini bize iletti. Biz de maden ocağıyla ilgili ayrıca bir araştırma yapacağımızı söyledik" dedi. 
     Vali Köksal, sivil savunma ekiplerinin tedbir amacıyla bölgeye geldiklerini sözlerine ekledi. 
     Öte yandan, Harmancık'taki depremin ardından 3.0 ve 3.1 büyüklüğünde 4 sarsıntı daha kaydedildi. 
     
     HAYAT NORMALE DÖNDÜ 

     Bursa’nın Harmancık İlçe Belediye Başkanı Ahmet Tufan, ilçede, dün saat 22.50 sıralarında meydana gelen ve vatandaşların panik yaşamasına neden olan 4.2 büyüklüğündeki depremin ardından, hayatın normale döndüğünü söyledi. 
     Tufan, dün gece ilçede düzenledikleri futbol turnuvası devam ederken şiddetli bir patlama sesi duyduklarını belirtti. 
     İlk planda yakın bölgelerinde bulunan krom ocağında patlama olduğunu sandıklarını ifade eden Tufan, "Bu sırada bazı provokatörlerin araya girmesiyle kalabalık bir grup, maden ocağına yürümek istedi. Fakat olayın aslı 10 dakika içinde belli oldu. Devleti kısa sürede yanımızda gördük. İl Sivil Savunma ve itfaiye ekipleriyle jandarma, yaklaşık 1 saat içinde ilçemizde gerekli tedbirleri aldı" dedi. 
     Tufan, şu ana kadar yapılan incelemelerde bazı evlerde ve özellikle resmi kurumlarda küçük boyutta çatlaklar oluştuğunun görüldüğünü kaydederek, şöyle konuştu 
     "Hastane ve hükümet binasında ince bir çatlak oluşurken Jandarma Bölge Komutanlığı çatısındaki tuğlalar da yere uçtu. Küçük çaplı artçı depremler devam ediyor. Şu anda ilçemizde hayat normale döndü. Ucuz atlattık. Bugün Bayındırlık İl Müdürlüğü’nden ekipler gelerek gerekli hasar tespit çalışmalarını yapacaklar." 
     
</TEXT>
</DOC>
