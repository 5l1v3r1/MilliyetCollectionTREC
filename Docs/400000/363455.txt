<DOC>
<DOCNO> 363455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sonspo28.html </URL>
<DATE> 2005/07/22/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Denizlisporlu futbolcu Çelik sakatlandı... 
</HEADLINE>
<TEXT>

     Denizlispor Kulübü As Başkanı Hasan Kıbrıslıoğlu, savunma oyuncusu İbrahim Çelik'in, sağ dizindeki çapraz bağların yırtılması nedeniyle 5 hafta forma giyemeyeceğini söyledi. 
     Kıbrıslıoğlu, AA muhabirine yaptığı açıklamada, Kocaelispor maçında sağ dizinden sakatlanan İbrahim Çelik'in MR'nın çekildiğini ve sağ çapraz bağlarında yırtılma olduğunun tespit edildiğini belirtti. 
     Doktorların, Çelik'in 5 hafta top oynamamasının sağlığı açısından gerekli olduğunu açıkladığını ifade eden Kıbrıslıoğlu, genç oyuncunun biran önce iyileşip yeşil sahalarda top koşturmasını istediklerini söyledi. 
     Denizlispor Teknik Direktörü Giray Bulak da, Denizlispor'da Çelik'in sakatlığının takımda üzüntü yarattığını ifade ederek, ''Çelik'in 5 hafta sahalara katılamayacağı açıklandı. Bütün oyuncular forma bulabilmek için birbirleriyle kıyasıya mücadele ediyor. Biz sakatlanmalara önlemler alsak da yeterli olmuyor. Bu oyuncumuzun 5 hafta olmaması beni çok üzdü. Diğer oyuncularımıza ise sakatlanmamaları konusunda sürekli uyarılarda bulunuyoruz'' dedi. 
     Öte yandan Kızılcahamam Kampı'nda yeni sezon hazırlıklarını sürdüren yeşil siyahlı Denizlispor, bugün Patalya Tesisleri'nde Konyaspor ile hazırlık maçı yapacak. 
     Denizlispor, 24 Temmuz'da yine Konyaspor'la ardından 26 Temmuz'da Diyarbakırspor ile son hazırlık maçını oynayıp, 31 Temmuz'da kampı tamamlayacak. 
     
</TEXT>
</DOC>
