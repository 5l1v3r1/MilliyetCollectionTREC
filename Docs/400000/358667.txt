<DOC>
<DOCNO> 358667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sonsiy05.html </URL>
<DATE> 2005/07/06/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Adresini bildirmeyene 250 YTL para cezası... 
</HEADLINE>
<TEXT>

     İçişleri Bakanlığı tarafından hazırlanan yeni bir yasayla, bütün vatandaşlara adres bildirme yükümlülüğü getiriliyor. Adres Bilgi Sistemi Yasa Taslağına göre, beyan yükümlülüklerini yerine getirmeyen kişilere 250 YTL para cezası öngörülüyor. Bunun tekrarı halinde ise ceza iki katından fazla olabilecek. 
     İçişleri Bakanlığı tarafından diğer bakanlıkların görüşüne sunulan taslağa göre, nüfus kütüklerinde kayıtlı kişilerin ikamet adresleri, "Adres Bilgi Sistemi"nde toplanacak. Bunun için Türk Standartları Enstitüsü TSE tarafından "standart adres formatı" oluşturulacak. 
     Taslakla, kişilere daimi ve geçici ikamet adreslerini bildirme yükümlülüğü getirilecek. Bildirim, adres beyan formuyla nüfus müdürlüklerine yapılacak. Küçüklerin ve kısıtlıların adresleri veli, vasi, kayyım, bunların bulunmaması halindeyse, çocuğun büyük ana, büyük baba veya ergin olan kardeşleri ya da çocuğu yanında bulunduranlar tarafından bildirilecek. Adres bildirimi, şahsen veya postayla yapılabilecek. 
     Adres beyanı ile yükümlü kişiler, ikamete ilişkin değişiklikleri yirmi gün içinde nüfus müdürlüklerine bildirmek zorunda olacaklar. Konut sahipleri, apartman ve site yöneticileri, resmi ve sivil lojman idareleri gibi sorumlular, sorumluluk alanlarındaki ikamete ilişkin değişiklikleri muhtarlarla işbirliği içinde takip etmekle yükümlü olacaklar. 
     Muhtarlar da, bu yasa uyarınca nüfus müdürlüklerince kendilerine iletilen adres bildirim listelerini incelemek, mahallindeki ikamet değişiklikleri ile karşılaştırmak ve varsa bildirilmemiş olan değişiklikleri her ayın son iş günü bağlı bulunulan ilçenin nüfus müdürlüğüne bildirmekle yükümlü olacaklar. 
     Yasa taslağına göre, beyan yükümlülüklerini yerine getirmeyen ergin kişiler 250 YTL para cezası ile cezalandırılacaklar. Bunun tekerrürü halinde ise verilecek ceza iki katından az olamayacak. 
     Adres Bilgi Sistemi ile ilgili yasa taslağı yasallaştığında, özellikle istihbarat ve güvenlik birimleri, mahalle muhtarlıkları, elektrik, su, doğalgaz ve telefon şirketlerinin aradıkları kişinin adresine ulaşmaları için birkaç saniye yeterli olacak. 

ANKA 
     
</TEXT>
</DOC>
