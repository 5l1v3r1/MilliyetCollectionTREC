<DOC>
<DOCNO> 356230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/soneko34.html </URL>
<DATE> 2005/06/28/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Üniversite mezunlarına ABD'den yüksek lisans bursu... 
</HEADLINE>
<TEXT>

     Türkiye-ABD Kültürel Mübadele Komisyonu'nca Fulbright Eğitim Komisyonu , üniversitelerin çeşitli bölümlerinden birincilik, ikincilik ve üçüncülükle mezun olan, iyi derecede İngilizce bilen gençlere, ABD'de yüksek lisans için burs sağlanacak. 
     Bursa Ticaret ve Sanayi Odası BTSO AB-Dış Ekonomik İlişkiler Müdürü Aytaç Coşkun, yaptığı yazılı açıklamada, komisyonun, 2003-2004 ders yılında mezun olmuş veya 2004-2005 ders yılının bahar döneminde mezun olacak ve iyi derecede İngilizce bilen bölüm birinci, ikinci veya üçüncülerine ABD'de yüksek lisans için burs sağlayacağını kaydetti. 
     Adayların değerlendirilmesinde akademik veya mesleki potansiyel, İngilizce bilgi düzeyi ve Türkiye'yi yurtdışında temsil yeteneğinin özellikle dikkate alınacağını ve mülakatın eylül ayının ikinci yarısında Ankara'da İngilizce olarak yapılacağını belirten Coşkun, adayların sosyal, kültürel, mesleki ve sportif becerilerinin hem mülakata davette hem de seçimde rol oynayacağına işaret etti. 
     Coşkun, bursun kesinleşmesinin, adayların Amerikan üniversitelerine kabul için gerekli olan ''TOEFL'' ve ''GRE'' ile işletme ve alt dalları için ''GMAT'' sınavlarından yeterli puan alabilmelerine bağlı olacağını ifade ederek, ''Adaylar söz konusu testlere, mülakatlardan hemen sonra girecek şekilde hazırlıklı olmalıdırlar. Bu sınavların ücretleri Fulbright Eğitim Komisyonu tarafından karşılanacaktır'' dedi. 
     Bursların 2006-2007 ders yılında başlayacağını ve doktorluk, diş hekimliği, hemşirelik, veterinerlik ve klinik psikoloji gibi tıbbın klinik dalları hariç her alan için açık olduğunu belirten Coşkun, başvuranların 30 yaşından büyük olmamaları ve Türk vatandaşı olmalarının zorunlu olduğunu kaydetti. 
     Coşkun, son başvuru tarihinin 29 Temmuz olduğunu, burslarla ilgili detaylı bilginin BTSO AB-Dış Ekonomik İlişkiler Müdürlüğü ABD Bilgi Bürosu'ndan sağlanabileceğini ifade etti. 
     
</TEXT>
</DOC>
