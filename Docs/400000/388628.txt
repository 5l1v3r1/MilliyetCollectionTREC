<DOC>
<DOCNO> 388628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sontur14.html </URL>
<DATE> 2005/10/21/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Az rastlanır bir deprem fırtınası ile karşı karşıyayız 
</HEADLINE>
<TEXT>

     MTA Genel Müdürlüğü Diri Fay ve Paleosismoloji Araştırmaları Proje Başkanı Dr. Ömer Emre, "Son 4 deprem, ’Gülbahçe Fayı’ olarak adlandırılan diri bir fay zonunun, 30 kilometrelik güney yönünde kırılmasından kaynaklandı" dedi. 
     Emre, merkez üssü Ege Denizi’nin Seferihisar açıkları olan 5.9 büyüklüğündeki depremle ilgili olarak, dünyada az rastlanır bir deprem fırtınası ile karşı karşıya olunduğunu ifade etti. Emre'ye göre aynı sistem içinde birbirinden bağımsız depremler olması alışılmadık bir durum. 
     
     DEPREM FIRTINASI 

     Ömer Emre, bölgede İzmir’i büyüklük olarak etkileyebilecek 13 fay bulunduğunu, bunlardan 8’inin diri olduğunu ve süre verilememek kaydıyla eninde sonunda kırılacağını söyledi. 
     Türkiye’deki deprem kaynaklarının belirlenmesi amacıyla MTA tarafından gerçekleştirilen çalışmalar sonucu "deprem haritaları" oluşturulduğunu belirten Dr. Emre, "Meydana gelen son depremlerin özelliği, ’deprem fırtınası’ şeklindedir. Boğaziçi Üniversitesi ile bu konuda mutabakat halindeyiz. İzmir’deki depremler çok ender görülen depremlerdir. Geçen yıl Gökova’daki depremin aynısıdır. Bu depremlerin 6’yı aşmadığı ortaya çıktı. Yine de temkinli olmak lazım" diye konuştu. 
     

     
</TEXT>
</DOC>
