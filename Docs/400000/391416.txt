<DOC>
<DOCNO> 391416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/soneko45.html </URL>
<DATE> 2005/11/01/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Pegasus Havayolları, ilk uçuşunu Adana'ya yaptı... 
</HEADLINE>
<TEXT>

     Ulaştırma Bakanı Binali Yıldırım, ''Güzel şeylerin oranı artıyor. Karamsarlık getiren şeylerin oranı düşüyor. Enflasyon, faiz oranları düşüyor. Bu yıllardır özlenen sonuçtu. Artık Türkiye'de her şey iyiye doğru gidiyor'' dedi. 
     Özel havayolu kuruluşu Pegasus, iç hat tarifeli uçuşlarına başladı. Sabiha Gökçen Havalimanı'ndan Adana'ya hareket eden ilk seferin yolcuları arasında Ulaştırma Bakanı Binali Yıldırım, özel davetliler ve basın mensupları yer aldı. 
     Uçağın hareketinden önce düzenlenen törende konuşan Ulaştırma Bakanı Yıldırım, atıl ve hayalet denilen Sabiha Gökçen Havalimanı'nın artık atıl ve hayalet olmaktan kurtulduğunu ve hayat bulduğunu söyledi. 
     Buradan Pegasus ile birlikte 3 şirketin 10 noktaya tarifeli seferler düzenlediğini belirten Yıldırım, bu meydanın da yavaş yavaş yetmemeye başladığını ve bu noktaya 1 yılda gelindiğini kaydetti. 
     Yıldırım, 20 Ağustos 2003 tarihinin Türk sivil havacılığı için önemli bir karar verildiği tarih olduğunu vurgulayarak, Türkiye'de 70'in üzerinde havaalanı olduğunu, ancak milyarlarca dolar harcanmasına rağmen bazılarının kullanılmadığını anlattı. 
     Türkiye'nin bu kadar zengin bir ülke olmadığına dikkat çeken Yıldırım, havacılığın iyileştirilmesi için çalışmaların başlatıldığını ve iki ufak iyileştirmeyle adeta havacılık sektörünü tetiklediklerini anlattı. 
     Yıldırım 17 Ağustos 1999'dan sonra getirilen eğitime katkı ve özel işlem vergisini kaldırdıklarını ve böylece ücretlere 19 YTL katkı sağladıklarını belirterek, bu gelişmeden sonra fazladan 9.5 milyon civarında insanın uçakla seyahat ettiğini anlattı. 
     Bu insanlarının yarıya yakınının ilk kez uçağa binenler olduğunu ve her gelir grubundan insanın uçakla seyahat etme imkanı yakaladığını kaydeden Yıldırım, bunun kendileri için büyük bir mutluluk kaynağı olduğunu söyledi. 
     
     ''MALİYE BAKANLIĞI'NI İKNA ETMEK ÇOK ZAMANIMI ALMIŞTI'' 

     Yıldırım, Sabiha Gökçen Havalimanı'nın atıl durmasına kimsenin gönlü razı olmadığı için yapılan çalışmalarla bunu değiştirdiklerini anlattı. 
     Yıldırım, şöyle devam etti 
     ''Havacılık projesiyle sektörde büyük bir büyüme yaşandı. Sektöre 550 trilyon lira ciro artışı sağlandı. Buradan ilave KDV ve kurumlar vergisi geldi. Miktarı 180 trilyon lira. Maliye Bakanlığı'nı vergileri indirirken ikna etmek çok zamanımı almıştı ama sonra havadan 180 trilyon kazandık dediler. 2 yıl önce toplam iç ve dış hat yolcu sayısı 32 milyondu. Bu yıl 55 milyona gidiyoruz. Bu, bizim ülkemizin potansiyeli için çok düşük. Uluslararası havacılık şirketleri 55 milyon yolcuyu Türkiye için 2015'te öngörüyordu. Türkiye'de seyahat sayıları hala çok düşük.'' Yıldırım, 12 milyon nüfuslu İstanbul'da uçak yolcusu sayısının bu yıl 21 milyona ulaştıracaklarını ifade ederek, bu rakamın 2.5 yıl önce 13 milyon civarında olduğunu söyledi. 
     Türkiye'de yolcu ve yük taşıma sayısının arttığını belirterek, eskiden yüksek oranların ülkede karamsarlığı ifade ettiğini söyledi. 
     Yıldırım, ''Güzel şeylerin oranı artıyor. Karamsarlık getiren şeylerin oranı düşüyor. Enflasyon, faiz oranları düşüyor. Bu yıllardır özlenen sonuçtu. Artık Türkiye'de her şey iyiye doğru gidiyor'' diye konuştu. 
     Yıldırım, Türkiye'deki havacılık şirketlerine uçuş emniyeti konusunda sıfır riskle uçacaklarını söylediğini hatırlatarak, bu konuda tam fikir birliği içinde olduklarını kaydetti. 
     Önceleri Türk firmalarının güvensiz olduğunu öne sürenler olduğunu, ancak Türk sivil havacılığının gücünü gösterdiğini belirten Yıldırım, her sektörde olduğu gibi havacılık sektöründe de hızlı büyüme nedeniyle bazı sıkıntılar olduğunu kaydetti. 
     Türk Hava Kurumu'nun Eskişehir'deki okulunda pilot yetiştirildiğini belirten Yıldırım, yabancı uyruklu pilot istihdamına geçici olarak izin verdiğini söyledi. 
     Bölgesel havacılık projesi başlamadan önce Adana'ya 6 sefer olduğunu belirten Yıldırım, Pegasus'la birlikte Adana'ya sefer sayısının 20'ye çıktığını söyledi. 
     Sakıp Sabancı'nın ölmeden önce kendisine havacılık sektörüne girmek istediğinin söylediğini anlatan Yıldırım, Ali Sabancı'nın, Sakıp Sabancı'nın bu isteğini yerine getirdiğini ifade etti. 

     
</TEXT>
</DOC>
