<DOC>
<DOCNO> 358467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonyas07.html </URL>
<DATE> 2005/07/05/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Türk firmasından bilgisayarda yararlı oyun... 
</HEADLINE>
<TEXT>

     Türk yazılım firmasının geliştirdiği "Cumhuriyet" oyunu, Cumhuriyetin kuruluşuna ilişkin içerdiği yaklaşık bin soruyla, tarihi eğlendirerek öğretiyor. 
     Türk yazılım firmasının geliştirdiği "Cumhuriyet" adlı bilgisayar oyununda, çocukların genellikle okuldaki tarih kitaplarından öğrendiği bilgiler, bilgisayar oyunu formatında, eğlendirici ve görsel açıdan zengin şekilde sunuluyor. 
     Oyunda, genellikle tarih kitaplarını sıkılarak okuyan çocuklar ve gençlerin, bilgisayar oyunu haline dönüştürülen Kurtuluş Savaşı ve Cumhuriyetin kuruluşuyla ilgili bilgileri eğlenerek öğrenmesi, büyüklerin ise bilgilerini pekiştirmesi amaçlanıyor. 3 boyutlu animasyonlarla desteklenen oyun, tek başına ya da iki kişi ile oynanabiliyor. 
     Balkan Savaşı’ndan, Hatay’ın Türkiye’ye katılmasına kadar olan süreçle ilgili soruların sorulduğu oyunda, bilinen her soruyla ilerleniyor. Binin üzerinde sorunun yer aldığı oyunda, Atatürk’ün izlediği yolu takip ederek Cumhuriyetin kuruluşuna tanıklık edip, Kurtuluş Savaşı ve Cumhuriyetin kuruluşu hakkında bilgi sahibi olunuyor. 
     Oyunla birlikte verilen ikinci CD’de ise Cumhuriyet tarihinin dönüm noktalarıyla ilgili 9 animasyon, Atatürk fotoğrafları, MP3 formatında dinlenebilen İstiklal Marşı, 10. Yıl Marşı, 50. Yıl Marşı ve 75. Yıl Marşı, oyundaki 3 boyutlu animasyonların gerçekçi modellemeleri ve grafikleri bulunuyor. 
     
     "BİLGİSAYAR NESLİ"NE TARİH ÖĞRETİYOR 
     Oyunu geliştiren Eurosoft yazılım firmasının Satış ve Pazarlama Müdürü Mahmut Karcı, bugüne kadar okullarda İnkılap Tarihi derslerinde siyah beyaz kitaplardan öğretilen yakın tarihimize ait bilgileri, özellikle, "bilgisayar nesli" olarak tanımlanan günümüz çocukları ve gençlerinin ilgisini çekecek şekilde, renkli ve bilgisayar animasyonu destekli olarak sunmayı amaçladıklarını söyledi. 
     Oyunda, Atatürk’ün kullandığı makam aracından, Bandırma Vapuru’na, Amasya Kongresi’nin yapıldığı binadan, Türkiye Büyük Millet Meclisi’ne kadar çok sayıda objenin renkli animasyonlarının bulunduğunu anlatan Karcı, "O günlerde verilen mücadelenin daha iyi anlaşılması ve hafızalarda kalması için çaba gösterdik" dedi. 
     Karcı, oyuna olan ilgiden memnun olduklarını ve yeni projeler üstünde çalıştıklarını ifade ederek, "Özellikle Cumhuriyet öncesi döneme ilişkin bir oyun hazırlamamız konusunda talep var. Bu proje üzerinde çalışmalara başladık. Türk oyun sektörünün gelişimiyle birlikte, biz de daha kapsamlı ve öğretici nitelikte oyunlar yapma konusunda çalışmalarımızı sürdüreceğiz" diye konuştu. 
     
</TEXT>
</DOC>
