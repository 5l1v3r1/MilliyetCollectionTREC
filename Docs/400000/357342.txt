<DOC>
<DOCNO> 357342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/soneko33.html </URL>
<DATE> 2005/07/01/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Yapı Kredi Büyümenin yavaşlayarak da olsa sürmesini bekliyoruz 
</HEADLINE>
<TEXT>

     Yapı Kredi Bankası, güçlü ekonomik büyümenin ''2005 yılında yavaşlayarak da olsa süreceğini'' öngörürken, bununla birlikte ilk çeyrek gelişmelerini dikkate alarak 2005 yılına ilişkin GSYİH büyüme tahminini yüzde 6.5'ten yüzde 5.5'e çekti. 
     Yapı Kredi Bankası Kurumsal ve Ekonomik Araştırmalar Yönetimi tarafından hazırlanan 2005 yılı birinci çeyrek GSMH gelişmeleri raporunda, yılın ilk çeyreğinde GSYİH'nin yüzde 4.8, GSMH'nin ise yüzde 5.3 büyüdüğüne dikkat çekildi. 
     Raporda, ''bir önceki yılın ilk yarısında gözlenen çift rakamlı büyüme oranlarının yarattığı baz etkisi dikkate alındığında büyüme oranında bir yavaşlama zaten beklentiler dahilinde idi. Bununla birlikte, özellikle hizmet sektöründeki büyümenin düşüklüğü, ilk çeyrekteki büyümenin beklentilerimizin bir miktar altında kalmasına neden olmuştur'' ifadesi yer aldı. 
     Yılın ilk çeyreğinde sanayi üretiminde yüzde 5.5'lik bir büyüme kaydedilirken, hizmetlerdeki büyümenin 3.4 ile beklenenin altında kaldığı belirtilen raporda, bunda en önemli etkenin, ulaştırma ve haberleşme sektörünün sadece yüzde 1.6'lık bir büyümeye karşılık gelen düşük performansı olduğu belirtildi. 
     Raporda, milli gelir istatistiklerine üretim yönünden bakıldığında en dikkati çeken noktalardan birinin, inşaat sektöründe gözlenen yüzde 16.5'luk büyüme olduğu, söz konusu büyümeyle inşaat sektörünün ilk çeyrekteki toplam büyümeye 0.5 puanlık önemli bir katkı yaptığı değerlendirmesi yapılarak, bu gelişmenin, bankanın, uzun bir süredir çok düşük bir performans sergileyen inşaat sektörünün 2005 yılında canlanacağı ve büyümeye önemli ölçüde destek olacağı öngörüsünü doğrular nitelikte olduğu belirtildi. 
     Harcamalar tarafında ise en dikkat çekici noktalardan birinin, kamu sektörünün gerek tüketim, gerekse yatırım harcamalarında gözlenen artışları olduğu ifade edilen raporda, personel giderlerinde gözlenen reel küçülmeye karşın cari harcamalardaki artışın toplam kamu harcamalarının yükselmesine neden olduğu aktarıldı. 
     Kamunun yatırım harcamalarındaki artışta ise büyük ölçüde inşaat aktivitesinin etkili olduğu kaydedilen raporda, bunun sonucunda uzun bir süre sonra ilk kez kamu harcamalarının büyümeye 0.9 puanlık önemli bir katkıda bulunduğu bildirildi. İhracatta kaydedilen yüzde 11.3'lük artışın, üretimde kaydedilen hızlı büyümenin önemli nedenlerinden biri olduğu ve harcamalar tarafından bakıldığında büyümeye en önemli katkıyı sağladığı belirtilen çalışmada, ancak gerek üretimde kullanılan hammaddelerin ve yatırım mallarının önemli bir bölümünün ithal ediliyor olmasının, gerekse tüketim malı ithalatındaki artış sonucunda son çeyrekte mal ve hizmet ithalatında da yüksek bir artışa yol açması nedeniyle, dış ticaretin büyümeye net etkisinin olduğu aktarıldı. 
     Raporda, ''güçlü ekonomik büyümenin 2005 yılında yavaşlayarak da olsa süreceğini öngörüyor, bununla birlikte ilk çeyrek gelişmelerini dikkate alarak 2005 yılına ilişkin GSYİH büyüme tahminimizi yüzde 6.5'ten yüzde 5.5'e çekiyoruz'' denildi. 
     
     DIŞ TİCARET 
     Raporda ihracatın Mayıs ayında bir önceki yılın aynı ayına göre yüzde 9.9 oranında artarak 5.7 milyar dolar, ithalatın ise yüzde 22.1 artışla 9.8 milyar dolar olarak gerçekleştiği belirtilerek, ihracat ve ithalattaki bu gelişmeler sonucunda Mayıs ayında dış ticaret açığının geçen yılın aynı ayına kıyasla yüzde 44.3'lük artışla 4.1 milyar dolar, ihracatın ithalatı karşılama oranının ise yüzde 58.2 seviyesinde gerçekleştiği açıklandı. Raporda şu görüşlere yer verildi 
     ''Mayıs ayında en dikkat çekici nokta ihracat rakamının görece düşük bir düzeyde gerçekleşmiş olmasıdır. Mayıs ayı ihracatı seviye olarak önceki iki aydaki rakamların oldukça altında kalırken, aylık büyüme hızında da önceki üç aydaki rakamlara göre keskin bir yavaşlama gerçekleşmiştir. Öte yandan Mayıs ayı ithalat rakamı ise kabaca beklentimiz paralelinde gerçekleşmiştir. Bu gelişmeler çerçevesinde, Mayıs ayında hem dış ticaret açığı aylık bazda rekor seviyede gerçekleşmiş, hem de ihracatın ithalatı karşılama oranı son 1.5 yılın en düşük seviyesine gerilemiştir. 
     Bu gelişmeler sonunda Ocak-Mayıs döneminde ihracat bir önceki yılın aynı dönemine göre yüzde 22.1 oranında artarak 29 milyar dolar, ithalat ise yüzde 22.3 artışla 45.1 milyar dolar olmuştur. 2004 yılının ilk beş ayında yüzde 64.4 olarak gerçekleşen ihracatın ithalatı karşılama oranı ise 2005'in aynı döneminde yüzde 64.3 olarak gerçekleşmiştir.'' 2005 yılı sonunda ihracatın 74 milyar dolar, ithalatın ise 114.5 milyar dolar olarak gerçekleşeceği tahminine de yer verilen raporda, ''ithalat tahminimizi yükseltmemizde, son dönemde yüksek seyreden ve kısa vadede kayda değer boyutta gerilemesi beklenmeyen petrol fiyatları etkili olmuştur'' denildi. 
     
</TEXT>
</DOC>
