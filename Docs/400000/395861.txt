<DOC>
<DOCNO> 395861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sontur17.html </URL>
<DATE> 2005/11/17/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Alanya'ya 10 ayda 115 yabancı gelin 
</HEADLINE>
<TEXT>

     Antalya'nın Alanya İlçesi'nde, yılın 10 aylık döneminde 115 kişi, yabancı uyruklu kadınlarla evlendi. 
     Alınan bilgiye göre, Alanya Belediyesi Nikah Memurluğu'nda, 1 Ocak-31 Ekim tarihlerinde 670 nikah kıyıldı. 
     Alanya Belediyesi Evlendirme Memurluğu'nda yapılan nikahlarda 115 Türk, hayatını yabancı uyruklu kadınlarla birleştirdi. Yabancı uyruklu dört çiftin nikahı da Alanya'da gerçekleşti. 
     Alanya'ya gelin gelen yabancılar arasında Almanlar birinci sırada yer aldı. 10 aylık süre içinde Alanya'da evlenen yabancı uyrukluların 37'sinin Alman, 15'inin İngiliz, 14'ünün Rus, 14'ünün Norveçli, 12'sinin Hollandalı, 7'sinin Finlandiyalı, 4'ünün Azerbaycanlı olduğu bildirildi. 
     Alanya'ya Avusturya, Çin Halk Cumhuriyeti, İsveç, Suriye, Danimarka, Kanada, Ukrayna, Çek Cumhuriyeti, Kazakistan, Bosna Hersek, Makedonya ve Belarus'tan da birer gelin geldi. 
     
</TEXT>
</DOC>
