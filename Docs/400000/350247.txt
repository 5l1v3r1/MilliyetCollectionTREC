<DOC>
<DOCNO> 350247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/yazar/sazak.html </URL>
<DATE> 2005/06/09/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Erdoğan'ın mesajı 
</HEADLINE>
<TEXT>


WASHINGTON 

Beyaz Saray'da ABD Başkanı George W. Bush ile görüşen Başbakan Erdoğan, "ABD'nin küresel ve bölgesel politikalarına, salt güvenlik boyutunda değil, daha geniş bir yelpazede katılma" niyetini dile getirdi. 
Erdoğan, Bush'a iki ülke arasındaki ortaklığın gereği, doğrudan ve 'medya aracılığıyla olmayan' iletişim önerdi ve 'Ben üzerime düşeni yapmaya hazırım' dedi. Bu sözler, son aylarda kopma noktasına gelen AKP hükümeti ile Bush yönetimi arasındaki ilişkileri düzeltme çabası olarak yorumlandı. 
Özellikle The Wall Street'te Pollock imzasıyla yayımlanan makalede öne sürülen Türkiye'deki 'anti Amerikan', 'antisemitik' yükselişin gerisindeki 'AKP etkisi' nedeniyle Ankara-Washington arasında sert rüzg rlar esmişti. Hükümete yakın çevreler, bu makalenin Büyükelçi Edelman'ın etkisiyle yazdırıldığına inanıyor. 
Başbakan Erdoğan'ın verdiği 'medya' mesajının adresi bu tür yayınlar. 
ABD'nin rahatsızlığını ise Irak'ın 'demokratikleşmesi' sürecine AKP'nin soğuk yaklaşımı, Suriye'yi korumaya dönük tavırlar oluşturuyor. Buna karşılık Türkiye, Kuzey Irak'taki gelişmelerden ve PKK'ya yönelik 'korumacı' yaklaşımdan duyduğu tepkiyi her fırsatta yineliyor. 
Dışişleri Bakanı Abdulllah Gül de, Beyaz Saray'daki görüşme öncesi ABD Dışişleri Bakanı Condoleezza Rice ile yaptığı görüşmede, PKK teröründeki artışa değindi. Rice ise, Irak direnişi ardındaki Suriye faktörüne dikkat çekti. 
Türkiye yıllarca, APO'yu Bekaa ve Şam'da barındıran Suriye'nin üzerine gidilmesini savunduktan sonra, roller değişti, bu kez ABD'nin baskısını, 'Başar Esad'ın değiştiği' savıyla kendi sınırlarından uzak tutmaya çalışıyor. 
ABD ile ilişkileri stratejik ortaklık ve coğrafi boyutun ötesine taşımaya çalışıyor. 

Yumuşak güç 
Başbakan Erdoğan, Bush görüşmesi öncesinde Türk-Amerikan Konseyi ATC toplantısında yaptığı konuşmada bu yeni rolü 'yumuşak güç' olarak tanımladı. Erdoğan, 21'inci yüzyılda AB adayı Türkiye'nin geçirmekte olduğu değişimi şöyle anlattı 
"Çok değil, on yıl önce Türkiye, ABD ile ortaklığa daha ziyade stratejik ve coğrafi savunma boyutunda katkıda bulunan bir ülkeydi, bugün ise geleneksel değerlerini çağdaş normlarla mezcetme başarısını geniş bir coğrafyaya yansıttığımız, olumlu istikrar getiren etki sürecinde yumuşak gücünü artırmaktadır." 
Erdoğan'ın mesajı, radikalizme karşı ABD'nin kafasındaki 'ılımlı İslam'a örtülü bir gönderme gibiydi. 

Sivil katıldılar 
Türk-Amerikan Konseyi'nin yemeğine Başbakan ve bakanlar eşleriyle geldiler. 
Geleneksel olarak, savunma sanayii toplantılarına Washington'da 'üniformalı' katılan Genelkurmay İkinci Başkanı Orgeneral İlker Başbuğ, Amerikalı meslektaşı Orgeneral Pace, Türk ve ABD'li yüksek rütbeli subaylar sivil gelmeyi tercih ettiler. 
Milliyet'e bilgi veren güvenilir kaynaklar bu durumun, Başbakan'ın eşi Emine Erdoğan ile Gül ve Babacan'ın eşlerinin 'türbanlı' olması nedeniyle üst düzey komutanların Washington'da 'resmi üniforma' ile yemeğe katılmak istemeyişlerinden kaynaklanmış olabileceğini söylediler. Genelkurmay heyetinin yemeğe 'sivil' giysilerle katılacağı Pentagon'a iletilince Amerikalı generaller de bu protokole uydular. 
Başbuğ ve Pace, Milli Savunma Bakanı Vecdi Gönül ve 'türbansız' eşiyle aynı masada oturdular. 
Bu görüntü, Başbakan Erdoğan'ın cumhurbaşkanı adayı olması halinde Emine Hanım'ın kıyafetinin Çankaya'ya çıkmasına engel olup olmayacağına ilişkin tartışmaların Washington'a yansıması açısından dikkat çekiciydi. 




</TEXT>
</DOC>
