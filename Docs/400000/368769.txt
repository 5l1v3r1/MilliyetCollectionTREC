<DOC>
<DOCNO> 368769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonyas14.html </URL>
<DATE> 2005/08/10/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Rating rekoru kıran dizi Yabancı Damat, iki halkı yakınlaştırdı 
</HEADLINE>
<TEXT>

     
     Sofia ANGELİDİS ATİNA, DHA 
     
YUNANİSTAN'da yayın yapan Mega TV'de Kanal D’nin ardından gösterime giren ve rating rekorları kıran Yabancı Damat Dizisi, büyük ilgi gördü. Diziyi en çok kadınlar izlerken izleyiciler, dizinin iki halkın birbirini daha iyi tanımasına neden olduğunu söyledi. 
     Kanal D'de yayınlanan Yunanlı Niko ile Gaziantepli Nazlı’nın aşkını anlatan Yabancı Damat Dizisi, Türkiye'de ilgiyle izlendi. İki halkın tabu haline gelen ilişkisini anlatan diziyi beğenen Yunan Mega TV yöneticileri de, diziyi ülkelerinde yayınladı. Bir buçuk milyon Yunanlı izleyiciye ulaşan dizi rating rekoru kırdı. Dizinin fanatiği kadınlar yayın saatlerinde TV başından ayrılmadı. 
     Konuyla ilgili olarak DHA muhabirinin sorularını yanıtlayan Yunanlıların çoğu bir Türkle yapılacak evliliğe ailelerinin onay vereceğini söyledi. İzleyiciler, ailelerin ilk başta böyle bir evliliğe tepki göstereceğini ancak daha sonra razı olacaklarını belirtti. İzleyicilerin bir kısmı da böyle bir evliliğe tek engelin din olabileceğini söyledi. İki ülke arasında yapılan bu tür işbirliklerinin güzel olduğunu anlatan dizi izleyicisi, babasının da Türkiye’den geldiğini belirterek, bir Türk kızıyla evlenebileceğini ve ırkçılıktan nefret ettiğini söyledi. İzleyici, Türkiye ve Yunanistan arasında bir ihlal sorunu yaşanmadığını kaydederek, Bunların yapacağı bir şey yok, Ege’de birbirlerini uçaklarla kovalayıp oynuyorlar'' dedi. Yine anneannesi İstanbullu olan bir diğer izleyici ise, anneannesinin Türklerle Yunanlılar arasındaki aşkı onayladığını belirterek, Eğer bir Türk ile evlenmek isteseydim, bu sorun olmazdı'' dedi. 
     Diziden sonra Türkiye’ye olan ilgileri artan Yunanlılar dizinin kendilerini olumlu yönde etkilediğini ve Türkiye’yi görmek istediklerini belirttiler. Türklerin ve Yunanlıların birbirlerine çok benzediklerini kaydeden izleyiciler, dizinin mizah dolu ve karakterlerin çok hoş olduğunu belirterek, iki ülkeyi yakınlaştırdığını söyledi. 
     Bir başka izleyici ise babasın İstanbul’lu olduğunu belirterek, Bir Yunanlı ve bir Türk arasındaki aşk hikayesinin çok hoşuna gittiğini söyledi. İzleyici, Eğer bir kızım olsaydı bir Türk’le evlenmesi benim için sorun olmazdı, çünkü aşk her şeyden üstün bizi ayıran tarihten bile'' dedi. 
     
</TEXT>
</DOC>
