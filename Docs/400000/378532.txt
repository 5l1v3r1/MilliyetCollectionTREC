<DOC>
<DOCNO> 378532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/siyaset/axsiy02.html </URL>
<DATE> 2005/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte yeni Anayasa taslağı 
</HEADLINE>
<TEXT>


Anayasa'nın 52 maddesinde değişiklik öngören taslak, Cumhurbaşkanı'nın görev süresini 5 yıla indiriyor. Değişiklikler bu şekilde gerçekleştiği anda, Cumhurbaşkanı Sezer'in görev süresi dolacak 

ANKARA Milliyet 


AKP yönetimi, Anayasa Komisyonu Başkanı Burhan Kuzu'nun 52 maddelik Anayasa değişikliği paketindeki, "7 yıl dolmadan Cumhurbaşkanı Ahmet Necdet Sezer'in görev süresini sonlandırmaya" yönelik öneriyi değerlendiriyor. AKP Grup Başkan Vekili Sadullah Ergin, Kuzu'nun önerilerinin komisyonda henüz olgunlaştırılmadığını, kamuoyuna yansıyan metinde önemli değişiklikler olabileceğini söyledi. 
Anayasa'da kapsamlı değişiklik öngören taslak, geçen ay Kuzu, Başbakan Yardımcısı Mehmet Ali Şahin ve AKP Grup Başkan Vekili Sadullah Ergin'den oluşan komisyonda görüşülmüş, ancak Başbakan Recep Tayyip Erdoğan'ın "CHP ile uzlaşma arayın" talimatı üzerine çalışmaya ara verilmişti. Pakette kamuoyuna yansımayan şu düzenlemelerin yer aldığı ortaya çıktı 

İlkokuldan Köşk'e 
Cumhurbaşkanlığı'na adaylık koşulları ve seçim yöntemi yeni baştan düzenleniyor. 40 yaşını doldurmuş medeni ve siyasal haklardan yararlanan her Türk vatandaşı Cumhurbaşkanlığı'na aday olabilecek, üniversite mezunu olma koşulu da aranmayacak. Böylece, seçme ve seçilme için gerekli "ilkokul mezunu" şartı yeterli olacak. 

Görev süresi 5 yıl 
Cumhurbaşkanı adayının TBMM'de milletvekillerinin beşte birinin imzasıyla aday gösterilmesi koşulu kaldırılacak. Cumhurbaşkanı'nın görev süresi de 5 yıla düşürülecek ve bu hüküm Cumhurbaşkanı Ahmet Necdet Sezer için de geçerli olacak. Genel Kurul'daki seçim yöntemi de 4 turdan 2 tura indirilerek Cumhurbaşkanlığı seçimi kolaylaştırılacak. 

DDK kaldırılacak 
Cumhurbaşkanlığı Devlet Denetleme Kurulu kaldırılacak ve Cumhurbaşkanlığı Genel Sekreterliği yasayla düzenlenecek. 

Kararname ayarı 
Yasalarda olduğu gibi kararnameler için de ikinci kez Köşk'e gönderildiğinde onaylama zorunluluğu getirilecek. 

Atama yetkisine tırpan 
Cumhurbaşkanı'nın Anayasa Mahkemesi'ne doğrudan üye atama ve H kimler Savcılar Yüksek Kurulu'nu oluşturma yetkisi kaldırılacak. YÖK Başkanı ile rektörleri ataması da engellenecek. 

İktidara kolaylık 
Kapsamlı yasalar ve uluslararası anlaşmaların görüşülmesi, yasalar gibi değil, özel bir prosedürle yapılacak. Genel Kurul çalışmalarında öngörülen karar yeter sayısı 138 milletvekili zorunluluğu kaldırılacak ve TBMM'nin tatil süresi 3 aydan 2 aya indirilecek. 

Türkiye milletvekilliği 
"Seçim yasalarının 'temsilde adalet' ve 'yönetimde istikrar' ilkelerini bağdaştıracak biçimde düzenlenmesini" içeren hüküm de Anayasa'dan çıkarılıyor. Daha önce Anayasa Mahkemesi'nce iptal edilen Türkiye milletvekilliğine anayasal temel getiriliyor. Milletvekillerinin 450'si seçim bölgesi esası dikkate alınarak, 100'ü de ülke genelinde alınan oylar esas alınarak belirlenecek. 

Seçilme yaşı 25 
Genel seçim süresi 5 yıldan 4 yıla, milletvekili seçilme yaşı 30'dan 25'e düşürülecek. 

Seçim kabinesi kalkıyor 
Taslakla seçim kabinesi uygulaması da kaldırılıyor. Genel seçimden önce Ulaştırma, İçişleri ve Adalet bakanlarının değiştirilmesi gerekmeyecek. 

Siyasi yasak hafifliyor 
Siyasi partilerin kapatılmasına beyan veya faaliyetleriyle sebep olan parti üyelerinin 5 yıl süreyle bir başka partinin kurcusu, üyesi, yöneticisi ve denetçisi olamayacağını öngören hüküm de Anayasa'dan çıkarılıyor. 

Yine dokunulmayacak 
CHP'nin önkoşulu olan dokunulmazlık konusunda ise sınırlı değişiklik öngörülüyor. "Seçimden önce işlenmiş olmak kaydıyla", ağır cezayı gerektiren eylemlerle yüz kızartıcı suçlarda milletvekillerinin dokunulmazlığı kaldırılabilecek. 

Seçim de erken 

Anayasa değişikliği Kuzu'nun önerisi doğrultusunda gerçekleşirse, Sezer'in görev süresi değişikliğin yürürlük tarihinde sona erecek. Önerinin geçici maddelerine göre milletvekillerinin görev süresi de 4 yılda dolacak. Bu durumda 22. Dönem Parlamentosu yeni cumhurbaşkanını seçtikten sonra en geç Kasım 2006'da genel seçime gidecek. 


</TEXT>
</DOC>
