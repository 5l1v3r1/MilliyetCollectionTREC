<DOC>
<DOCNO> 392046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sonyas08.html </URL>
<DATE> 2005/11/03/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Çin, uzaya üç kişi yerleştirecek 
</HEADLINE>
<TEXT>

     Çin'in uzay istasyonu kurmak ve aya gitmek için iki yıl içinde uzaya üç kişi yerleştirmeyi planladığı bildirildi. 
     Çin basınında çıkan haberlerde, Şencou-6 adlı uzay gemisinin geçen ay yaptığı başarılı seyahatten sonra Şencou serisi 10'a kadar geliştirilecek. 
     Füze tasarımcısı Liu Cuşeng, Şencou-7'nin iki yıl içinde 3 kişi götüreceğini, Şencou-8 ve 9'un ise kurulacak uzay istasyonu için teçhizat taşıyacağını belirtti. 
     Şencou-10'un uzay istasyonunda çalışacak kişileri taşıyacağını söyleyen Liu, bu konuda herhangi bir takvim belirtmemesine rağmen, uzay istasyonu projesinin devam ettiğini ve Şencou-8, 9 ve 10'un birer ay arayla fırlatılabileceğini kaydetti. 
     Pekin Haberleri gazetesinde çıkan haberde, Çin'in uzaya 25 ton taşıma kapasiteli bir füze yapma çalışmalarını sürdürdüğü ve bu füzenin 6,5 yıl içinde hazır olacağı ifade edildi. Şu andaki füzelerin taşıma kapasitesi 8 tonla sınırlı. 
     Haberlerde, ''Çin'in bir amacının uzaya insan yollamak olduğu, ancak bu planın Çin'in iniş ve aracı yeryüzünden onarma konularındaki yetersizliği yüzünden karmaşık olduğu'' kaydedildi. 
     Bir başka füze tasarımcısı Yang Hong, ''Şu anda başarılı bir teknolojik seviyeye ulaşmış olmamıza rağmen, bunun teknolojimizin olgunlaştığı anlamına geldiğini söyleyemeyiz'' diye konuştu. 
     Çin, ilk kez Ekim 2003'te uzaya insan yollamış ve bu konuda ABD ve Sovyetler Birliği'nden sonra üçüncü ülke olmuştu. ABD ve Sovyetler Birliği, uzaya ilk kez 1961 yılında insan yolladı. 
     Çin basınındaki haberlerde, tüm Şencou programının 2,3 milyar dolara mal olduğu, buna karşın Amerikan uzay ajansı NASA'nın sadece 2005 yılı bütçesinin 16 milyar dolar olduğuna işaret edildi. 
     
</TEXT>
</DOC>
