<DOC>
<DOCNO> 377627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/guncel/gun05.html </URL>
<DATE> 2005/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK bu ayıbı umursamadı 
</HEADLINE>
<TEXT>


AYDIN HASAN Ankara 

Yükseköğretim Kurulu YÖK Başkanlığı, 3 yıl önce Kırıkkale Üniversitesi rektörlük seçimine katılan Prof. Bedriye Saraçoğlu'nun kadın kimliğini aşağılamaya yönelik kampanya karşısında soruşturma açmaya gerek görmedi. 
Saraçoğlu, 2002'de rektörlük seçimlerine girince hakkında kadın kimliğini aşağılamaya yönelik bir kampanya başlatıldı. Saraçoğlu da sorumlu olarak gördüğü Rektör Tahsin Nuri Durlu hakkında tazminat davası açtı. Mahkemenin ret kararı, Yargıtay 4. Hukuk Dairesi'nce, "Karalama mektuplarının Durlu tarafından yayıldığı anlaşılmaktadır" denilerek bozuldu. Durlu'nun karar düzeltme isteği de reddedildi ve karar 5 Eylül'de ilgililere tebliğ edildi. 
Ancak YÖK, yargı kararı ve tepkilere rağmen, Durlu hakkında soruşturma başlatmaya gerek görmedi. 


</TEXT>
</DOC>
