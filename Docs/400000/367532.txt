<DOC>
<DOCNO> 367532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/spor/spo01.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Her maç final' 
</HEADLINE>
<TEXT>


Beşiktaş Teknik Direktörü Rıza Çalımbay, Erciyesspor karşısına üç puan için çıkacaklarını söyledi, "Lige iyi başlamak çok önemli. Alacağımız galibiyet, UEFA Kupası için de büyük moral olacak" dedi 

ORHAN YILDIRIM 


Süper Lig'de 2005-2006 sezonunun ilk sınavını bugün Kayseri Erciyesspor deplasmanında verecek olan Kartal'da tüm planlar galibiyet için yapılıyor. Geçen sezon lige kötü başlayıp, hedeflerine ulaşamayan Siyah - Beyazlılar, ligin yeni ekibini sahasında devirerek sezona moralli başlamak istiyor. 
Teknik Direktör Rıza Çalımbay, Kayseri'de yaptığı açıklamada galibiyet parolasıyla sahaya çıkacaklarını söyledi. Tecrübeli hoca, "Öncelikle ligin centilmence geçmesini diliyorum. İlk maçların zor olduğunu biliyoruz. Ancak galibiyet için geldik. Sezona iyi başlangıç çok önemlidir. Bu nedenle kaza istemiyoruz" diye konuştu. 
Kayseri Erciyesspor'u fazla tanımadıklarını da vurgulayan Çalımbay, "Bizim için her maç final. Tek hedefimiz kazanmak. Burada alacağımız galibiyet UEFA Kupası sınavı öncesi bize moral verecektir. En iyi şekilde mücadele edip, 3 puan için elimizden geleni yapacağız" ifadesini kullandı. 

Beşiktaş bayramı 

CENGİZ MALGIR 

Siyah - Beyazlı kafile, Kayseri Erkilet Havaalanı'nda coşkulu bir şekilde karşılandı. Kayseri Beşiktaşlılar Derneği Başkanı Şadi Büyükkeçeci, Teknik Direktör Rıza Çalımbay ve İkinci Başkan Murat Aksu'ya çiçek vererek, başarı dileğinde bulunurken, yaklaşık 100 kişilik taraftar grubu, oyuncuları sevgi çemberine aldı. Koray'a, "Kadıköy Fatihi", Pancu'ya, "Kadıköy Panteri" diyerek tezahürat yapan Siyah - Beyazlı taraftarlar, araçlarla, kafile otobüsüne kamp yapılan Hilton Oteli'ne kadar eşlik etti. 

Kleberson'da sıcak gelişme 

Beşiktaş Yönetimi'nin ısrarla kadroya katmaya çalıştığı Kleberson konusunda dün önemli adımlar atıldı. Siyah - Beyazlı idarecilerin, prensipte anlaştığı Brezilyalı futbolcu, ailesini İstanbul'a gelmek için ikna etti. Forma şansı bulamadığı Manchester United'dan kesin olarak ayrılma kararı alan Kleberson'un önümüzdeki hafta içinde İstanbul'a gelerek medya önünde resmi sözleşmeye imza atacağı vurgulandı. 

Son çalışma Kayseri'de 

Siyah - Beyazlı takım, Erciyesspor maçının son taktik çalışmasını dün akşam Kayserispor Tesisleri'nde yaptı. Teknik Direktör Rıza Çalımbay yönetimindeki antrenman yaklaşık 1.5 saat sürdü. Tecrübeli hoca, idmanı sık sık durdurarak oyuncularından hata yapmamalarını istedi. Çalımbay'ın çalışma boyunca 11'de forma vereceği futbolcularla yakından ilgilendiği gözlendi. 

Sakatlar can sıkıyor 

Beşiktaş, Kayseri Erciyesspor maçı öncesi sakatlıklar nedeniyle sıkıntı yaşıyor. Önceki gün yapılan antrenmanda ayak bileğinden sakatlanan Gökhan Zan ve başına güneş geçen İbrahim Akın, dinlenmeleri için İstanbul'da bırakıldı. Kadroya alınarak Kayseri'ye götürülen Ailton ise henüz hazır olmadığı için forma giyemeyecek. Kartal'da sakatlıkları bulunan Tümer ve Sergen'in durumu ise maç saatinde belli olacak. 

ERCİYESSPOR - BEŞİKTAŞ 

Kadrolar 
ERCİYESSPOR 
Fadhel 
Murat 
Aydın 
Bouazizi 
Ömer Ateş 
Emre 
Devran 
Cesar 
Timuçin 
Cenk 
Agali 

BEŞİKTAŞ 
Cordoba 
Kürşat 
Koray 
İ.Toraman 
A.Tandoğan 
A.Hassan 
Tayfur 
Pancu 
İ.Üzülmez 
A.Dursun 
Youla 

SAAT 19.00, STAT Atatürk 
HAKEM İsmet Arzuman, YAYIN Lig TV, SAKAT Gökhan Zan, İbrahim Akın Beşiktaş , Gökhan Kök Erciyes 


</TEXT>
</DOC>
