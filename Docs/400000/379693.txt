<DOC>
<DOCNO> 379693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonsiy14.html </URL>
<DATE> 2005/09/19/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
TBMM Danışma Kurulu'nda uzlaşma sağlanamadı 
</HEADLINE>
<TEXT>

     TBMM Danışma Kurulu’nda, CHP’nin, Meclis Genel Kurulu’nda yeterli çoğunluğa ulaşılıp açılması halinde konuşma sürelerinin uzatılmasına ilişkin önerisi üzerinde uzlaşmaya varılamadı. 
     TBMM Başkanı Vekili Nevzat Pakdil’in başkanlığındaki Danışma Kurulu’nda, CHP, bugünkü toplantıda ele alınacak terör konusundaki genel görüşmede konuşma sürelerinin uzatılmasını istedi. 
     CHP, İçtüzük gereği hükümet ve grupların 20’şer, şahısların ise 10’ar dakika olan konuşma süresinin, hükümet ve gruplara birer saat, 
     şahıslara ise 30’ar dakika olarak tanınmasını önerdi. 
     CHP Grup Başkanvekili Kemal Anadol, son günlerde yaşanan terör olaylarının görüşülmesi için Meclis’i olağanüstü toplantıya çağırdıklarını anımsatarak, yeterli çoğunluğun sağlanması halinde görüşme sürelerinin uzatılmasını istediklerini bildirdi. 
     AK Parti Grup Başkanvekili Salih Kapusuz ise Meclis’in açılması halinde çalışmalara katılacaklarını belirtti. Kapusuz, görüşmelerde yeterince konuşma süresi tanındığını kaydederek, CHP’nin konuşma sürelerinin uzatılması önerisine katılmadıklarını söyledi. 
     CHP’li Anadol da Meclis’in toplanması halinde önerilerini Genel Kurul’a getireceklerini söyledi. 
     Meclis, üye tam sayısının üçte biri olan 184 milletvekilinin saat 15.00’te Genel Kurul Salonu’nda hazır bulunması halinde olağanüstü 
     toplanabilecek. 
     
</TEXT>
</DOC>
