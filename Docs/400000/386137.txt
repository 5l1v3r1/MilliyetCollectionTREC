<DOC>
<DOCNO> 386137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sonspo32.html </URL>
<DATE> 2005/10/12/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Fenerbahçe'de hastalığı geçen Anelka antrenmana katıldı... 
</HEADLINE>
<TEXT>

     Fenerbahçe, Ankaragücü ile oynayacağı lig maçının hazırlıklarını, akşam yaptığı antrenmanla sürdürdü. 
     Samandıra Tesisleri’nde gerçekleştirilen antrenmanda, futbolcular kondisyon çalışmasının ardından taktik ağırlıklı çift kale maç oynadı. 
     Teknik direktör Daum, antrenmanın yarım saatlik bölümünde yer alırken, AK Parti İstanbul İl Başkanlığı’nın verdiği, Başbakan Recep Tayyip Erdoğan ile Almanya Başbakanı Gerhard Schröder’in de katılacağı iftar yemeğine gitmek üzere tesislerden ayrıldı. 
     Antrenör Roland Koch yönetiminde devam eden antrenmanın son bölümünde, sarı-lacivertliler iddialı bir maç yaptı. Yeşil takım, normal süresi berabere biten maçta kırmızı takımı, uzatmada Anelka’nın attığı golle yendi. Yeşil takım oyuncuları, galibiyet sonrası sevinç gösterisinde bulundu. 
     Bu arada, hastalığı geçen Anelka çalışmada yer alırken, attığı gollerle göz doldurdu. 
     
     BALLI’NIN DOĞUM GÜNÜ 

     Fenerbahçeli futbolcular, antrenmanın başında idari menajer Volkan Ballı’nın doğum gününü Brezilya usulü kutladı. 
     48 yaşına giren Ballı’yı yumurta ve una bulayan futbolcular, daha 
     sonra Daum’un asistanı Murat Kuş’a da aynı uygulamayı yaptı. 
     Öte yandan, sakatlıkları süren Tuncay ve Zafer takımdan ayrı, koşu yaptı. 
     Sarı-lacivertliler yarın yapacakları akşam antrenmanıyla Ankaragücü maçı hazırlıklarını sürdürecek. 
     
</TEXT>
</DOC>
