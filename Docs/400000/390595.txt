<DOC>
<DOCNO> 390595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/magazin/amag.html </URL>
<DATE> 2005/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kral' gibi uğurlandı 
</HEADLINE>
<TEXT>


Eğlence dünyası, 'Gazinocular Kralı' Fahrettin Aslan'ın cenazesinde ağladı. Selçuk Aslan, "Kardeşlerim onaylarsa babamın mirası olarak gazinoların neonlarını yakacağım" dedi 

YAŞAR ÇAKMAK 

'Gazinocular Kralı' Fahrettin Aslan, dün son yolculuğuna uğurlandı. Çarşamba günü, 73 yaşında vefat eden Fahrettin Aslan'ın tabutu başında çocukları Sacit, Selçuk, Atilla, Mehmet, Esra ve Esin vardı. Aslan, Teşvikiye Camii'nde kılınan cenaze namazının ardından Zincirlikuyu Mezarlığı'nda toprağa verildi. 

Sanat camiasi oradaydı 
Sanat dünyasının ünlüleri Aslan'ı son yolculuğuna uğurlamak için bir araya gelmişti. Müzeyyen Senar, Gönül Yazar, Emel Sayın, Nükhet Duru, Petek Dinçöz, Mehmet Ali Erbil, Ferdi Tayfur, Sibel Can, Orhan Gencebay, Erol Evgin, Muazzez Abacı, Hüner Coşkuner, Adnan Şenses, Nazan Şoray, İzzet Yıldızhan, Ahu Tuğba, Nuri Sesigüzel başta olmak üzere cenazeye onlarca ünlü sanatçı katıldı. Onların yanı sıra Mehmet Ali Yılmaz, Mustafa Sarıgül, Saffet Ulusoy, Erdoğan Demirören, Hüseyin Emre, Duran Akbulut, Türker İnanoğlu, Osman Yağmurdereli, Şadan Kalkavan ve Rauf Tamer gibi iş, siyaset ve medya dünyası ünlüleri de cenazedeydi. 

'Gazinoculuk bitti' 
Mehmet Ali Erbil, "Fahrettin Aslan'ın ölümüyle bir dönem kapanmıştır. Gazinoculuk bitmiştir" dedi. Fahrettin Aslan'ın oğlu Selçuk Aslan, "Babamın 40'ından sonra, kardeşlerimle de konuyu konuşup babamın mirası olarak gazinoların neonlarını yakmaya kararlıyım" dedi. 




</TEXT>
</DOC>
