<DOC>
<DOCNO> 380210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun25.html </URL>
<DATE> 2005/09/21/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Azerbaycan'da 2 bin aday 'tarafsız', dörtte biri 'işsiz' 
</HEADLINE>
<TEXT>

     Azerbaycan'da 6 Kasım'da yapılacak parlamento seçimlerine katılacak 2 bin 38 adayın yarısına yakını başvurusunda ''tarafsız'' olduğunu, yaklaşık dörtte biri ''işsiz'' olduğunu bildirdi. 
     Merkezi Seçim Komisyonu MSK verilerine göre, adaylardan 169'u başvurusunda ''herhangi bir partiye bağlı olmadığını'', 941 aday ''tarafsız'' olduğunu beyan etti. 
     Toplam 125 milletvekilinin belirleneceği seçimlere iktidardaki Yeni Azerbaycan Partisi YAP 427 adayla katılırken, çeşitli bloklar içinde yer alan diğer önde gelen partilerden Liberal Parti 56, Milli İstiklal Partisi AMİP 51, Halk Cephesi AHCP 50, Müsavat Partisi 45, Azerbaycan Namına İttifak Partisi 40, Demokratlar ADP 30, Ümit Partisi 27 ve Vatandaş Hemreyliği Partisi VHP 20 adayla yarışacak. Diğer partiler adına da 182 aday katılıyor. 
     Seçimlerde, tarafsızlar ve parti adı belirtmeyenler dışında, bağlı oldukları siyasi blok göz önüne alınmaksızın toplam 45 siyasi partiden adaylar yarışacak. Bunların arasında Ana Vatan Partisi, Respublikacılar Cumhuriyetçiler , Sosyal Demokrat Parti, Milli Hareket Partisi, Adalet Partisi, Komünist Parti ve Vahid Birleşik Komünist Parti gibi partiler bulunuyor. 
     Parlamento seçimleri için gerek aday belirlenmesi, gerekse ortak seçim kampanyaları düzenlenmesi amacıyla siyasi partiler ve sivil toplum kuruluşları, ''seçim blokları'' oluşturdu. Bunların arasında muhalefet partilerinin oluşturduğu ''Azatlık'' ve ''Yeni Siyaset'' blokları öne çıkıyor. Diğer önde gelen bloklar arasında ''Müstakil Bağımsız Medya-2005'', ''Kadınların Seçim Bloku'', ''Genç Azerbaycan-Yeni Adlar'', ''Yeni Parlamento'', ''Parlamento 2005-Hukukçuların Seçim Bloku'' ve ''İçtimai Toplumsal Liderler Birliği'' gibi gruplar bulunuyor. 
     Milli Meclis için 2000 yılında yapılan seçimlere katılmak amacıyla başvuran 823 kişiden 408'i aday olurken, bu yıl yapılacak seçimlere adaylık için 2 bin 149 kişi müracaat etti. 
     Merkez Seçim Kurulu, halen devam eden başvuruların incelenmesi sürecinde bugüne kadar 2 bin 38 kişinin başvurusunu inceleyerek adaylıklarını onayladı. Başvuruların değerlendirilmesi sürecinin tamamlanmasıyla aday sayısında küçük bir artışın olması bekleniyor. 
     Aralarında 212 kadının bulunduğu adayların mesleki gruplarına göre sayıları mühendisler 469, iktisatçılar 305, hukukçular 284, öğretmenler 225, dilbilimci ve gazeteciler 151, doktorlar 121, tarih ve felsefe bilimcileri 100, fizik, kimya ve matematikçiler 91 ve diğerleri 292 şeklinde sıralanıyor. Bu adaylardan 499'u başvurularında ''işsiz'' olduklarını bildirdi. 
     
</TEXT>
</DOC>
