<DOC>
<DOCNO> 384356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/guncel/axgun01.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Akşam oldu yapı paydos 
</HEADLINE>
<TEXT>


Trafiğe çare arayan Vali Güler, gece çalışılması için talimat verdiğini söylemişti. Önceki gece, çalışma yapılan yolları gezdik. 8 noktadan sadece birinde gece çalışması vardı. Diğer yerlerde ise makineler gecenin sessizliğine bürünmüştü 

GÜRKAN AKGÜNEŞ - Fotoğraflar Hüseyin ÖZDEMİR 

Kördüğüm haline gelen İstanbul trafiğinde Vali Muammer Güler'in talimatı, Büyükşehir Belediye Başkanı Kadir Topbaş'ın uyarısına rağmen, yol yapım, bakım ve onarım çalışmaları gece yapılmıyor. Yoğun trafiği içinden çıkılmaz hale getiren iş makineleri, havanın kararmasıyla sessizliğe bürünüyor. 
Trafik çilesine biraz olsun çözüm bulunması için çareler arayan Vali Güler, gazetemize yaptığı açıklamada, "Çalışmaların gece de sürmesi için müteahhitleri uyardığını" söylemişti. Topbaş ise, gece de çalışma yapmaları için müteahhitlere talepte bulunduğunu, buna uymayanlara bir daha iş verilmeyeceğini belirtmişti. Ancak önceki akşam yol çalışması yapılan noktaları gezdiğimizde, Güler ve Topbaş'ın açıklamalarına rağmen gece çalışılmadığını gördük. Gezdiğimiz sekiz noktanın sadece birinde, çalışmalar 24 saat esasına göre sürdürülüyordu. Diğer 7 noktada ise 08.00-17.00 saatleri arasında çalışılıyor. 

Esnafın isyanı 
Bu bölgelerdeki şantiyeler de havanın kararmasıyla sessizliğe bürünüyor. Kazılan ve daraltılan yollardaki sürücüler, iş makineleri ve inşaat hafriyatları arasından geçiyor. Araç kuyrukları ise uzuyor. İşyerlerinin önü kazılan esnaf ise çalışmalar nedeniyle müşteri yokluğundan yakınıyor. 

Bostancı Meydanı 



Altıntepe gidiş yönü tamamen kapatılmış. İşyeri sahipleri, gece çalışılmamasından şik yet ediyor. 

Edirnekapı Raylı Sistem 


Çalışmalar nedeniyle iki şeritli yol tek şeride düşürülmüş durumda. Gece çalışılmıyor. 

Esenler Köprüsü 


Köprü çalışması için gidiş ve geliş yönünden birer şerit daraltıldı. Çalışmalar gece yapılmıyor. 

Ayvansaray Yaya Alanı 


Balat dönüşünü kaldırım düzenlemesi nedeniyle daraltan çalışmalar sadece gündüz yapılıyor. 

Bağdat Caddesi 


Altyapı malzemeleri ve hafriyat, kaldırımda yürüyenlerin yolunu tıkıyor. Gece çalışılmıyor. 

TEM bağlantısı 


Kavşak çalışması için tek yönde tamamen trafiğe kapatılan yolda gece çalışması yok. 

Ambarlar Kavşağı 


Yolun her iki yönünden birer şerit daraltılarak yürütülen çalışmalar sadece gündüz yapılıyor. 

Çalışılan tek nokta 


Önceki akşam gezdiğimiz yerler arasında valiliğin uyarısına göre, 24 saat esasına göre çalışılan tek nokta, Maslak'taki Oto Sanayi Köprüsü'ydü... 

Trafik çilesi anlatılmaz yaşanır 

İSTANBUL Milliyet 
Maslak Otosanayi Köprüsü'nde "kent ulaşımındaki sorunlarla" ilgili basın açıklaması yapması beklenen TMMOB İstanbul İl Koordinasyon Kurulu Sekreteri Meftun Gürdallar, Okmeydanı'nda trafiğe takılınca yetişemedi. Açıklamayı Koordinasyon Kurulu Üyesi Hakan Aydoğdu yapmak zorunda kaldı. Basın mensupları, dün akşam basın toplantısı için Maslak Otosanayi Köprüsü'nde buluştu. Ancak, Gürdallar, Okmeydanı'nda trafiğin sıkışık olduğunu ve yetişemeyeceğini bildirdi. Kent içi ulaşımında, deniz ve raylı ulaşımın yıllarca ihmal edildiğini söyleyen Aydoğdu, yol yapımı ve bakım - onarım çalışmalarının yaz döneminde yapılması gerektiğini dile getirdi. 

Top patladı, iftar köprüde yapıldı 

İSTANBUL Milliyet 
Ramazan ayının ilk günü iftar saatinde evine yetişemeyenlere Boğaziçi Köprüsü girişinde hurma ve su dağıtıldı. İftar saatine yaklaşık 10 dakika kala Boğaziçi Köprüsü'ne gelen Deniz Feneri Derneği görevlisi 15 kişi, Anadolu yakasından Avrupa yakasına geçişte, araçlardaki vatandaşlara hurma ve sudan oluşan iftariyelikleri dağıttı. Sıkışan trafikte vatandaşların oruçlarını yolda açabilmeleri amacıyla yapılan iftariyelik dağıtımı yaklaşık yarım saat sürdü. Vatandaşlara 1000 iftariyelik dağıtıldığı belirtildi. 


</TEXT>
</DOC>
