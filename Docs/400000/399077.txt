<DOC>
<DOCNO> 399077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sontur34.html </URL>
<DATE> 2005/11/29/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Ali Avni Balkaner 16 yıl hapis cezasına çarptırıldı 
</HEADLINE>
<TEXT>

     Yurtbank'ın eski sahibi Ali Avni Balkaner, Yargıtay'ın bozma kararının ardından yeniden yapılan yargılamada, 16 yıl 5 ay 27 gün hapis cezasına çarptırıldı. 
     İstanbul 8. Ağır Ceza Mahkemesi'ndeki duruşmada, Mahkeme Heyeti kararını açıkladı. 
     Mahkeme, Ali Avni Balkaner'i 16 yıl 5 ay 27 gün hapis cezasına çarptırdı. 
     Verilen cezanın süresini göz önüne alan mahkeme, Balkaner'in tutukluluk halinin devamına hükmetti. 
     Yurtbank'ın zarara uğratılmasına ilişkin verilen kararın Yargıtay'ca sanıkların durumlarının yeni TCK'ya göre incelenmesi gerektiği görüşüyle bozulmasının ardından yapılan yeniden yargılamada, bankanın eski sahibi Ali Avni Balkaner, 3 ayrı suçlamaya ilişkin toplam 16 yıl 5 ay 27 gün hapis, 1 milyon 336 bin 700 YTL adli para cezasına çarptırıldı. 
     İstanbul 8. Ağır Ceza Mahkemesi'ndeki duruşmaya, tutuklu sanık Ali Avni Balkaner ile davanın tutuksuz sanıkları Murat Yanık, Engin Aras, Özcan Kaşlıoğlu, Cantürk Dedeoğlu, Ömer Yüksel, Kamuran Altıner, Bayram Eser, Osman Gönülleroğlu, Celal Yavuzer, Murat Demirbağ, Ahmet Erdal Eke, Nejat Köknarer ve Mehmet Seyfullah Arıkan katıldı. 
     Mahkeme Heyeti Başkanı Mustafa Akın, kararı açıklamadan önce, yeni TCK ve 1 Kasım 2005'te yürürlüğe giren Bankacılık Kanunu incelenerek, bu kanunlardaki sanıkların lehine maddelerin uygulandığını ifade etti. 
     Kararını açıklayan mahkeme heyeti, Ali Avni Balkaner'i ''tahsis edilmemesi gereken kredinin tahsisi suretiyle nitelikli dolandırıcılık'' suçundan 3 yıl 7 ay 22 gün hapis, 260 bin 400 YTL adli para cezasına çarptırdı. 
     Balkaner'i ''ihtisalen zimmet' suçundan 5 yıl 6 ay 20 gün hapis, 555 bin 500 YTL adli para cezasına mahkum eden mahkeme heyeti, Balkaner'in ''bankayı vasıta kılarak dolandırıcılık'' suçundan da 7 yıl 3 ay 15 gün hapis ve 520 bin 800 YTL adli para cezasına çarptırılmasına hükmetti. 
     Balkaner, 3 ayrı suçlamaya ilişkin olarak toplam 16 yıl 5 ay 27 gün hapis, 1 milyon 336 bin 700 YTL de adli para cezasına çarptırıldı. 
     Bir sanık hakkındaki davanın ayrılmasına karar veren mahkeme heyeti, davanın diğer sanıklarını da 6 ay 7 gün ile 3 yıl 1 ay 15 gün arasında değişen hapis ve çeşitli para cezalarına mahkum etti. 
     Mahkeme heyeti, bazı sanıklar hakkındaki hapis cezalarının ertelenmesini de hükme bağladı. 
     
     ÖNCEKİ KARAR 

     İstanbul 8. Ağır Ceza Mahkemesi, daha önce verdiği kararla, Ali Avni Balkaner'i ''verilmemesi gereken kredileri açarak dolandırıcılık'', ''zimmet'' ve ''off-shore hesapları üzerinden bankanın vasıta kılınması suretiyle dolandırıcılık'' suçlarını işlediği gerekçesiyle toplam 34 yıl 7 ay ağır hapis ve 69 trilyon 307 milyar 925 milyon lira ağır para cezasına çarptırmıştı. 
     Bankanın Yönetim Kurulu üyeleri Murat Yanık, Engin Aras, Bayram Eser, Süleyman Ekiz, Ahmet Uğur Balkaner ve Ömer Yüksel'i de ''dolandırıcılık'' suçundan 2 yıl 11'er ay ağır hapis ve 12 trilyon 67 milyar 345'er milyon lira ağır para cezasına çarptıran mahkeme heyeti, Yönetim Kurulu üyelerinden Metin Aytaç'ı da Hazine tarafından atanmış üye olması ve muhalefeti durumunda suç konusu kredilerin tahsis edilemeyeceğini göz önüne alarak, ''dolandırıcılık'' suçundan 4 yıl 4 ay 15 gün ağır hapis ve 12 trilyon 67 milyar 345 milyon lira ağır para cezasına mahkum etmişti. 
     ''Off-shore hesapları üzerinden bankanın vasıta kılınması suretiyle dolandırıcılık'' suçundan Süleyman Ekiz'e 3 yıl 10 ay 20 gün ağır hapis ve 42 trilyon 841 milyar 440 milyon lira ağır para cezası veren mahkeme heyeti, off-shore bankanın yöneticileri Bayram Eser, Mustafa Nihat Yurdakök, Özcan Kaşlıoğlu, Ahmet Uğur Balkaner, Murat Yanık, Engin Aras ve Cantürk Dedeoğlu'nu da aynı konuya ilişkin olaydaki konumlarını göz önüne alarak 2 yıl 11'er ay ağır hapis ve 42 trilyon 841 milyar 440'ar milyon lira ağır para cezasına çarptırmıştı. 
     Mahkeme heyeti, bankanın hakim hissedarı Ali Avni Balkaner'in firmasına ait Çamlıca Konakları'ndan taşınmaz satın alma görüntüsü altında bankadan kullandıkları kredilerde usulsüzlük olduğu gerekçesiyle 13 sanığı, 1 yıl ile 1 yıl 5 ay arasında değişen hapis ve 245 ile 805 trilyon lira arasında değişen ağır para cezalarına mahkum etmişti. 
     Dosyayı inceleyen Yargıtay 7. Ceza Dairesi, tüm mahkumiyet kararlarını, sanıkların hukuki durumlarının 1 Haziran'da yürürlüğe giren yeni TCK uyarınca yeniden değerlendirilmesi gerektiği görüşüyle bozmuştu. 
     Yargıtay'ın bozma kararına uyan İstanbul 8. Ağır Ceza Mahkemesi, 1998 ve 1999 yıllarında Yurtbank'ın sahibi ve yöneticisi olan Ali Avni Balkaner ile Yönetim Kurulu üyeliğinde bulunan Süleyman Ekiz'in ''back to back'' olarak kullandırılan kredilerden dolayı doğan zarardan sorumlu tutuldukları başka bir dosyayı bu davayla birleştirmişti. 
     
</TEXT>
</DOC>
