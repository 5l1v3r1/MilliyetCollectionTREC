<DOC>
<DOCNO> 376509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sontur21.html </URL>
<DATE> 2005/09/07/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Eski Ermeni Patriği ve Eski Diyanet İşleri Başkanı kardeş değilmiş... 
</HEADLINE>
<TEXT>

     Eski Ermeni Patriği Şinork Kalustyan’ın eski Diyanet İşleri Başkanı Lütfi Doğan’la üvey kardeş olduğu iddialarının doğru olmadığı bildirildi. 
     Eski Ermeni Patriği Şinork Kalustyan’ın yeğeni olan ve Yozgat’ın Çandır İlçesi’ne bağlı İğdeli Köyü’nde yaşayan Hanifi Yılmaz, AA muhabirine yaptığı açıklamada, anneannesi Güldane Kalustyan’ın iki kez evlendiğini, ancak eski Diyanet İşleri Başkanı Lütfi Doğan ile hiçbir akrabalık ilişkisinin bulunmadığını anlattı. 
     Anneannesi Güldane Kalustyan’ın yıllar önce Yozgat’ın Sarıkaya İlçesi’ne bağlı Bebek Köyü’nden İğdeli Köyü’ne gelerek Mihran Kalustyan ile ilk evliliğini yaptığını belirten Yılmaz, şu bilgiyi verdi 
     "Anneannem Güldane Kalustyan, 1910 yılında köyümüze gelin gelerek Mihran Kalustyan ile ilk evliliğini yapmış. Bu evlilikten daha sonra Ermeni Patriği görevine seçilen Şinork Kalustyan, Şinorik Kalustyan kız çocuk ve Arsek Kalustyan dünyaya gelmiş. Şinorek Kalustyan 12 yaşında iken İngiltere’de ölmüş. Şinork Kalustyan daha sonra akrabalarıyla birlikte yurt dışına gitmiş, Fransa’da din eğitimi alıp Türkiye’ye dönmüş ve bir süre sonra da Ermeni patriği görevine seçilmiş. 
     Şinork Kalustyan patrik olduktan sonra köyümüze geldi, akrabalarıyla görüştü, köy çeşmesinden su içip özlem giderdi." 
     
     AKRABALIK İDDİASI İKİNCİ EVLİLİKTEN KAYNAKLANIYOR 

     Hanifi Yılmaz, eski Diyanet İşleri Başkanı Lütfi Doğan’ın Şinark Kalustyan’la kardeş oldukları iddialarının, anneannesi Güldane Kalustyan’ın İğdeli Köyü’nde ikinci kez evlendiği kişinin soyadının "Doğan" olmasından kaynaklanmış olabileceğini de ifade ederek, şöyle devam etti 
     "Güldane Kalustyan, ilk eşi ölünce 1920 yılında köyümüzden Hacı Doğan ile ikinci evliliğini yaptı. Bu evlilikten de annem olan Hanımkız Doğan ile teyzelerim, Gülizar ve Hürmet dünyaya gelmişler. 
     Yani anneannem ikinci evliliğinden erkek çocuk doğurmamış. Bu nedenle Lütfi Doğan ile bir akrabalığımız söz konusu değil. Anneannemin ikinci evliliği yaptığı Ali Doğan’ın ilk eşi olan Nadire’den olan Halim, Şükrü, Mustafa ve Bahri adında 4 çocuğu daha varmış. Anneannemin, ikinci evliliğini yaptığı Hacı Doğan’ın soy ismindeki benzerlik nedeniyle Lütfi Doğan’ın Şinork Kalustyan ile kardeş olduğu iddia ediliyor ama bu doğru değil." 
     
     "ANNEANNEM MÜSLÜMANLIĞI SEÇMİŞTİ" 

     Hanifi Yılmaz, anneannesi Güldane Kalustyan’ın ikinci evliliğini yaptıktan sonra Müslümanlığı seçtiğini de vurgulayarak, "Anneannem, Müslümanlığı seçince köyde kendisine ’Gülkız’ adı verilmiş. Anneannem bir süre sonra İstanbul’a oğlu Şinork Kalustyan’ın yanına yerleşmiş. 
     Annem olan Hanımkız, anneannemi İstanbul’a giderek, ziyaret etmiş. 
     Anneannem, bu ziyaret sırasında anneme ben Müslümanlığı seçtim ve Müslümanım. Oğlum Şinork da bunu biliyor. Şinork’a bir zarar gelmesin, çevresindekiler benden rahatsız olmasın diye Müslümanlığımı belli etmiyorum. İbadetimi çok gizli yapıyorum demiş. Annem köye döndüğünde ağlayarak bize bunları anlattı" diye konuştu. 
     İğdeli Köyü Muhtarı Erhan Korkmazyürek de, "Şinork Kalustyan’ın Lütfi adında öz veya üvey kardeşi olmadı. Tek erkek kardeşi çocukken ölmüş. Köyümüzde Ermenilerle Türkler yıllar boyu dostça yaşamışlar" dedi. 
     Bir gazetede ve dergide yer alan haberde, eski Ermeni Patriği Şinork Kalustyan’ın eski Diyanet İşleri Başkanı Lütfi Doğan’ın aynı anneden olma üvey kardeşi olduğu iddia edilmişti. 
     
</TEXT>
</DOC>
