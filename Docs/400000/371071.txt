<DOC>
<DOCNO> 371071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/spor/aspo.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Paniğe gerek yok 
</HEADLINE>
<TEXT>


Bulgaristan maçıyla, Danimarka sınavını karşılaştırmak yanlış olur. Terim sadece kendi takımını analiz etme şansı buldu. Gruptaki son üç maçta günü kurtaracak hamleler mutlaka yapılacaktır 

GÜNÜN YORUMU RIDVAN DİLMEN 


Öncelikle şunu belirtmekte fayda var Fatih Terim, Bulgaristan maçını sadece ve sadece kendi takımını görmek, futbolcularının son durumunu analiz edebilmek için oynadı. Maçın İstanbul'da oynanmasını istemişti. Ancak organizasyon daha önceden yapıldığı için Sofya'ya gitmek zorunda kaldı. 
Bulgaristan sınavı puan mücadelesi olsaydı, teknik kadro rakibi önceden inceleyip, gereken tedbirleri alacaktı. 3 - 1'lik skora rağmen Fatih Terim'in bu karşılaşmadan önemli sonuçlar elde ettiğini düşünüyorum. Örneğin aylardır oynamayan Rüştü'yü sahaya sürme şansı buldu. Bunlardan da önemlisi savunmada yaşanan sorunları gördü. Özetle hazırlık maçı gibi hazırlık maçı oldu. 
Fatih Terim, maça da Yanal'ın oynattığı oyun düzeni olan 4 - 2 - 3 - 1 ile başladı. Bu kadar kısa bir zaman dilimi içinde kendi futbol felsefesini takıma yansıtması zaten kolay değildi. Ayrıca bu da kısa vadede gerçekleşmesi zor bir adım. 
Fatih hocanın önünde grupta oynanacak olan üç kritik maç var. Kendi felsefesini takıma monte edebilir mi bu tartışılır. Beş yıllık görev dönemine başlayan Fatih Terim'in asıl planladığı sistem uzun vadede oturacaktır. Bu üç maçın tatsız sonuçlarla bitmesi durumunda bile Fatih Terim'i yargılamak yanlış olur. Ayrıca Fatih Terim, üç maçta günü kurtarma adına kendi felsefesi ve futbol prensiplerinin dışına çıkmak zorunda kalabilir. 

Danimarka fark yerdi 
Milli Takımımız'ın 3 - 1'lik Bulgaristan yenilgisinden çok Danimarka'nın İngiltere'yi 4 - 1 yenmesi fazlasıyla yankı uyandırdı. Bu sonucun rakibimiz Danimarka adına moral artıcı bir faktör olduğu kesin. Ancak sonuç gerçekçi değil. Çünkü birçok fırsatı kaçıran İngiltere de sahadan farklı bir zaferle çıkabilirdi. 
Danimarka evinde ve deplasmanda aynı sistemi uygulayan bir takım. Çok pas yapıyorlar. Önde oynayan iki kenar oyuncularını çok iyi kullanıyorlar. Orta göbekteki isimlerden çok, bu ikili başımızı ağrıtabilir. Ancak önlemler alınacaktır. 
Bulgaristan maçını ciddiye alıp, gereksiz bir paniğe kapılmayalım. Danimarka maçında rakibe beraberliğin yetmeyecek olması bizim en büyük avantajımız olacak. Danimarka oyunu forse etmek isteyecektir. Bu durumda da bizim forvetimizin arkasında oynayan oyuncular geniş fırsatlar bulacak ve gol yollarındaki şansımız daha da artacaktır. 

Terim'den tebrik 

Fatih Terim, 3 - 1'lik mağlubiyet sonrasında soyunma odasında oyuncularına moral verdi "Kötü değildik, ama daha iyi olmalıyız." 

HALİL ÖZER 

Bulgaristan karşısındaki 3-1'lik yenilgi Danimarka maçı öncesinde moralleri bozarken, Başdanışman Fatih Terim futbolcularına destek verdi. Tecrübeli teknik adamın, karşılaşmanın ardından soyunma odasında futbolcularına övgüler yağdırdığı öğrenildi. 
Terim'in, "Belki çok basit goller yedik ancak mücadele hırsınızı, tek pas oynayışınızı, hızlı futbolunuzu beğendim. Böyle devam etmenizi istiyorum. Daha az hata yapmalıyız. Basit gol yeme huyumuzdan vazgeçersek, Danimarka karşısında çok daha iyi bir sonuç alacağımızdan eminim" dediği bildirildi. 
Futbol Federasyonu Başkanı Levent Bıçakcı ise, "Bu sadece hazırlık maçıydı. Danimarka karşısında herşey daha farklı olacak" dedi. 

BULGARİSTAN BASINI 
'Konuklar diz çöktü' 
Bulgaristan'ın, Türkiye karşısında elde ettiği 3 - 1'lik galibiyet, ülke gazetelerinde "Zafer" başlıklarıyla yer aldı. 
"7 Gün Spor" Gazetesi, "Türkiye'yi 3-1 yendik, konuklar diz çöktü" başlığını atarken, "Dünya üçüncülerini komik duruma düşürdük" yorumunu yaptı. 
"Meridian Maç" da manşetten, "Türkiye'ye karşı 3-1'lik galibiyetle yeniden dirildik. Güvenoyu alan hükümet üyeleri sevinç sarhoşluğundan ayılamadı. Hiçbir politikacının maça gelmemesi utanç verici" ifadelerini kullandı. Futbol Federasyonu Başkanı Slavkov'un tatilini iptal edip maça gelmediğini vurgulayan gazete, Türkiye'ye transfer olan Bulgar futbolcularına da iki sayfa ayırdı. 

DANİMARKA BASINI 
'Sınava hazırız' 
Danimarka'nın, 3 Eylül'deki Türkiye maçı öncesinde İngiltere'yi 4 - 1 yenmesi ülkeyi ayağa kaldırdı. Danimarka medyası, İngiltere maçındaki futbola tam puan verirken, Milli Takım'ın Türkiye sınavına hazır olduğunu yazdı. Ekstra Bladet Gazetesi, "Biz kazandık, rakiplerimiz başaşağı gitti. Türkiye, Fatih Terim'in ilk maçında Bulgaristan'a 3 - 1 yenildi. Bu sonuç galibiyet umutlarımıza yeni bir ivme kazandırdı" yorumunu yaptı. 

Terim, Yanal'ı geçemedi 

Türk futbolunun 82 yıllık tarihinde en yüksek galibiyet oranını Ersun Yanal tutturdu. Fatih Terim, Bulgaristan mağlubiyetiyle Yanal'ı yakalama fırsatını değerlendiremedi 

UĞUR MELEKE 

Milli Takım Teknik Direktörlüğü'nden ayrılan Ersun Yanal, 82 yıllık tarihin en yüksek galibiyet oranını tutturan çalıştırıcı olmayı başardı. 10 maçın üzerinde görev yapan teknik adamların istatistiklerinde Yanal'ın ardından ikincilikte Terim yer aldı. 
1923'ten bugüne milli takımın başında 41 farklı teknik adam görev yaparken, Ay - Yıldızlılar'ı 27 yerli hocanın yanı sıra 4 İngiliz, 4 Macar, 2 İtalyan, 1 İskoç, 1 Yugoslav, 1 Rumen ve 1 Alman teknik adam yönetti. 
Milli takımın başına üç kez getirilen Coşkun Özarı, 54 maçla halen Türk Milli Takımı'yla en çok müsabakaya çıkan teknik adam unvanını korurken, onu 50 maçla Şenol Güneş, 48 maçla Mustafa Denizli ve 35 maçla Fatih Terim takip ediyor. 
90'lı yıllarda milli takımın başında 34 maç görev yapan Fatih Terim, bu karşılaşmaların 17'sinde galip gelerek yüzde 50'lik bir oran tutturmuştu. Ulusal görevde bulunduğu 48 maçta 17 kez kazanan Mustafa Denizli yüzde 35'lik bir başarı oranı yakalarken, 50'de 23 galip gelen Şenol Güneş'in başarısı yüzde 46'da kaldı. 
Şenol Güneş'in ardından iş başı yapan Ersun Yanal, 9'u resmi 15 maçta milli takımda görev yaptı ve bu müsabakaların 8'inden galibiyetle ayrıldı. Yanal, yüzde 53'lük kazanma oranıyla tüm teknik adamları geride bıraktı. 
Milli Takım'ın Yanal dönemi en fazla gol atılan, en az gol yenen ve en az yenilen dönem olarak tarihe geçti. 

Jübile sırası Tugay'a geldi 

Futbol Federasyonu, Kaptan Bülent Korkmaz'ın ardından Tugay Kerimoğlu'na da özel veda hazırlıkları yapıyor. Bıçakcı yönetiminin, önümüzdeki dönemde oynanacak olan ilk hazırlık maçında Tugay'a da Milli Takım'a veda etmesi için imkan tanıyacağı öğrenildi. Bu arada Danimarka karşılaşması öncesinde İnönü Stadı'nda Kaptan Bülent Korkmaz'a plaket verileceği açıklandı. 

Teknik direktörlerin karnesi Teknik adam Dönem O G B M A Y Ali Sami Yen 1923 1 0 1 0 2 2 Billy Hunter 1924-1926 12 5 0 7 21 29 Toth Bella 1927-1932 8 2 1 5 14 24 Fred Pegnam 1932 2 0 0 2 3 7 Elliot Donnoly 1936-1937 3 0 1 2 4 10 Ignace Molnar 2 kez 3 2 0 1 7 4 Ulvi Yenal 1948 2 1 0 1 5 3 Peter Molley 1948-1950 7 4 0 3 16 14 Cihat Arman 4 kez 12 3 4 5 19 23 Mac Cormick 1950-1951 2 1 0 1 4 5 Rebii Erkal 1951 3 2 0 1 3 3 Sadri Usuoğlu 1952 2 0 1 1 1 5 Puppo Sandro 3 kez 30 9 5 16 34 58 Gündüz Kılıç 1954 1 0 0 1 1 5 Z. Mihailoviç 1955 2 0 2 0 1 1 G. Varqliani 1955-1956 5 2 0 3 8 9 Lazslo Szekelly 1957 4 2 1 1 6 4 Lea. Remondini 1958-1959 7 3 3 1 6 5 Şeref Görkey 1962 1 1 0 0 3 0 Ljublia Spajiç 1962 4 1 2 1 3 7 Teknik adam Dönem O G B M A Y Bülent Eken 1963 4 0 2 2 0 4 Adnan Süvari 1966-1969 16 4 4 8 14 31 Şükrü Gülesin 1969 1 1 0 0 2 1 Abdullah Gegiç 1969 6 3 0 3 13 11 Petrescu 1971 1 1 0 0 1 0 Coşkun Özarı 3 kez 54 14 16 24 56 93 Doğan Andaç 1976-1977 1 0 1 0 1 1 Metin Türel 1977-1978 13 2 1 10 11 22 Sabri Kiraz 1978-1980 12 5 1 6 13 15 Özkan Sümer 1980-1981 2 0 0 2 0 3 Fethi Demircan 1981 4 0 0 4 0 12 Candan Tarhan 1984 5 1 1 3 3 13 Yılmaz Gökdel 1984-1985 3 1 1 1 1 3 Kalman Mezsöly 1985 2 0 1 1 0 2 Mustafa Denizli 2 kez 37 12 10 15 51 54 Tınaz Tırpan 1988-1989 11 5 1 5 16 12 Fatih Terim 2 kez 35 17 8 10 48 40 Sepp Piontek 1990-1993 27 4 8 15 22 50 Şenol Güneş 2000-2004 50 23 13 14 72 50 Ünal Karaman 2004 1 0 1 0 2 2 Ersun Yanal 2004-2005 15 8 4 3 29 14 


</TEXT>
</DOC>
