<DOC>
<DOCNO> 375552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/soneko08.html </URL>
<DATE> 2005/09/04/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Dünya Bankası'nda eğitime gözaltı... 
</HEADLINE>
<TEXT>

     Hüseyin TUNÇAY AA 

Dünya Bankası, okul öncesi eğitimin yaygınlaşmasına öncelik verilmesi ve bu alana özel sektörün girişinin özendirilmesini önerdi. 
     A.A muhabirinin edindiği bilgiye göre, Dünya Bankası tarafından hazırlanan rapor taslağı görüş için ilgili kuruluşlara gönderildi. 
     Taslakta, Türk eğitim sistemi, okul öncesi eğitimden lise sona kadar analiz ediliyor ve sistemin etkinliğinin, kalitesinin ve eşitliğinin nasıl sürdürülebileceği mercek altına alınıyor. 
     Milli Eğitim Bakanlığı tarafından hazırlanan eğitim stratejisinin doğruluğuna vurgu yapılırken, bazı faaliyetlerin de strateji kapsamına alınması öneriliyor. 
     
     ANA HEDEFLER 
     Eğitim stratejisinde ana hedefler, eğitimin yaygınlaştırılması, dezavantajlı grupların eğitiminin desteklenmesi, müfredatın ve öğretim metotlarının modernize edilmesi, öğretmenlerin ve okul yöneticilerinin kalitelerinin artırılması ile okul yönetimlerinin etkin hale getirilmesi olarak sıralanıyor. 
     Dünya Bankası’nın rapor taslağınd, ana hedeflere ilişkin analizler yapılarak, öneriler getiriliyor. 
     
     OKUL ÖNCESİ EĞİTİME ÖZEL SEKTÖR GİRİŞİ 
     Taslakta, okul öncesi eğitimin yaygınlaşmasına öncelik verilmesi ve bu alana özel sektörün girişinin özendirilmesi öneriliyor. 
     İkinci olarak, şartlı nakit transferinin özellikle kız öğrenciler ve fakir çocuklara yönelik olarak kapsamının genişletilmesi ile dezavantajlı gençlere üniversite eğitim için daha fazla burs sağlanması öngörülüyor. 
     Okulların kalite standartlarının yükseltilmesi ile müfredat ve değerlendirme uyumunun geliştirilmesi isteniyor. Bunun yanında bilişim ve iletişim teknolojileri sınıf uygulamalarının müfredata entegre edilmesi, meslek okullarında staj olanaklarının artırılması tavsiye ediliyor. 
     Öğretmenlerin eğitimlerinin ve mesleki kariyerlerinin entegre şekilde geliştirilmesine yönelik faaliyetlerin artırılması ve öğretmen seçiminde daha etkin bir formülün geliştirilmesi öneriliyor. 
     Bölgeler ve iller arası kaynak dağılımının eşit hale getirilmesi ve velilere mali konulara ilişkin daha şeffaf olunması, okul müfettiş ve müdürlerinin başarılarının daha yakından izlenmesi isteniyor. 
     
     ÖLÇME VE DEĞERENDİRME 
     Taslakta, yapılan analizlerle uluslararası yapılan ortaöğrenim ölçme ve değerlendirme sonuçlarına da geniş yer veriliyor. 
     Sonuçlara göre, Türkiye’deki sağlanan başarısının AB ülkelerinin gerisinde kaldığı görülüyor. 
     Örneğin liselerde 1999 yılı sonuçlarına göre matematikte Türkiye 425 puanda kalırken AB ortalaması 0 puanı buluyor. Fen derslerinde de 430 puanlık ortalamaya karşılık AB ortalaması 5 puan olarak ölçülüyor. 
     Türkiye’deki okulların ortalama başarılarına da değinilen taslakta, 2003 yılında düz liselerde 400 puan olan ortalama başarının, meslek liselerinde 380 puan, fen liselerinde 700, Anadolu liselerinde 580, özel okullarda 570, polis okullarında ise 600 puan olduğuna dikkat çekiliyor ve Türkiye’nin ne şekilde eğitim vereceğini bildiği, ancak bunu ülkeye yaygınlaştıramadığı belirtiliyor. 
     
</TEXT>
</DOC>
