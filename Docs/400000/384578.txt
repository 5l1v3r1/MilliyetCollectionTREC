<DOC>
<DOCNO> 384578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sontur10.html </URL>
<DATE> 2005/10/06/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Üstgeçitten geçmedi, parmaklıktan atlarken elektrik akımına kapıldı 
</HEADLINE>
<TEXT>

     
     Neşat DİŞKAYA İZMİR, DHA 

     
İZMİR Konak'ta, yaklaşık 20 metre ilerideki üst geçit yerine, orta refüjde Yayalar üst geçitten geçiniz’ uyarısı bulunan demir parmaklıkların üzerinden atlayıp yolun karşısına geçmek isteyen 19 yaşındaki Ersin Kordu, tutunduğu elektrik direğindeki kaçak akıma kapılarak yaşamını yitirdi. Kordu'nun karnına üzerine düştüğü parmaklık demiri de saplandı. 
     Buca'daki evinden çalıştığı börek fırınına gitmek için otobüse binen Ersin Kordu, bugün saat 07.00 sıralarında Konak'taki durakta indi. İzmir Büyükşehir Belediyesi önünde yolun karışısına geçmek isteyen Kordu, 20 metre ileride bulunan üst geçit yerine, yaya geçişini engellemek için orta refüje konulan demir parmaklıkların üzerinden atlamak istedi. Parmaklığın üzerinden atlarken yandaki elektrik direğine tutunan Ersin Kordu, direkteki kaçak elektrik akımına kapılarak parmaklıkların üzerine düştü. Bu sırada Kordu'nun karnına, demir parmaklıklardan biri saplandı. 
     
     ELEKTRİKTEN ŞÜPHELENİP DOKUNAMADILAR 

     Yoldan geçen araç sürücülerinin haber vermesiyle gelen polisler, elektrik akımı olabileceği şüphesiyle Ersin Kordu'ya müdahale edemeyince sağlık ekiplerine haber verdi.Olay yerine gelen sağlık görevlileri de Ersin Kordu'nun demirlerin üzerinden atlamak isterken, tutunmak istediği elektrik direğindeki akıma kapıldığından şüphelendi. Direğe dokunmadan müdahalede bulunan sağlık ekipleri Ersin Kordu'nun öldüğünü belirleyince, bu kez İzmir İtfaiyesi'nin AKS-110 Arama Kurtarma Sağlık ekibi çağırıldı. 
     Ekipler, yaptıkları incelemede o anda direkte elektrik akımı olmadığını belirledi. Ersin Kordu'nun cesedi, demir parmaklıkların üzerinden alınarak İzmir Eğitim ve Araştırma Hastanesi'ne götürüldü. 
     
     ELEKTRİK ÇARPMASINDAN ÖLMÜŞ 

     Ersin Kordu'nun Adli Tıp Kurumu'nda yapılan otopsisinde, elektrik çarpması sonucu öldüğü’ belirlendi. Ailesi tarafından cenazesi morgtan alınan Kordu'nun, yarın toprağa verileceği belirtildi. 
     Kordu'nun, geçen yıl Karabağlar Endüstri Meslek Lisesi Motor Bölümü'nden mezun olduğu, iş bulamayınca börek fırınında çalışmaya başladığı belirtildi. 3 çocuğundan biri olan Ersin Kordu'yu kaybetmenin acısını yaşayan inşaat işçisi baba 42 yaşındaki Alişan Kordu, oğlunun ölümünde ihmali olduğunu öne sürdüğü TEDAŞ hakkında dava açacağını söyledi. 
     
</TEXT>
</DOC>
