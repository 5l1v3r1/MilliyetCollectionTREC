<DOC>
<DOCNO> 391631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/yasam/yas01.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Astrocumali, Kandilli Rasathanesi'ne rakip 
</HEADLINE>
<TEXT>


Astronomi meraklısı Cumaittin Turap, Ordu'da kurduğu özel rasathaneye Astrocumali adını verdi. Turap, 'Kandilli'den sonra en büyük teleskoplar burada bulunuyor' dedi 


Ordu'da astronomiye meraklı Cumaittin Turap'ın 59 kurduğu "Astrocumali Gözlemevi" adlı özel rasathanenin önümüzdeki günlerde faaliyete geçeceği bildirildi. 
İşçi olarak çalıştığı İsviçre'de 1994'te iş kazası nedeniyle malulen emekli olan Cumaittin Turap, memleketi Ordu'nun Ulubey ilçesine yerleştikten İsviçre'de merak sardığı astronomiyle burada da ilgilenmeye başladı. İsviçre'den getirdiği cihazlarını evine kurarak amatörce gözlem yapan Turap, olayı farklı bir boyuta taşımak için çalışmaya başladı. 

'Atatürk Takım Yıldızı' 
İlçenin yaklaşık 1000 rakımlı Sayacabaşı yöresinde 27 dönüm arazi satın alan Turap, buraya turistik bir işletme yaptı. Aynı yere bir özel gözlemevi kuran Turap, elindekilerin yanı sıra, kendi yaptığı ve yeni satın aldığı cihazları buraya yerleştirdi. 
"Astrocumali Gözlemevi" adını verdiği özel rasathanesini yakında faaliyete geçireceğini belirten Turap, özellikle öğrencilerin buradan yararlanmasını istediğini söyledi. Turap, gözlemevine 1 milyon YTL'den fazla harcadığını anlattı. Turap, "Türkiye'de bu sistem tek bana ait. 480 ve 350 milimetrelik paralel çalışan teleskoplar var. Kandilli'den sonra en büyük teleskoplar burada" dedi. Turap, bazı yeni yıldızlar keşfettiğini ve bunlardan birine de "Atatürk Takım Yıldızı" adını verdiğini söyledi. 

Turizme katkı sağlayacak 
Ordu Kültür ve Turizm Müdürü Muzaffer Günay da gözlemevinin il turizmine katkı sağlayacağını söyledi. Günay, "Gözlemevinin çevresi büyütülerek turizm kompleksi haline getirilecek. Turizm Bakanlığı'ndan yardım istedik" dedi. 


</TEXT>
</DOC>
