<DOC>
<DOCNO> 379782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonyas02.html </URL>
<DATE> 2005/09/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Papaza kasetli şantaj 
</HEADLINE>
<TEXT>

     Güney Kıbrıs'ın Limasol kentinde üç kişinin, kaçırdıkları bir köy kilisesinin papazına ahlak dışı davranışlarda bulunup kaydettikleri görüntülerle şantaj yaptığı bildirildi. 
     Rum basınında yer alan haberlerde, kasetli şantajı yapan kişilerin, eski Sovyetler Birliği ülkelerinden ve özellikle Gürcistan'dan Rum tarafına getirilerek vatandaşlık verilen kişilerden olduğu belirtildi. 
     Kimliği açıklanmayan 43 yaşındaki papaz, geçen cuma günü Limasol polisine giderek, kendisini kaçıranlardan şikayetçi oldu ve başına gelenleri anlattı. 
     Polise verdiği ifadede, ''Önceki gün öğleden sonra kilisede bulunduğu sırada, tanıdığı bir Gürcistanlı soydaşın telefon ederek kendisini ziyaret edeceğini'' söylediğini belirten papaz, bu kişinin, tanımadığı iki kişiyle kiliseye geldiğini ve kendisini zorla bir arabaya bindirerek, harabe bir yere götürdüğünü kaydetti. 
     Papazın ifadesine göre, silah zoruyla kendisini soyan ve tecavüz etmeye çalışan bu kişiler, kendilerine direnen papaza ahlak dışı hareketlerde bulundu ve bu görüntüleri videoya kaydettiler. Görüntüleri gösterdikleri papazı daha sonra kiliseye bırakan zanlılar, ''10 bin Kıbrıs Lirası KL vermemesi halinde bandın kopyasını yayımlayacakları'' tehdidinde bulundular. 
     Papazın, daha önce de aynı kişilerin benzer şantajına maruz kaldığı belirtildi. 
     Rum polisi, şikayetten sonra ve bulgulara dayanarak, papazı kaçıranların ikisini yakaladı. Limasol Kaza Mahkemesi'ne çıkarılan iki kişi hakkında 8'er gün tutukluluk emri alındı. 
     
</TEXT>
</DOC>
