<DOC>
<DOCNO> 353132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/guncel/agun.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeteye diplomatik zırh 
</HEADLINE>
<TEXT>


"Lale Operasyonu" kapsamında gözaltına alınan Veysel Kadayıfçıoğlu'nun Togo Fahri Konsolosu olmak için başvurduğu ortaya çıktı. Sedat Şahin'in de sağ kolu olan sanığın bu girişimi son anda engellendi 

Tolga Şardan - Ankara 

İstanbul Emniyet Müdürlüğü'nün gerçekleştirdiği 'Lale Operasyonu' kapsamında gözaltına alınan Veysel Kadayıfçıoğlu'nun, diplomatik zırh kazanmak için girişimde bulunduğu ortaya çıktı. Togo'nun İstanbul Fahri Konsolosu olmak için başvuran Kadayıfçıoğlu'nun çabalarının, Emniyet Genel Müdürlüğü'nün Dışişleri Bakanlığı'na yaptığı uyarıyla sonuçsuz kaldığı belirlendi. 
Organize suç örgütü lideri Sedat Şahin'in sağ kolu olarak nitelendirilen Kadayıfçıoğlu, Orta Afrika ülkesi Togo'nun fahri konsolosu olmak için ocakta girişim başlattı. Kadayıfçıoğlu'nun sahibi olduğu VBG Holding A.Ş. kullanılarak, Togo ile Türkiye arasında resmi yazışmalar gerçekleşti. Bu sırada Dışişleri Bakanlığı, İçişleri'nin de aralarında bulunduğu çeşitli bakanlıklardan görüş almaya başladı. 
Kadayıfçıoğlu'nun, polisin İstanbul Başsavcılığı'yla yürüttüğü operasyonun ön hazırlıklarını sonuçlanmak üzereyken harekete geçmesi dikkat çekti. Emniyet Genel Müdürlüğü, İstanbul'daki Master Petrol ve Denizcilik A.Ş. ile akaryakıt sektöründe de faaliyet gösteren Kadayıfçıoğlu hakkındaki raporunu, Dışişleri Bakanlığı'na gönderdi. 

6 suçtan kaydı çıktı 
Emniyet, çeşitli tarihlerdeki 6 ayrı suçtan kaydı bulunan Kadayıfçıoğlu için "olumsuz" görüş verdi. Kadayıfçıoğlu'nun, 1988'de darp ve tabancayla ateş etmek, 1991'de Almanya'da uyuşturucu yakalatmak, 1998'de Ateşli Silahlar Kanunu'na, 1999'da da Çıkar Amaçlı Suç Örgütleriyle Mücadele Kanunu'na muhalefet gibi suçlardan kaydı bulunduğu anlaşıldı. 
Dışişleri bunun üzerine, Türkiye'nin Togo'da temsilciliği olmadığı için, bu ülkeye akredite Nijerya Büyükelçiliği'ne yazı gönderdi. Türkiye'nin görüşü belirtilerek, Kadayıfçıoğlu'nun fahri diplomat olmasının önüne geçildi. 
Lale Operasyonu'nun ardından hazırlanan fezlekede, Kadayıfçıoğlu için, "Silahlı eylemi yok. Örgütün bürokratik ve siyasi kanadını temsil edip, bu alandaki ihtiyacı karşılar. Direkt Sedat Şahin'le görüşür. Diğer örgütlerle ilişkilerde rol oynar" denildi. 

Doğum tarihini değiştirdi 
Kadayıfçıoğlu'nun 22 Ağustos 2003'te, 24 Kasım 1969 olan doğum tarihini 24 Kasım 1970 olarak değiştirdiği de saptandı. Hakkındaki fezleke nedeniyle aranan Veysel Kadayıfçıoğlu, 13 Mayıs'ta Atatürk Havalimanı'nda gözaltına alınmıştı. 

'Kurtlar Vadisi'nde Mokoko fahri konsolosu 

MAGAZİN SERVİSİ 
Veysel Kadayıfçıoğlu, Togo Fahri Konsolosu olmayı başaramadı ama senaristler aylar önce "Kurtlar Vadisi" dizisinin uyuşturucu baronu "Halo"yu fahri konsolos yapıp koruma zırhına aldı bile. "Kurtlar Vadisi"nde Sönmez Atasoy'un canlandırdığı 'Halil İbrahim Kapar', kardeşinin ihbarıyla uyuşturucu kaçakçılığından yakalanıp ömür boyu hapse mahk m olur. Cezaevinden helikopterle kaçırılan 'Halo', hayali ülke Mokoko'nun fahri konsolosu yapılır ve kırmızı pasaportla koruma kalkanına alınır. 


</TEXT>
</DOC>
