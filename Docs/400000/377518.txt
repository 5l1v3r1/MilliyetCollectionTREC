<DOC>
<DOCNO> 377518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/soneko08.html </URL>
<DATE> 2005/09/11/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Tüpraş ihalesi yarın... 
</HEADLINE>
<TEXT>

     Tüpraş'ın yüzde 51'lik bölümünün özelleştirilmesine ilişkin ihale yarın yapılacak. 
     Alınan bilgiye göre, ihaleye katılım için teklif veren 9 firma ve konsorsiyum ile görüşmeler tamamlandı ve yarın nihai pazarlık görüşmelerine geçilecek. 
     Özelleştirme İdaresi'nin ihalenin yeri ve saati konusunda, Telekom ihalesinde olduğu gibi, açıklamayı ihale günü sabah saatlerinde yapması beklenirken, ihalenin saat 16.00'da yapılması düşünülüyor. 
     
     VADELİ ÖDEME 

     Tüpraş ihalesinde teklifler peşin esasına göre alınacak, ancak vadeli seçeneği tercih eden yatırımcı yıllık yüzde 7 oranında, dolar üzerinden faiz ödeyecek. 
     Vadeli seçenekte ihale bedelinin yüzde 50'si peşin ödenecek, geriye kalan bölüm ise vade farkı ile birlikte 2 yıl da verilecek. 
     
     İHALEYE TEKLİF VERENLER 

     Tüpraş'ta 29 Nisan 2005 tarihinden itibaren başlatılan ihale sürecinde, 2 Eylül 2005 tarihi itibariyle 9 yatırımcıdan teklif alınmıştı. 
     Tüpraş ihalesine teklif veren firmalar ve konsorsiyumlar da şöyle 
     -TÜPRAŞ Aqusition Cons. OGG-Petrol Ofisi OGG, -PKN ORLEN SA Polonya -Zorlu Holding, -Koç Holding-Aygaz-Opet-The Shell Company of Turkey Ltd-Shell Oversesas Investment B.V OGG, -Indian Oil Corp. Hindistan -Çalık Enerji OGG, -OYAK, -OMV Aktiengesellschaft Avusturya , -ENI Refining and Market Division İtalya , -Anadolu Taşıma OGG, -MOL Macaristan 
     
     İLK İHALE İPTAL EDİLMİŞTİ 

     TÜPRAŞ'ın yüzde 65.76'lık bölümünün özelleştirilmesi için geçen yılın Ocak ayında yapılan ihalede en yüksek teklifi 1 milyar 302 milyon dolar ile Efremov Kautschuk GmbH Tatneft-Zorlu Grubu vermiş ve Özelleştirme Yüksek Kurulu da satışı onaylamıştı. 
     Ancak ardından yaşanan mahkeme sürecinde Danıştay, TÜPRAŞ'ın satışını iptal etmişti. 
     Daha sonra ÖİB, elindeki TÜPRAŞ hisselerinin yüzde 14.76'lık bölümünü, Borsa Toptan Satışlar Pazarı'nda, yurtdışında yerleşik kurumsal yatırımcılara satmış ve yaklaşık 446 milyon dolar gelir elde etmişti. 
     
</TEXT>
</DOC>
