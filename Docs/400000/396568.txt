<DOC>
<DOCNO> 396568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sontur20.html </URL>
<DATE> 2005/11/20/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Kadir Topbaş Karla mücadelede kimyasal madde kullanacağız 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, ''İstanbul'da karla mücadelede kimyasal madde kullanacağız'' dedi. 
     AK Parti İstanbul İl Başkanlığı tarafından Abant'ta düzenlenen değerlendirme toplantısına katılan İstanbul Büyükşehir Belediye Başkanı Topbaş, AA muhabirine yaptığı açıklamada, İstanbul'da karla mücadele konusunda büyük bir yol kat ettiklerini söyledi. 
     Topbaş, ''Bu sene karla mücadele etmek için 2 bin personelimiz hazır bulunmakta. Ayrıca karla mücadele etmek için 100 bin ton tuz alacağız. Geçen yıldan artan 35 bin ton tuzla birlikte 135 bin ton tuzumuz olacak. Her yıl yaklaşık olarak İstanbul'da 70 bin ton tuz kullanılıyor'' dedi. 
     Topbaş, İstanbul'da karla mücadele konusunda başarılı olmak için kararlı olduklarını ifade ederek, sözlerini şöyle sürdürdü 
     ''İstanbul'da karla mücadelede solüsyon kullanacağız. Bu madde çevreyi kirletmeyen ve kullanıldığı yolda kar tutmayan bir madde. Pahalı bir madde ama 2 bin metreküp kullanmayı düşünüyoruz. Bu maddeyi Rusya kullanmakta ve başarılı olmakta. Bu madde hava tahmin raporlarına göre yağış başlamadan kullanılıyor. Kullanıldıktan sonra yolda karla ilgili olarak bir sorun kalmıyor. Bunun için girişimlerde bulunduk.'' 
     
     ''KAR LASTİĞİ KULLANILMALI'' 
     Topbaş, İstanbul'da araç kullanan sürücülerin yağışlı havalarda kar lastiği kullanmasının gerekli olduğunu kaydederek, ''İnsanlar havaların soğumasıyla birlikte nasıl kıyafet değiştiriyorsa araçların da ihtiyaçlarını ona göre karşılamalıyız. Bunun için İstanbul gibi büyük bir trafik yoğunluğu olan ilde sürücülerin mutlaka araçlarına kar lastiği takması gerek. Bu şekilde araçlar karda daha rahat hareket edecek ve yoğun araç trafiği yaşanmayacak'' dedi. 
     
</TEXT>
</DOC>
