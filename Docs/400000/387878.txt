<DOC>
<DOCNO> 387878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/yazar/zbirand.html </URL>
<DATE> 2005/10/19/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Böyle milletvekili olmaz olsun 
</HEADLINE>
<TEXT>


CHP milletvekili Haşim Oral'ı uzaktan tanırım. Ancak hiç böyle tanımazdım. Hem şeref tribününde bir "örnek kişi" gibi otur, hem elindeki şişeyi Manisasporlu Yılmaz'a at ve ardından da "ne yapalım, ben de insanım" diye kendini savun... 
Pes doğrusu. 
Haşim Oral bey, siz milletvekilisiniz. Siz bu milletin seçtiği bir insansınız. Sizi, holigan olmanız, sağa sola küfür etmeniz için seçmedik. Bu tutumunuz ile Milletvekilliğine layık olmadığınızı gösterdiniz. 
Daha da ötesi, hepimizle alay ediyorsunuz. "Ben şişeyi atmadım, sadece ittim " diyerek zekamızı küçümsüyorsunuz. 
Haşim Oral siz CHP'ye de layık değilsiniz. 
CHP'nin ilkeleri arasında rakip takım oyuncularına şeref tribününe karşı hakaret içeren bazı jestler yapan dahi olsa şişe atmak, adam dövmeye kalkmak yoktur. 
Bari susun... 
Konuşmayın daha iyi... 
Konuşup, sözde kendinizi koruğunuz oranda daha da batırıyorsunuz. Belki partiniz sizi eleştirmeyecek, belki gelecek seçimlerde seçmen dahi, bu yaşananları hatırlamayacak ve sizi cezalandırmayacak. Ancak bu ülkenin bir kesiminin gözünden düştünüz. Artık bu ülke siyaset tarihi de sizden sadece "rakip futbolcuya şişe atan politikacı" diye söz edecek. Düğünlerde havaya ateş eden maganda milletvekilleri kadar olamadınız. Kendinize yazık ettiniz. 



AB'YE DEĞİL, KENDİMİZE REZİL OLMAYALIM... Zaman zaman gazetelerde okuyorum, TV programlarında rastlıyorum. Örneğin " tarım politikalarında yeterli hazırlığımız yok, AB'ye rezil olacağız" deniyor. Veya " böyle şey yapılır mı, Avrupa Birliğine karşı ne diyeceğiz " diye tepki gösteriliyor. 
Neden bu cümle sarfediliyor 
Yabancılara karşı bir özgüven eksikliğinden mi, yoksa bir türlü kurtulamadığımız küçüklük kompleksinden midir, bilemiyorum. Üstelik toplumsal analizler yapacak kadar tıp bilgim yok. Doktor da değilim. Ancak bildiğim birşey var ki, bu tip yaklaşımlar kelimenin tek anlamıyla "cehalettir". 
Sevgili okurlarım, bizlerin ne yapıp ne yapmadığımız AB'yi hiç etkilemez. Eğer Türkiye, kendini müzakerelere iyi hazırlamazsa, AB'nin umurunda bile olmaz. Sadece keyiflenir ve Türkiye'nin kendi kendine attığı kazığa bakıp güler. 



YUNANLILAR DOĞRUYU YAPTILAR... Yunanistan akıllıca davrandı. 
Kuş gribi olayını tespit eder etmez hemen harekete geçti ve durumu açıkladı. 
Artık öyle bir dünyada yaşıyoruz ki, bazı gerçekleri saklamak imkansızdır. Tam aksine, açıklarsanız Uluslararası kamuoyundaki güvenirliğiniz artar. 
Yunanlılar, bir süre önce hesapları gizleyip AB'ye farklı bütçe bildiriminde bulunmuşlar, ancak bir süre sonra yakalanmışlardı. Bu defa, aldıkları ders karşısında doğrusunu yaptılar. 
Hatırlayacaksınız, Sovyetler Çernobil felaketini gizlemeye çalışmış, ancak sonunda yakalanmışlardı. 
Türkiye de kuş gribinde saklama yoluna gitmedi. Durumu açıkladı ve güven verdi. Yani doğrusunu yaptı. 
Artık, açıklık prim getiriyor. Kol kırılır yen içinde kalır, anlayışı bitti. Bu anlayışı sürdürdüğümüz oranda kazançlı çıkacağımızı bildiğimizde rahat ederiz. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
