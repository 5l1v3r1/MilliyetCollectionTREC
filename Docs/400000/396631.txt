<DOC>
<DOCNO> 396631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/spor/ydilmen.html </URL>
<DATE> 2005/11/21/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Gerets doğruyu buldu 
</HEADLINE>
<TEXT>



Lige verilen aralardan sonra sadece büyüklerde değil, hemen hemen bütün takımların tempolarında düşüş oluyor. Ara çalışarak değil, balayı ile geçiyor. Hemen hemen bütün maçları izledim. Futbol adına kötü bir haftaydı. Galatasaray bu arayı en iyi değerlendiren takım olarak gözüktü. Daha gerçekçi yaklaşırsak Teknik Direktör Eric Gerets gözüktü. 
Son dört haftada hiç mağlup olmayan Rize deplasmanında, sezon başından bu yana her maç 4-5 pozisyon veren Galatasaray kalesinde hiç tehlike görmedi. Savunmasını ceza sahasının 20 metre dışında kurdu. Her şeyden önemlisi top rakipte iken orta sahayı kalabalık tutarken, Saidou'ya Ergün'ün dışında Iliç, Altan ve Necati'nin de yardımı eklenince hakimiyeti tamamen ele geçirdiler. Hem ayağa çok pas yaptılar, hem de rakibe pas yapma imkanı vermediler. Oynayacakları Fenerbahçe maçı öncesi Gerets'in doğru yolu bulduğunu gördük. Zaten kaliteli, iyi oyuncuları var, önde oynayan. 5-6 net pozisyon bulurken, üçünü değerlendirler. Zor gözüken deplasmanı çok rahat şekilde geçtiler. Gerets doğrularından bir tanesi de savunmayı ideal hale getirmesi yani Cihan'ı tekrar sağ beke çekmesiydi. Ve Cihan sahanın en iyi oyuncusu olarak gözüktü. 
Rize takımı maç öncesi Sakıp Özberk'in planlarını sahaya yansıtmak istese de, Galatasaray orta saha yapısının farklı oluşması taktiğin soyunma odasında kalmasına neden oldu. 
Maçın hakemi Mustafa Çulcu oyuncu ilişkilerinde her zamanki gibi mükemmeldi. Ama Rizespor'un kazandığı penaltıyı vermeyerek kötü not aldı. 



</TEXT>
</DOC>
