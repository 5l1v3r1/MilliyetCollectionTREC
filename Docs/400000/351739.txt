<DOC>
<DOCNO> 351739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun01.html </URL>
<DATE> 2005/06/14/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Bush'dan, Celal Talabani'ye teşekkür... 
</HEADLINE>
<TEXT>

     ABD Başkanı George Bush’un, Irak Devlet Başkanı Celal Talabani’yi arayarak, "birleşik bölgesel bir hükümetin kurulması dolayısıyla Kürt halkını tebrik ettiği" bildirildi. 
     Beyaz Saray sözcüsü Scott McClellan, yaptığı açıklamada, Bush’un, Talabani ile telefon görüşmesi yaptığını, ABD Başkanı’nın, Irak parlamentosunun yeni bir anayasanın bir an önce hazırlamasının öneminden bahsettiğini aktardı. 
     McClellan, "Başkan aynı zamanda Talabani ve Kürt halkını, birleşik bölgesel bir hükümetin kurulması dolayısıyla tebrik etti. İki lider, bu durumun, Irak’ın geri kalanında uzlaşmanın önemini sergilemesini not ettiler" dedi. 
     Bush’un, Irak halkı için gösterdiği "güçlü ve cesaretli liderlik" dolayısıyla Talabani’yi tebrik ettiğini belirten McClellan, "İki lider Irak’ta anayasanın tamamlanmasını görüştü. Anayasal sürecin ve anayasanın Geçici Yönetim Yasası tarafından belirlenen 15 Ağustos’a kadar tamamlanmasının öneminin altını çizdiler. Aynı zamanda, Irak’ın bütün topluluklarının bu sürece dahil edilmesinin önemi hakkında konuştular" dedi. 
     Sözcü, liderlerin, güvenlik durumu ve Irak güvenlik güçlerinin eğitiminde sağlanan ilerlemeyi de görüştüğünü ifade etti. 
     Başkan Bush’un, ülkesini savunurken ölenlere minnettar olduğunu ve Iraklıların, şiddete rağmen anayasal süreci tamamlamasının önemli olduğuna inandığını söyleyen McClellan, Irak’a egemenliğin devrinden bu yana bir yıldan daha az bir zaman geçtiğine dikkati çekti ve bu süre içinde Irak’ın siyasi arenada önemli adımlar attığını söyledi. 
     McClellan, siyasi alanda atılan adımların, güvenlik alanında da iyileşmeye yardım edeceğini kaydetti. 
     
</TEXT>
</DOC>
