<DOC>
<DOCNO> 388910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/guncel/gun05.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bildiriden beri tehdit ediliyoruz' 
</HEADLINE>
<TEXT>


Tehdit aldıklarını söyleyen İstanbul Tabip Odası Başkanı Gürsoy, "PKK'nın sözcüsü olmakla suçlandık" dedi 


İstanbul Tabip Odası Başkanı Gencay Gürsoy, artan terör saldırıları ve yaşanan toplumsal gerilimin ardından "Aydınlar" olarak 150 imzalı deklarasyon yayınladıkları için, tehdit aldıklarını ve bu tehditlerin devam ettiğini öne sürdü. 
Diyarbakır Barosu'nca dün Büyükşehir Belediyesi Konferans Salonu'nda düzenlenen "AB Süreci ve Kürt Sorunu" panelinde konuşan Gürsoy, "80'li yıllarda koşulların zorlamasıyla bir tercih olarak Kürt hareketinin silahlı eyleme başladığını, o dönemde bu silahlı hareketi besleyen en önemli etkenin cezaevinde yaşanan işkenceler olduğunu" iddia etti. 
Çatışmaların en yoğun olduğu dönemde dahi halktaki kardeşliğin bozulmadığını, provokasyonlara rağmen etnik çatışma yaşanmadığını ifade eden Gürsoy, "son dönemde işin renginin değiştiğini fark etmeleri üzerine 150 imzalı deklarasyon mesajı yayınladıklarını" belirtti. 
Bu deklarasyonun çok tartışıldığını ifade eden Gürsoy, "Deklarasyon yayınladığımız için tehdit ediliyoruz. Devlet aydını olarak suçlandık. PKK'nın sözcüsü ve arabulucu rolü oynamakla suçlandık. Bunlar bugün de devam ediyor. Ayrıntılara girmeye gerek yok. Mail ve telefonlarımıza gelen tehditler devam ediyor" dedi. 

'Sözler yerine gelmedi' 
Başbakan Recep Tayyip Erdoğan ile görüşmelerinde sordukları her şeye Erdoğan'ın yanıt verdiğini bildiren Gürsoy, "Kürt sorununun çözümü için seçim barajının önemli olduğunu söyledik. Bu konuda ne düşündüğünü sorduk. Buna yanıt vermedi. Başta CHP çok büyük tepki gösterdi. Ancak söylenen sözlerin gerektirdiği adımların atılmadığını net bir şekilde söyleyebilirim" diye konuştu. 




</TEXT>
</DOC>
