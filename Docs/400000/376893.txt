<DOC>
<DOCNO> 376893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonyas17.html </URL>
<DATE> 2005/09/08/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Kadınlara futbolu anlatan kitapta Türk taraftarlara çirkin gönderme 
</HEADLINE>
<TEXT>

     Hilal YILMAZ LONDRA, DHA 

İNGİLTERE’de piyasa çıkan ’Bir Kızın Futbol Hakkında Bilmesi Gereken Herşey’ adlı bir kitapta Türk taraftarlar yakışıksız bir biçimde betimleniyor. 
     A’dan Z’ye futbol hakkında bilinmesi gereken her şeyi alaycı bir dille kadın okuyucuların ilgisine sunan kitap, çeşitli ülkelerdeki taraftarların tezahürat biçimlerine de yer veriyor. 
     Türk taraftarların ’acımasız bir şekilde davrandığını’ öne süren kitapta, "Her milletin kendine has bir tezahürat şekli vardır. Almanlar alaycı ve kabadır İspanyollar kendi takımlarını ateşleyecek sözler söyler Türkler ise karşı takımın halen atmakta olan kalbini yerinden çıkarıp yemek için nasıl can attıklarını gösteren marşlar okur" deniyor. 
     Simeon De La Torre ve Sophie Brown adlı iki kadın yazar tarafından kaleme alınan kitapta ayrıca bir grup Türk taraftarın, ellerinde Türk bayraklarıyla tezahürat yaparken görülen bir karikatürü de yer alıyor. Karikatürdeki ’rakibin kalbinin çıkarılması karşısında yaşanan sevinç’ ile ’başörtülü’ bir kadının taraftarlar arasında resmedilmesi dikkat çekiyor. 
     
     OFSAYT, ’ALIŞVERİŞ’ ÖRNEĞİYLE ANLATILIYOR 

     ’Bir Kızın Futbol Hakkında Bilmesi Gereken Herşey’ adlı kitapta, futbol kuralları günlük yaşamdan örnek verilerek basit bir dille anlatılıyor. İngiliz futbol kulüplerinden futbolculara, maç biletinin nasıl alınması gerektiğinden maçta giyilecek giysilere kadar her türlü ayrıntıya yer veren kitabın en can alıcı noktası ise, kadınların anlamakta güçlük çektiği ofsayt kuralı. 
     Kitapta ofsayt kuralı alışveriş metoduyla anlatılıyor. Senaryoya göre, okuyucu ayakkabı almak için bir dükkana giriyor ve ucuzluktaki bir çift ayakkabıyı almak üzere kasaya yöneliyor. Ancak aynı ayakkabıyı beğenen yalnızca kendisi değil. Ayakkabıyı gözüne kestiren diğer bir müşteri de kasa ve okuyucu arasında duruyor. Futbol topunu betimleyen para çantası ise okuyucu kişinin arkasındaki arkadaşında duruyor. Bu durumda okuyucuya, rakip müşterinin arkasında durarak arkadaşının kendisine para çantasını pas atması öğütleniyor. Öneride, "Tek yapmanız gereken, ayakkabıyı kapıp rakibin arkasında beklemek ve ancak arkadaşınız size para çantasını atınca rakibinizi geçerek kasaya ulaşmak" deniyor ve ekleniyor "Eğer buraya kadar her şeyi anladıysanız baş belası ofsayt kuralını da anlamışsınız demektir." 
     
     ’FUTBOLDAN ANLAYAN KADIN DAHA KOLAY SEVGİLİ BULUR’ 

     Sahadaki mevkilerin özelliklerini de anlatan kitap, çeşitli kurallar için David Beckham’ı sıklıkla örnek gösteriyor. Hatta İngiltere’nin genç yıldızı Wayne Rooney için "Shrek filmindeki yaratığa benzese de yetenekli bir oyuncu" tanımlamasını yapmaktan çekinmiyor. 
     Futbolun kurallarını basit ve bir o kadar da alaycı bir dille okuyucuların beğenisine sunan ’Bir Kızın Futbol Hakkında Bilmesi Gereken Herşey’ adlı kitap, bu kurallar sayesinde kadınların ’erkekleri tavlamasının’ daha kolaylaştığını da iddia ediyor. "Bazen, aslında nadiren, futbol seksten daha keyifli olabilir" diyen kitap, futboldan anlayan kadınların barda kendilerine sevgili bumakta zorlanmayacaklarını ya da sevgilisi olanların kendi takımının yenilgisi karşısında yıkılan erkek arkadaşlarını daha kolay teselli edebileceği belirtiliyor. 
     Kitabın son bölümünde, "Eğer 90 dakika televizyona bakıp ne olup bittiğini anlamayan bir kadınsanız bu kitap tam size göre. Yok eğer kız arkadaşınızın size saçma sapan sorular sorarak maçınızı mahvetmenizden şikayet eden bir erkekseniz, bu kitabı mutlaka kız arkadaşınıza hediye etmelisiniz" deniyor. 
     
     KİTAPÇILAR SATIŞLARDAN MEMNUN 

     İngiltere’de ortalığı kasıp kavuran ilginç futbol kılavuzu kitapçıların yüzünü güldürürken, kadın okuyucular da kitaba yoğun ilgi gösteriyor. Kimi kitapseverler ’erkekleri etkilemek için’ bu kitabı okumanın gerekli olduğunu söylüyor. 
     İngiltere’de adından çok söz ettiren kitap, raflarda ön sıradaki yerini almış bulunuyor. Öyle ki satış rekorları kıran Harry Potter serisinin son kitabı ile aynı standı paylaşması, kitaba gösterilen ilginin yoğunluğunu gözler önüne seriyor. 
     
</TEXT>
</DOC>
