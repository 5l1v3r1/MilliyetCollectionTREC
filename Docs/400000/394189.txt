<DOC>
<DOCNO> 394189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sontur26.html </URL>
<DATE> 2005/11/11/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
İstiklal Caddesi'ndeki 400 ağaç, Cin Deresi Parkı'na dikilecek 
</HEADLINE>
<TEXT>

     İstanbul Büyükşehir Belediyesi, İstiklal Caddesi’ndeki 400 ağacın, yaya ve araç sirkülasyonunu engellediği ve caddenin konseptinde olmadığı için kaldırılacağını belirterek, kökleri bordür taşları ve ferforjeleri tahrip eden bu ağaçların Cin Deresi Parkı’na dikileceğini bildirdi. 
     İstanbul Büyükşehir Belediyesi Basın Danışmanlığı’ndan yapılan yazılı açıklamada, İstiklal Caddesi’nin yeşil kalması için konsol çiçeklikler hazırlatıldığını ve daha güzel bir İstiklal Caddesi, daha güzel bir Beyoğlu için hazırlanan bu konsol çiçeklerin Avrupa’nın köklü kentlerindeki görünümü İstanbul’a taşıyacağı belirtildi. 
     İstanbul Büyükşehir Belediyesi’nin günümüz ihtiyaçlarına uygun olarak İstiklal Caddesi’ne yeni bir görünüm kazandırmak için başladığı cadde düzenleme çalışmalarının sürdüğü ifade edilen açıklamada, Ramazan Bayramı öncesinde başlatılan çalışmaların bölgede TEDAŞ tarafından sürdürülen altyapı çalışmalarının sonuçlanmasından sonra 60 gün içinde bitirilmesinin planlandığı kaydedildi. 
     Açıklamada, İstanbul Büyükşehir Belediyesi’nin, proje çerçevesinde İstiklal Caddesi’ne 10 yıl önce dikilen ve kent ağacı olmaya müsait bulunmayan 400 ağacı kaldırma kararı aldığına işaret edilerek, deplase edilen bu ağaçların belediyenin Park ve Bahçeler Müdürlüğü tarafından Beyoğlu Hacı Ahmet Mahallesi Cin Deresi Parkı’na dikileceği vurgulandı. 
     İstiklal Caddesi’nin her geçen gün daha kalabalık nüfusa hizmet vermesinden dolayı oluşan sıkıntıları gidermek amacıyla başlatılan proje öncesinde sivil toplum kuruluşları ve bölge esnafının da görüşlerinin alındığı anlatılan açıklamada, 11 Mayıs 2005 tarihinde sivil toplum kuruluşları ve esnafla yapılan görüşmelerin ardından projeye son şeklin verildiği bildirildi. 
     Açıklamada, böylece İstiklal Caddesi’nde hem daha geniş yürüme alanı oluşturulacağı, hem de bölgenin özellikle sabah ve akşam saatlerinde oluşan yoğun trafik sorununun çözüleceğine işaret edildi. 
     
     TOPBAŞ’IN DEĞERLENDİRMESİ 
     Aynı açıklamada yer verilen İstanbul Büyükşehir Belediye Başkanı Kadir Topbaş’ın, konuya ilişkin değerlendirmesi de şöyle 
     "Caddedeki ağaçların sökülmesinin gerekçesi, İstiklal Caddesi’ndeki dükkanların önünü kapatıyor olması değil. İstiklal Caddesi’nin kendi konseptinde ağaç yok. 10 yıl önce dikilen ağaçlar, servis için giren araçlar tarafından tahrip ediliyor. Bu ağaçların kökleri, bordür ve ferforjeleri sürekli tahrip ederek sıkıntılara yol açıyor. Caddeye kısa aralıklarla dikilmiş bulunan ağaçlar, özellikle sabah ve akşam saatlerinde yoğunlaşan servislerde trafiğin aksaması sonucunu doğuruyor. Bütün bunlar ciddi sıkıntılar doğmasına neden oluyor." Topbaş, İstiklal Caddesi’ndeki insan sirkülasyonunu 10 yıl öncesi ile karşılaştırmanın mümkün olmadığına da dikkat çekerek, daha rahat bir yürüme alanı açmak için caddeyi genişletme imkanı olmadığını, bundan dolayı ağaçları kaldırarak yaya hareketin rahatlatmak istediklerini bildirdi. 
     Ağaçların kaldırılması konusunun Beyoğlu Belediye Başkanı olduğu dönemde de gündemde olduğunu belirten Topbaş, İstanbullular’ın rahatı için sadece ağaçların değil, yürüme parkurunda engel teşkil eden aydınlatma armatürleri ve direklerin de kaldırılacağını kaydetti. 
     Kadir Topbaş, İstiklal Caddesi’nin yeşil görünümünün korunmasından yana olduğunu ifade ederek, bina cephelerine hazırlanan konsol çiçekliklerle daha farklı, Avrupa kentlerindekilere benzer, daha güzel bir İstiklal Caddesi’ni, daha güzel bir Beyoğlu’nu ortaya çıkaracaklarını sözlerine ekledi. 
     
</TEXT>
</DOC>
