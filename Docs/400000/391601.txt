<DOC>
<DOCNO> 391601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/siyaset/axsiy01.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Köstebek bulundu 
</HEADLINE>
<TEXT>


Başbakan Erdoğan, Milli Güvenlik Siyaset Belgesi'ni basına sızdıranların Milli Güvenlik Kurulu Genel Sekreterliği çalışanları olduğunu tahmin ettiğini söyledi 

ABDULLAH KARAKUŞ Ankara 


Başbakan Recep Tayyip Erdoğan, Dışişleri Bakanı Abdullah Gül'ün araştırılması için Milli İstihbarat Teşkilatı'na talimat verdiği Milli Güvenlik Siyaset Belgesi'ni MGSB basına sızdıranların Milli Güvenlik Kurulu MGK Genel Sekreterliği çalışanları olduğunu tahmin ettiğini söyledi. 

İsim vermedi 
Erdoğan başkanlığında önceki gece yapılan MYK toplantısında MGSB tartışıldı. Üyelerin "sızdırma"ya ilişkin soruları üzerine Erdoğan, bunun MGK'dan sızmasının mümkün olmadığını söyledi. Belgenin hazırlık aşamasında sızmış olabileceğini dile getiren Erdoğan, "Yer olarak MGK Genel Sekreterliği gözüküyor. Hazırlık çalışmaları sırasında sekreterlik çalışanlarının sızdırdığı düşünülüyor" diye konuştu. Erdoğan, üyelerin isim sormaları üzerine net yanıt vermedi. Gül ise, MGSB'nin basına sızdırılmasından sorumlu kişinin MGK üyesi çıkması durumunda ne yapacakları sorusuna şu yanıtı verdi 
"MGK'nın sivil ve askeri üyelerinin hepsini tenzih ederim. Ama bunların hazırlıklarına birçok kişi katılıyor. Bu ülkenin gizli bilgileri vardır. Bu, devlet olmanın gereğidir. Bunun gazetelere servis yapılmasının soruşturulması lazım. Türkiye'de herkes kanun tanımadan, Türkiye'nin çıkarlarını düşünmeden hareket serbestliği içinde olamaz. Yanlışlık varsa, ilgili kurumlar tarafından takip edilir. Bu gazetecilere yönelik bir hareket niteliği taşımıyor. Ciddi devlet olmanın gereğidir." 
MGSB'nin Bakanlar Kurulu onayına ilişkin kararının ilk toplantıda alınabileceğini belirten Gül, "gizli anayasa" tabirinin de yanlış olduğunu vurguladı. 

'Sızdırmalar maksatlı' 
Abdullah Gül, MGSB'nin içeriğinin basında yer alması üzerine Başbakan Vekili sıfatıyla istihbarat birimlerinden sızdıranların bulunmasını istemişti. Dışişleri Bakanlığı Sözcüsü Namık Tan da, "Bilgileri sızdıran sorumsuz kişiler ciddi suç işlemektedir" demişti. 
MGSB hakkındaki haber ve yorumların "maksatlı sızdırmaların ürünü" olarak değerlendirildiğini vurgulayan Tan, "Yalan yanlış bilgilerin sorumsuzca sızdırılması, devletimizin çıkarlarını tehlikeli şekilde zedelemektedir" ifadesini kullanmıştı. 


</TEXT>
</DOC>
