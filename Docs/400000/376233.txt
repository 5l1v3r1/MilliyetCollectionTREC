<DOC>
<DOCNO> 376233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/dunya/axdun01.html </URL>
<DATE> 2005/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Zerkavi 'İslam Cumhuriyeti' kurdu 
</HEADLINE>
<TEXT>


DIŞ HABERLER SERVİSİ 


Irak'ta El Kaide'nin Irak kolunun lideri Ebu Musab el Zerkavi'ye bağlı militanların, Suriye sınırındaki Kaim kasabasının kontrolünü ele geçirdiği, Amerikalılarla işbirliği yapanları öldürerek şeriat ilan ettiği öne sürüldü. 
Amerikan Washington Post gazetesinin bölgedeki aşiret üyeleri, halk ve yetkililerin ifadelerine dayanarak verdiği habere göre Zerkavi tarafından kontrol edilen yabancı militanlar Suriye sınırına 3 km mesafedeki Kaim kasabasının kontrolünü geçtiğimiz hafta sonu ele geçirdi. Kasabanın girişine "Kaim İslam Cumhuriyeti'ne hoşgeldiniz" tabelası asıldı. 
Kaim'den görgü tanıkları, Zerkavi'nin savaşçılarının ABD ile işbirliği yaptığından şüphelendikleri herkesi öldürdüğünü, haftasonundan beri 9 erkeğin meydanlarda halkın önünde idam edildiğini söyledi. Kaimliler, cd satan dükk nların ve bir güzellik salonunun yakıldığını, alkol içen erkeklerin kırbaçlandığını, hükümet çalışanlarının öldürüldüğünü anlattı. 

Telafer'de operasyon 
Washington Post, Amerikan askerlerinin başlattıkları operasyonu sürdürdüğü kuzeydeki Telafer kentinin önemli bölümünü köktendinci militanların 1 yıla yakın süredir kontrol ettiğini yazdı. Telafer'deki çatışmalarda dün bir Amerikan askeri öldü. 


</TEXT>
</DOC>
