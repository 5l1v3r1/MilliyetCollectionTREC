<DOC>
<DOCNO> 385858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sontur04.html </URL>
<DATE> 2005/10/11/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Hırsızların kaçtığı otomobil polise çarptı... 
</HEADLINE>
<TEXT>

     İzmir'in Bornova İlçesi'nde hırsızlık zanlılarının içinde bulunduğu otomobilin çarptığı polis memuru yaşamını yitirdi. 
     Sabah saat 05.00 sıralarında meydana geldi. İçinde biri kadın 3 kişinin bulunduğu 35 KKE 48 plakalı otomobil, güvenlik güçlerince durdurulmak istendi. ''Dur'' ihtarına karşın polisten kaçan otomobili takip eden güvenlik güçleri, Bornova'da, geçebileceği güzergahlarda önlem aldı. Körler Okulu istikametine seyir halinde olduğu belirlenen otomobil, okul önünde önlem alan Bornova İlçe Emniyet Müdürlüğü Asayiş Şube Müdürlüğü'nde görevli polis Kurtuluş Karabacak'a çarptı. Karabacak, olay yerinde hayatını kaybetti. 
     
     EVLERDE OPERASYON YAPTILAR 

     Olay yerinden uzaklaşan otomobil, Yeşilova semtinde terk edilmiş olarak bulundu. 
     Çevrede operasyon başlatan güvenlik güçleri, bir eve girmeye çalışan E.E'ye ''dur'' ihtarında bulundu. Kaçmak isteyen zanlı, açılan ateş sonucu ayağından vurularak yakalandı. Zanlının yakalanmasından sonra Bornova Mevlana Mahallesi 1776. Sokak'taki bir evde de zanlılardan A.A. yakalandı. Evde yapılan aramalarda da çok sayıda halı ile 2 tüfek bulundu. 
     Ayağından silahla vurulan E.E. ile halılarla ve 2 tüfekle birlikte ele geçirilen A.A'nın, Bornova Kurtuluş Caddesi'nde halı hırsızlığına karışan zanlılar olduğu belirlendi. Yapılan operasyonlarda hırsızlığa karıştığı belirtilen ve soyadı açıklanmayan ''Dilek'' adında kadın da yakalanarak gözaltına alındı. Otomobille çarptıkları polis Kurtuluş Karbacak'ın ölümüne neden olan zanlılar K.E. 19 ile A.K'nın 21 yakalanmasına çalışıldığı belirtildi. 
     
</TEXT>
</DOC>
