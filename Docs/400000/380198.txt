<DOC>
<DOCNO> 380198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun13.html </URL>
<DATE> 2005/09/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
'Şayet 'evet' derseniz 70 milyon Türk yarın kapınızda' 
</HEADLINE>
<TEXT>

     ZAFER ATAMER Cenevre DHA 

      AVRUPA Birliği’nin 15 eski üyesi için serbest dolaşımı 1 Haziran 2004’te yürürlüğe koyan İsviçre şimdi de AB’ye sonradan giren 10 yeni üye için bu konuda bir referandum yapacak. Serbest dolaşım konusunun 25 Eylül’de halka sorulacağı ülkenin Alman kesimindeki bazı gazeteler bu refarandumda ’Hayır’ oyu verilmesi gerektiğini savunarak, bazı kuruluşların ilanlarına da geniş yer veriyor. 
     Bu ilanlarda öncelikli olarak Türkler hedef alınarak, "Şayet ’Evet’ derseniz 70 milyon Türk yarın kapınızda" deniyor. İsviçre Sosyal Hizmetler Komitesi, verdiği ilanda "Bugün Doğu Avrupa, Yarın Türkiye. Onun için Hayır" başlığını kullanıyor. 
     Serbest dolaşım karşıtı ilanda şu iddialara da yer veriliyor 
     - Kuzeydoğu Avrupalıların İsviçre’ye gelme ve iş arama hakkı olacak. Daha sonra da 70 milyon Türk, 3 Ekim görüşmelerinden sonra bu haktan istifade edecek. 
     - Her Doğu Avrupalı İsviçre’de iş arayabilir. Bunlardan birisi iş bulduğu takdirde, en az 5 yıl İsviçre’de oturma izni alacak, iş bulamasa bile burada kalabilecek. 
     - Bu oturma izni, ailenin bütün fertleri için geçerli. Büyükbaba, büyükanne de dahil 
     
     LİBERALLER, SOSYALİSTLER VE HIRİSTİYAN PARTİSİ 'EVET' DİYOR 
     25 Eylül’deki halk oylaması için bazı siyasi partiler de halk kuruluşları gibi oylamada halkın ’Hayır’ demesini istiyor. Bu çevreler söz konusu ’faktörlere’ kendilerinin de katıldığını ve onun için mutlaka ’Hayır’ denmesi gerektiğini savunuyor. Öte yandan bazı siyasi partiler de halkı ’Evet’ demeye çağırarak, bunun kendi çıkarlarına olacağını kaydediyor. 
     Buna göre Liberaller, Sosyalistler, Hıristiyan Partisi, Radikaller, Yeşiller ve birçok kuruluş ’Evet’i desteklerken, Sol Kanat, Merkez Demokrat Parti, Bağımsız Sol Kanat ve birçok kuruluş ’Hayır’ oylarının kazanmasını istiyor. 
     
</TEXT>
</DOC>
