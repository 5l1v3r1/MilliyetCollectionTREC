<DOC>
<DOCNO> 361674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sonspo01.html </URL>
<DATE> 2005/07/16/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Fenerbahçe, Juventus'tan Appiah'ı istedi... 
</HEADLINE>
<TEXT>

     Fenerbahçe’nin İtalya Birinci Lig Serie A takımlarından FC Juventus’un orta alan oyuncusu Stephen Appiah’ı istediği öğrenildi. 
     Torino’daki kaynaklardan edinilen bilgilere göre, sarı lacivertli kulüpten iki yetkili FC Juventus’a söz konusu transferle ilgili olarak bir görüşme yaptılar. 
     Görüşme sırasında FC Juventus’un Appiah’ın bonservis bedeli olarak Fenerbahçe’den 8 Milyon Avro talep ettiği ileri sürülüyor. 25 yaşındaki Ganalı yıldız Appiah’ın da Fenerbahçe’ye gitme düşüncesine sıcak baktığı belirtiliyor. 
     Kaynaklardan derlenen bilgilere göre, Birmingham’ın da talip olduğu Appiah, İngiliz kulübe gitmektense, kendisine Şampiyonlar Ligi’nde de forma giyme imkanı sunacak olan Fenerbahçe’ni kabul etmeye daha eğilimli görünüyor. 
     Appiah’ı satmak istediklerini resmen duyurmuş olan FC Juventus yetkilileri, Fenerbahçe yetkilileri ile yapılan görüşme konusunda herhangi bir bilgi vermekten kaçındılar. Torino’daki görüşmeyi gerçekleştirdikleri belirtilen iki Fenerbahçe yetkilisinin ise, kulübün asbaşkanları Hakan Bilal Kutlualp ve Mahmut Uslu’dan oluştukları tahmin ediliyor. 
     Torino’daki kaynaklar, bu transfer konusunda iki kulüp arasında anlaşma sağlanmasının kuvvetle muhtemel olduğunu da kaydettiler. 

     
</TEXT>
</DOC>
