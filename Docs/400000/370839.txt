<DOC>
<DOCNO> 370839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sondun09.html </URL>
<DATE> 2005/08/18/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Sürükleyerek tahliye devam ediyor... 
</HEADLINE>
<TEXT>

     İsrail askerleri, Gazze Şeridi'nden çekilmeye karşı en çok direnişin olduğu yerleşkelerden Kfar Darum'daki yerleşimcilerin zorla tahliyesine başladı. 
     Yerleşkeye şafakta giren binlerce asker, çekilmeyi protesto edenleri bölgeden sürükleyerek çıkarıyor. 
     
     ELİMDEKİ İĞNE HIV VİRÜSLÜ 

     Çekilme sürecinde ilginç gelişmeler meydana geliyor. 
     Associated Press ajansının haberine göre, Gazze Şeridi'ndeki Yahudi yerleşim yeri Kfar Darum'da, bir çocuk yuvasına giren askerler, elinde HIV virüslü iğne olduğunu iddia eden bir kadınla karşı karşıya geldiler. 
     Gazze'den çekilmeye karşı olan kadın, askerleri, kendisini yuvadan çıkarmaya çalışmaları halinde elindeki iğneyi batırmakla tehdit etti. 
     Onlarca asker, kadının tehdidi üzerine derhal yuvadan çıktı ve yuvaya özel birlikler girdi. 
     Kadın, birkaç dakika sonra yanında bir sağlık görevlisi ve çok sayıda askerle yuvadan çıkarıldı. 
     
     SİNAGOGA GİRİLDİ 

     İsrail sınır polisleri, Gazze Şeridi'ndeki Neve Dekalim yerleşim biriminde bulunan sinagogdakileri zorla tahliye etmeye başladı. 
     Binlerce asker sinagogu kuşatırken özel sınır polisleri sinagoga giriyor. Neve Dekalim'deki hahamlar ve polislerin bundan birkaç saat önce "barışçı bir şekilde çıkmak" için anlaşmasına rağmen, sinagogda hiçbir hareket görülmemesi üzerine polisler sinagogdakileri zorla boşaltmaya başladı. 
     Sinagogda çoğu din öğrencisi 1500 kadar kişinin bulunduğu belirtiliyor. 
     
     ASKERLER, BİR YAŞ GÜNÜ PARTİSİNE MECBUREN KATILDI 

     Askerler, her zaman her evde tahliye için güç kullanamıyor ve beklemek zorunda kalıyor. 
     AP'nin haberine göre, İsrail askerleri, bugün Kfar Darum'da bir eve yaptıkları baskında, kendilerini bir yaşına basan pembe elbiseli "Emunah" adlı kız çocuğunun yaş günü partisinde buldu. 
     Askerler, bir evin "Yahudiler, Yahudileri dışarı atmaz" yazılı kapısının kilidini kırarak içine girdi ve "İyi ki doğdun" şarkısını söyleyen Ben-Fani ailesiyle karşı karşıya geldi. 
     Davetsiz askerler, aileyi evden çıkartmadan önce partinin bitmesini beklemek zorunda kaldı. 
     Evinden çıkarılmadan önce baba, adı İbranicede "inanç, güven" gibi anlamlara gelen Emunah'ın, bir yıl önce bu yerleşkede dünyaya geldiğini belirtti ve "Allah'ın izniyle kızımın ikinci yaş gününü de yine burada kutlayacağız" dedi. 
     
     KIZ OKULU BOŞALTILIYOR 

     Askerlerin, yerleşkedeki dini eğitim veren kız okulunu boşaltmaya başladıkları bildirildi. 
     Okulu boşaltan kadın polislerin, kız öğrencileri zor kullanarak otobüslere doldurdukları gözlenirken, civardaki Yahudiler, askerlere, tahliye kararına itaat etmemeleri çağrısında bulunuyor. 
     Bu arada Netzer Hazani'de yerleşimcilerin, askerlerin tahliyesini engellemek için yerleşkenin kapısına kurdukları barikatları ateşe verdiği bildirildi. Ancak buna rağmen yüzlerce askerin yerleşkeye girdiği belirtildi. 
     Yerleşimcilerin, yangını söndürmek için gelen itfaiye aracına yumurta ve boya attıkları kaydedildi. 
     Öte yandan askerler, 350 dolayında kişinin yaşadığı Gan Or yerleşim birimine girerek burada kalanları da boşalttı. 
     Askerler, yerleşkenin kapısını kırıp içeri girerken bir grup genç kızın karşı koymasıyla karşılaştı, ancak genç kızların direniş gösteremediği belirtildi. 
     
     POLİS KORDONU ALTINDA 'İLAHİ' 

     Askerler, Gazze Şeridi'nin en büyük Yahudi yerleşim yeri Neva Dekalim'deki yerleşimcileri tahliyesi sürüyor. 
     Sabah saatlerinde askerlerin girdiği yerleşkenin sinagogunda toplanan yüzlerce yerleşimci, polis kordonu altında ilahiler söylüyor. 
     Askerlerin, aileleri otobüslere alması sırasında dramatik anlar yaşanırken, bazı yerleşimcilerin, ellerine geçirdikleri şişelere hatıra olarak Gazze toprağı doldurdukları dikkati çekiyor. 
     Sinagogun çevresi dışında yerleşke "hayalet kente" dönüşürken, geride tonlarca çöp kaldığı göze çarpıyor. 
     Diğer taraftan, Filistinliler dün gece Gazze Şeridi'ndeki bir İsrail askeri üssüne 2 Kassam füzesi attı. 
     Saldırıda can kaybı olmazken, herhangi bir hasar da meydana gelmedi. 
     
     ASKERLER ŞİRAT HAYAM'A GİRDİ 

     İsrail askerleri, Gazze Şeridi'nde boşaltılması planlanan Yahudi yerleşkelerinden Şirat Hayam'a girdi. 
     Askerler, Akdeniz'e kıyısı bulunan, 20 kadar ailenin yaşadığı, ancak aşırı milliyetçilerin destek vermek için akın ettiği Şirat Hayam'da, bazı yerleşkelerde olduğu gibi direnişle karşılaştı. 
     Yerleşkenin girişinde oluşturulan barikatı yıkmak için buldozer kullanılırken, genç kızların, tahliye işlemlerini engellemek için kendilerini birbirlerine zincirledikleri gözlendi. 
     Bölgeyi terk etmeyi reddeden direnişçiler, buldozere kırmızı ve beyaz boyalarla doldurulmuş balonlar attı. Bazı yerleşimciler de, evlerin çatılarına çıkarak şarkı söylediler, askerlere bağırdılar ve Yahudi evlerinin yıkılmasında pay sahibi olmamaları çağrısında bulundular. 
     
     BİR FİLİSTİN KASABASINDA SOKAĞA ÇIKMA YASAĞI İLAN EDİLDİ 

     Öte yandan, İsrail ordusu, Gazze Şeridi’ndeki Yahudi yerleşimcilerin tahliyelerinin güvenlik içinde yapılmasını sağlamak için bir Filistin kasabasında sokağa çıkma yasağı ilan etti. 
     Ordu sözcülüğünden yapılan açıklamada, İsrailli sivillerin ve güvenlik güçlerinin güvenliği açısından, Şirat Hayam Yahudi yerleşim yeri yakınındaki Al Mavasi’de geçici sokağa çıkma yasağı ilan edildiği kaydedildi. 
     
     BUGÜN 7 YERLEŞİM BİRİMİ BOŞALTILACAK- 

     İsrailli polis sözcüsü Şai İtzkovitz, askerlerin bugün 7 yerleşim birimini boşaltmayı planladığını söyledi. 
     Sözcü, tahliyesinin tamamlanması planlanan yerleri şöyle sıraladı Gadid, Krar Darum, Atzmona, Netzer Hazani, Gan Or, Kfar Yam ve Şirat Hayam. 
     7 yerin boşaltılmasıyla tahliye edilen yerleşim birimi sayısı 18'e çıkacak. İsrail, Gazze Şeridi'ndeki toplam 21 yerleşim biriminden çekilecek. 
     
     RICE DRAMATİK BİR AN 

     Bu arada, ABD Dışişleri Bakanı Condoleezza Rice, İsrail'in Gazze Şeridi'nden çekilmesiyle ilgili olarak, "Dramatik bir an" dedi. 
     New York Times gazetesine konuşan Rice, Gazze Şeridi'ndeki evlerinden tahliye edilen İsrailli yerleşimcilere sempati duyduğunu belirtti ve herkesin kendini bu insanlarla özdeşleştirdiğini söyledi. 
     İsrail ile Filistin yönetimlerine, Filistin devleti kurulması yönünde hızlı adımlar atmaları çağrısında bulunan Rice, İsrail'den, çekilme işlemlerinin tamamlanmasının hemen ardından, Batı Şeria'daki seyahat kısıtlamalarını gevşetmesini ve daha fazla Filistin kentinden çekilmesini istedi. 
     İsrail'in, Filistin yönetimi, Filistinli militan örgütleri dağıtmadığı ve silahsızlandırmadığı sürece daha fazla ödün verme niyetinde olmadığı hatırlatılan haberde, Rice'ın, İsrail yönetiminin bu tutumunu anlayışla karşıladığı belirtildi. 
     Rice, Filistin yönetiminden, ateşkesi bozma niyetindeki militan örgütleri bir an önce silahsızlandırmasını beklediğini kaydetti ve "Bu, onların Yol Haritası çözüm önerisindeki yükümlülükleri" dedi. 
     
</TEXT>
</DOC>
