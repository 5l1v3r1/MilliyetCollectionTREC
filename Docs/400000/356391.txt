<DOC>
<DOCNO> 356391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sontur48.html </URL>
<DATE> 2005/06/28/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Kaybolan kız çocuğu 2 gün sonra ormanda bulundu 
</HEADLINE>
<TEXT>

     Sinop’un Gerze İlçesi’nde kaybolan 1,5 yaşındaki minik kız çocuğu, 2 gün sonra ormanlık alanda bulundu. 
     Hastaneye kaldırılan çocuğun, sağlık durumunun iyi olduğu bildirildi. 
     Edinilen bilgiye göre, 25 Haziran Cumartesi günü Şehli Köyü’nde 1,5 yaşındaki Hamdiye Aydın, babaannesi Fatma Aydın 78 uyuduğu 
     sırada evden ayrıldı. 
     Durumu fark eden yaşlı kadın, torunun kaybolduğunu oğlu Osman ve gelini Melek Aydın’a bildirdi. Bunun üzerine minik Hamdiye’nin bulunması için çevrede arama çalışmaları başlatıldı. 
     Yapılan aramalardan sonuç alınamaması üzerine durum jandarma ekiplerine bildirildi. Samsun’dan gönderilen arama kurtarma ekiplerinin de yardımı ile kayıp çocuk 2 gün sonra köy yakınlarındaki ormanlık alanda bulundu. 
     Sinop Atatürk Devlet Hastanesi’ne kaldırılarak kontrolden geçirilen Hamdiye Akın’ın sağlık durumunda olumsuzluğa rastlanmadı. 
     4 çocukları bulunan anne Melek ve baba Osman Aydın, kaybolan 
     kızlarının hayatından endişe ettiklerini, sağ bulunmasının kendilerini çok sevindirdiğini ifade ederek, "Çok şükür Allah dualarımızı kabul etti. Kızımıza sağ salim kavuştuk" dediler. 
     
</TEXT>
</DOC>
