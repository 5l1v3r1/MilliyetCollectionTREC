<DOC>
<DOCNO> 352072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/spor/spo08.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardeş kardeşe 
</HEADLINE>
<TEXT>


Süper Lig'de yer alan aynı şehrin iki takımı Kayserispor ile Erciyesspor, transfer ettiği futbolcular için toplu imza töreni gerçekleştirdi. İki kulübün Onursal Başkanı Mehmet Özhaseki dostluk mesajı verdiklerini söyledi 

OKTAY ENSARİ - DEMET ÖZTÜRK DHA 


Renklerini değiştirip, formasının tanıtımını Inter formasıyla yaptıran Kayseri Erciyesspor'da ilginçlikler serisi devam ediyor. Kayseri'nin iki ekibi dün ortak imza töreni gerçekleştirerek Türkiye'de bir ilke imza attı. 
Kayseri Büyükşehir Belediyesi brifing salonunda düzenlenen törene Kocasinan, Melikgazi, Talas, İncesu, Hacılar belediye başkanları ve Kayserispor ile Erciyesspor Onursal Başkanı Mehmet Özhaseki katıldı. Önce Kayserispor yeni transferleri Bulgar kaleci İvankov, İstanbulsporlu Aleks Yordanov, Ankarasporlu Muhammed Hanefi Yoldaş, daha sonra da Erciyesspor Sakaryaspor'dan transfer ettiği Gökhan Gök ve Dardanelspor'dan aldığı İlkem ile sözleşme yaptı. 
Mehmet Özhaseki, "Bu anlamlı törenle, bir ilki gerçekleştirerek, Türkiye'ye buradan dostluk ve Fair Play mesajı veriyoruz'' dedi. 
Erciyesspor İkinci Başkanı Erol Bedir, bu arada Nijerya Milli Takımı kalecisi Enyeama ile de Nijerya'da mukavele imzaladıklarını ve file bekçisinin 21 Haziran'da Kayseri'ye geleceğini ifade etti. 

Krallığa göz dikti 

FERAH IŞIK DHA 

Bir milyon Euro'luk bonservis bedeli nedeniyle Beşiktaş ile Galatasaray'ın kapısından dönen Ersen Martin, Denizlispor'da kalmanın kendisini rahatsız etmediğini söyledi. Yeni sezon öncesi hedefini gol krallığı olarak belirleyen yıldız futbolcu, "Burada mutluyum. Sözleşmem devam ediyor. Ancak şu anda tatildeyim ve bu tür şeyleri düşünmüyorum. Tek hedefim, yeni sezonda 25 golün üzerine çıkıp, krallık tacını takmak" dedi. Başkan Zafer Katrancı ve Teknik Direktör Giray Bulak da Ersen'den, transferi unutup, gelecek sezona odaklanmasını istedi. 

Murat, Konya'da 

Yeşil - Beyazlılar, Fenerbahçe'nin golcüsünü bir yıllığına kiraladı, Üsküdar Anadolu'dan Fırat Akkoyun'a da dört sezonluk imza attırdı 

RIZA GERENİZ DHA 

Sezona iddialı hazırlanan Konyaspor, dün iki futbolcuyu daha renklerine bağladı. Teknik Direktör Aykut Kocaman yönetiminde güçlü bir kadro kurmanın hesaplarını yapan Yeşil - Beyazlılar, Fenerbahçe'nin forveti Murat Hacıoğlu'nu bir yıllığına kiralarken, İkinci Lig B Kategorisi takımlarından Üsküdar Anadolu'nun defans oyuncusu Fırat Akkoyun'u da 4 yıllığına renklerine bağladı. 
Artık yeni forması için ter dökeceğini söyleyen Murat, "Birçok Anadolu kulübünden teklif geldi, ancak ben Konyaspor'u tercih ettim" dedi. 

Gökhan yuvayı terk etmedi 

Transfer görüşmelerinin ilk bölümünde maddi konularda anlaşamadığı için Gençlerbirliği'nden ayrılması gündeme gelen Gökhan, dün bir yıllık sözleşmeye imza attı. Başarılı kaleci, "Kulüp benden memnun kaldığı sürece ben de buradayım. İlk yılımda iyi oynadım. Ancak ikinci sene yaşadığım sakatlık yüzünden formadan uzak kaldım. Yeniden kaleyi almak için çalışacağım" dedi. Öte yandan Kırmızı - Siyahlılar'ın yeni transferi Brezilyalı Oliveira'nın 22 Haziran'da Ankara'ya gelerek kampa katılacağı bildirildi. 

Şekerspor kurtuldu 

Maddi imkansızlıklar nedeniyle B kategorisinde maçlarına çıkmayıp 3. Lig'e düşen Türk futbolunun köklü takımlarından Şekerspor'un futbol şubesi, inşaat sektöründe yer alan KC Group tarafından alındı. Yeşil - Beyazlı ekibin faaliyetinin bundan böyle Etimesgut Şekerspor Spor Faaliyetleri A.Ş olarak sürdürmesinin önü açıldı. Projenin başına da İstanbulspor eski Başkanı Adnan Sezgin getirildi. 

'Bal gibi şike var' 

ERHAN GÖGEM DHA 

TBMM Şike ve Teşvik Araştırma Komisyonu üyesi AKP Kırıkkale Milletvekili Murat Yılmazer, şike ve teşvik olaylarında birçok kulübün ve bakanın işin içinde olduğunu söyledi. Yılmazer, "Türkiye'de bal gibi şike de, teşvik de var" ifadesini kullandı. 
Sporun üst düzey yöneticileriyle bir araya geldiklerini ve bu kanıya vardıklarını belirten Murat Yılmazer, "Dinlediklerimizin yüzde 90'ı bu işi doğruladılar. Bizim hazırladığımız rapordan sonra yeni bir milat ve dönem başlayacak" diye konuştu. 
Milletvekili Yılmazer, havuzdan dağıtılacak para konusuna da açıklık getirerek, "Bu, payın adaletli olmasını sağlamak için komisyonda alınmış bir karardır ve istişareyle federasyon uygulamaya koyacak'' dedi. 

Ümitler Kartal'da 

İLHAN GÜLER 

Futbol Federasyonu, Ümit Milli Takımı'nın başına getirmek için düşündüğü Aykut Kocaman'dan sonra, rotayı Sivasspor'u Süper Lig'e taşıyan İsmail Kartal'a çevirdi. 
Raşit Çetiner'in görevden ayrılmasından sonra arayışlarını sürdüren federasyonun, Kartal'a da teklif götürdüğü öğrenildi. Sivasspor'u şampiyon yaptıktan sonra istediği transferlerin yapılmadığını gerekçe göstererek takımdan ayrılan İsmail Kartal, Ümitler'in, Türk futbolunun geleceğinin pekiştirileceği, çok önemli bir yer olduğunu vurgulayarak, "Ümit Milli Takım hocalığı konusunda federasyon yöneticilerinden teklif geldi. Fenerbahçe altyapısında yıllarca çalıştım. Altyapı bizim işimiz. Sivaspor'da da kendimizi ispat ettik. Federasyonun böyle önemli bir görev için en iyi kararı vereceğine inanıyorum" dedi. 



</TEXT>
</DOC>
