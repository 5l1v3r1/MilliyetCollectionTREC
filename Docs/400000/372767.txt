<DOC>
<DOCNO> 372767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/soneko07.html </URL>
<DATE> 2005/08/25/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
TMSF, Telsim'i satışa çıkardı 
</HEADLINE>
<TEXT>

     Tasarruf Mevduatı Sigorta Fonu TMSF , İmar Bankası’ndan kaynaklanan alacaklar nedeniyle el koyduğu Uzanlar’a ait Türkiye’nin ikinci büyük GSM operatörü olan Telsim’i 2 milyar 804 milyon dolarlık muhammen bedelle satışa çıkardı. 
     TMSF "Telsim Varlıkları Ticari ve İktisadi Bütünlüğü" Satış Komisyonu’nun Telsim ihalesiyle ilgili ilanı Resmi Gazete’de yayımlandı. 
     İlanda, "Telsim Varlıkları Ticari ve İktisadi Bütünlüğü"nün kapalı zarf ve açık artırma usullerinin birlikte uygulanmasıyla, cebri icra yoluyla haciz, rehin gibi yasal takyidatlardan ari olarak ihale satışa çıkarıldığı bildirildi. 
     Satışa konu ticari ve iktisadi bütünlüğün "Telsim ve Telekomünikasyon Kurumu arasında imzalanan 13 Şubat 2002 tarihli GSM-PAN Avrupa Mobil Telefon Sisteminin Kurulması ve İşletilmesi ile İlgili Lisans Verilmesine İlişkin İmtiyaz Sözleşmesi uyarınca Telsim’e tanınmış olan 27 Nisan 1998 tarihinden itibaren 25 yıllık lisans hakkı, Telsim’in faaliyetini sürdürebilmesi için gerekli olan menkuller, markalar marka başvuruları, patent başvuruları ile bu varlıkların feri veya mütemmim cüzü niteliğindeki sözleşmeler ve bu sözleşmelerden doğan ancak başlı başına iktisadi değeri olmayanlar da dahil olmak üzere diğer tüm mal, hak ve varlıklardan oluştuğu" belirtildi. 
     
     MUHAMMEN BEDEL 

     "Telsim Varlıkları Ticari ve İktisadi Bütünlüğü"nün muhammen bedeli 2 milyar 804 milyon dolar olarak belirlendi. 
     İhaleye katılacak yatırımcıların önyeterlilik incelemesi için gerekli belgeleri en geç 19 Eylül 2005 günü saat 16.00 ya kadar Satış Komisyonuna teslim etmeleri gerekiyor. 
     Önyeterlilik incelemesi sonucunda, önyeterliliğe sahip olduğu belirlenen katılımcılar en geç 5 Aralık 2005 tarihine kadar kapalı zarfla mali tekliflerini verebilecekler. 
     Önyeterliliği geçen katılımcılar, ihaleye katılabilmek için 140 milyon dolarlık teminat yatıracaklar. 
     
     İHALE 13 ARALIK’TA 

     İhale 13 Aralık 2005 günü saat 10.00’da TMSF"de yapılacak. Kapalı zarfla verilen mali tekliflerin açılmasıyla başlayacak ihalede açık artırmaya katılmaya hak kazananların listesi oluşturulduktan sonra, açık artırma aşamasına geçilecek. 
     
     KATILIM KOŞULLARI 

     İhaleye katılacaklarda Telekomünikasyon Hizmet ve Altyapılarına İlişkin Yetkilendirme Yönetmeliği’nin 22. maddesinde yer alan koşullara sahip ve tüm hisseleri nama yazılı olan Türkiye Cumhuriyeti Kanunları’na göre kurulmuş bir anonim şirket olması koşulu aranacak. 
     Önyeterlilik başvurusu sahibinin mali şartı karşılaması için kendisi ya da nihai ana şirketinin 2004 yılı ve sonrasına ait olması koşuluyla en son yayınlanan ve bağımsız denetim şirketlerince denetlenmiş konsolide mali tablolarında toplam özkaynaklarının en az 500 milyon dolar olması gerekiyor. 
     İhale, kapalı zarf ve açık artırma usullerinin birlikte uygulanmasıyla gerçekleştirilecek. TMSF Kurul’nun onayıyla sonuçlandırılacak. "Satış Komisyonu" kapalı zarfla teklif veren katılımcılar arasından açık artırma aşamasına katılmaya hak kazananların "Kısa Liste"sini oluşturacak. 
     Kapalı zarf aşamasında verilen en yüksek teklif üzerinden ihaleye açık artırmayla devam edilecek. TMSF Kurulu en yüksek teklifin muhammen bedelin altında kalması halinde açık artırmaya katılma hakkı elde etmiş olan teklif sahipleriyle ihaleye pazarlık usulüyle devam edilmesi yönünde karar alabilecek. Teklifler peşin olarak dolar cinsinden verilecek. 
     İhaleye pazarlık usulüyle devam edilmesine karar vermesi halinde pazarlık 15 Aralık 2005 günü yapılacak. 
     
</TEXT>
</DOC>
