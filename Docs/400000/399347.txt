<DOC>
<DOCNO> 399347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonspo13.html </URL>
<DATE> 2005/11/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ayın altın adamı Sivassporlu Hayrettin seçildi... 
</HEADLINE>
<TEXT>

     Memorial Hastanesi'nin sponsorluğunda düzenlenen ''11 Altın Adam'' yarışmasında ekim ayında kürsüye çıkan isimler belirlendi. 
     Kalyon Oteli'nde düzenlenen sezonun 3. toplantısında, spor otoriteleri, spor yazarları ve medyanın spor servisi yöneticilerinden oluşan jüri, Turkcell Süper Ligi'nin 8., 9., 10. ve 11. haftalarının oynandığı ekim ayını değerlendirdi. 
     Ayın yöneticisine layık bir aday bulunamayan toplantıda teknik direktör ve hakem seçimleri de yapıldı. 
     Ekim ayında başarılı oyunlarıyla gazete panoramalarında yer alan savunma oyuncuları arasında yapılan değerlendirmede, Sivassporlu Hayrettin Yerlikaya 175 puanla ayın altın adamı seçildi. Fenerbahçe'den Önder Turacı 164 puanla gümüş adam olurken, Gençlerbirliği'nden İsmail Güldüren ise 70 puanla üçüncü sırada yer aldı. 
     Teknik direktörler ve hakemler arasında yapılan oylama sonucunda ise Kayserispor'un teknik direktörü Ertuğrul Sağlam 215 puanla ayın teknik direktörü seçilirken, Fırat Aydınus ise 181 puanla ayın hakemi oldu. 
     Jüri toplantısında yeni uygulanan ''Kırmızı Masa''da Türkiye'nin efsane kalecileri Turgay Şeren, Şükrü Ersoy ve Necmi Mutlu yer aldı. Toplantıya onur konuğu olarak katılan Futbol Federasyonu eski başkanı Halim Çorbalı ve Kayserispor Kulübü Genel Menajeri Süleyman Hurma, eylül ayının ödüllerini almak üzere toplantıya katılan 17 Yaşaltı Genç Milli Takım Teknik Direktörü Abdullah Avcı, Turkcell Süper Lig Hakemi Yunus Yıldırım, basın mensuplarının sorularını yanıtladı. 
     
</TEXT>
</DOC>
