<DOC>
<DOCNO> 364224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/dunya/dun01.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan'da eşcinsel polemiği 
</HEADLINE>
<TEXT>


İstanbul'da eşcinseller karşıladığı için hakkında eşcinsel olduğu iddiası ortaya atılan muhalefet lideri Kerimli Bu, iktidarın komplosu. Bana karılarınızı gönderin 

DIŞ HABERLER SERVİSİ 


Azerbaycan'da muhalefetteki Azerbaycan Halk Cephesi Partisi lideri Ali Kerimli, geçen ayki İstanbul ziyareti sırasında havaalanında eşcinseller tarafından karşılandığı gerekçesiyle hakkında eşcinsel olduğu iddiasının ortaya atılması üzerine, Azeri yönetimini kendisine yönelik iftira kampanyası yürütmekle suçladı ve "erkekliğini ispat edebileceğini" söyledi. 
Önceki gün de, Azeri devlet televizyonunda Kerimli'nin 1994'te cezaevindeyken tecavüze uğradığı iddia edildi. Bunun üzerine dün bir basın toplantısı düzenleyen Kerimli, televizyon programının ve Türkiye ziyaretinde eşcinsellerce karşılanmasının yönetim tarafından düzenlenmiş bir oyun olduğunu söyledi. Kerimli, "Bana karşı düzenlenen bu iftira kampanyası ahlak terörüdür. Yetkililer, bu seçimlerin kendileri için son olacağını hissediyorlar, bu yüzden böyle kirli yöntemleri deniyorlar" diye konuştu. Kerimli, "Erkekliğimden şüphe edenler varsa, bana karılarını göndersinler ve ikna olsunlar" dedi. 
Azerbaycan'da 6 Kasım'da düzenlenecek parlamento seçimleri öncesi, Cumhurbaşkanı İlham Aliyev ile muhalefet arasında şiddetli gerginlik yaşanıyor. 


</TEXT>
</DOC>
