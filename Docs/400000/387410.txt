<DOC>
<DOCNO> 387410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sontur08.html </URL>
<DATE> 2005/10/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Fatma Nur'un kalbi 7 kez durdu 
</HEADLINE>
<TEXT>

     
     Ramazan ÇETİN DENİZLİ, DHA 
     
DENİZLİ'de Fatma Nur Ongun adlı bir yaşındaki bebeğin kalbi Pamukkale Üniversitesi PAÜ Tıp Fakültesi Eğitim Uygulama ve Araştırma Hastanesi'ndeki tedavi sırasında tam yedi kez durdu ve yeniden çalıştırıldı. Öğretim Üyesi Prof. Dr. Aziz Polat, kalbin yedi kere durmasının çok ender rastlanan bir durum olduğunu söyledi. 
     Solunum rahatsızlığı yakınmasıyla geçen hafta Pamukkale Üniversitesi PAÜ Tıp Fakültesi Eğitim Uygulama ve Araştırma Hastanesi’ne getirilen 4 yıllık evli Sevil-Yılmaz Ongun çiftinin tek çocukları Fatma Nur Ongun'un kalbi tedavi sırasında durdu. Yrd. Doç. Dr. Mine Cimbiş'in müdahalesiyle solunum cihazına bağlanan ve oksijen verilen Fatma Nur’un kalbi bir dakika sonra yeniden çalıştırıldı. 
     Genel durumu, kalp atışı, nabzı ve solunumu normale dönen Fatma Nur Ongun'un durumu iyiye gidince solunum cihazından çıkarıldı. Bebeğin kalbi cihazdan çıkarıldıktan bir süre sonra yeniden durdu. Tekrar cihaza bağlanarak yapılan müdahaleyle Fatma Nur'un kalbi 45 saniye sonra yeniden çalıştırıldı. Tedavi sırasında değişen aralıklarla minik Fatma Nur Ongun’un kalbi tam yedi kez durdu ve her seferinde yeniden çalıştırılabildi. 
     Pamukkale Üniversitesi Tıp Fakültesi Eğitim Uygulama ve Araştırma Hastanesi öğretim üyesi Prof. Dr. Aziz Polat, Fatma Nur Ongun’un akciğer ve solunum rahatsızlığıyla getirildiğini belirterek tetkik ve tahlil sonuçlarını Ege Üniversitesi Tıp Fakültesi Çocuk Hastalıkları Ana Bilim Dalı Öğretim Üyesi Prof. Dr. Hasan Tekgül'e gönderdiklerini söyledi. Prof. Dr. Polat, Fatma Nur'a myasthenia gravis’ kaslara beyinden gelen mesajları ileten sinirlerdeki rahatsızlık teşhisi konduğunu belirtti. 
     Kalbin yedi kere durmasının çok ender rastlanan bir durum olduğunu belirten Prof. Dr. Aziz Polat, Fatma Nur Ongun’un tedavisinin hastanede sürdüğünü, kesin bir sonuca ulaşmak için iki aylık bir tedaviye ihtiyaç olduğunu söyledi. Fatma Nur Ongun’un kalbini yedi kez çalıştırarak hayata döndüren Yrd. Doç. Dr. Mine Cimbiş, hastalık nedeniyle bebeğin yemek borusundaki besinlerin nefes borusuna kaçtığını belirterek, Yemek borusundaki besinler nefes borusundan da akciğere gidiyordu. Akciğerdeki besin de solunum yolunda tıkanmalara yol açarak, solunumu ve kalbi sık sık durduruyordu. Zamanında tedaviye getirilmesi ve başarılı çalışma sonucu ölümle sonuçlanabilecek rahatsızlık tehlike olmaktan çıkarıldı'' dedi. 
     
</TEXT>
</DOC>
