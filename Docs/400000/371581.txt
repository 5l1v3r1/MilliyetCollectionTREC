<DOC>
<DOCNO> 371581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/guncel/gun05.html </URL>
<DATE> 2005/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkler son dakika efendisi 
</HEADLINE>
<TEXT>


İngiliz The Times gazetesi, Türkiye'nin Formula 1 hazırlıklarını son dakikaya bıraktığını ve Türklerin hazırlıkları son dakikada tamamlamada artık uzman olduğunu yazdı 

HABER MERKEZİ 

The Times, "Aksaksız ilerlemesi için güvenlik en üst düzeyde" başlığı ile verdiği haberde geçen mayısta İstanbul'da yapılan Şampiyonlar Ligi finali sırasında da Olimpiyat Stadı'na giden yolların ve stat içindeki hazırlıkların yine son dakikaya kaldığını aktardı. 
Formula 1 için en azından pistin ve VIP alanlarının erken bir tarihte tamamlandığını, diğer düzenlemelerin gecikmesinin hiç kimsede panik havası yaratmadığını belirten The Times, "Türkler tam bir son dakika efendisi. Türkler her şeye rağmen bu organizasyonları gerçekleştirebiliyor" ifadesini kullandı. 
Formula 1 için alınan güvenlik önlemlerinin ciddi boyutta olduğuna da değinen The Times, İstanbulPark çevresindeki yerleşim birimlerinde geniş çaplı arama ve soruşturma çalışmaları yürütüldüğünü yazdı. 
F1'in Türkiye'ye her çevreden ünlü insanı çektiğini de belirten gazete, İstanbul'a gelen ünlü isimlerin katılacakları çok sayıda partinin düzenlendiğini kaydetti. 
Diğer bir haberde Türklerin şaşırtıcı derecede Formula 1 konusunda bilgi sahibi olduklarını belirten The Times, İngiliz pilot Jenson Button'un, Kapalıçarşı'da 2 kişinin onun tanıyıp imza istemeleri karşısında şoke olduğunu anlattı. 

Asıl çekişme gidiş-gelişte 
Türkiye Grand Prix'sinin, geçen yılın yeni yarışlarının aksine, takvimdeki en zorlu pistlerden birinde gerçekleşeceğini anlatan gazete, "Yine de pilotlar için '4 tekerlek üzerinde' en çekişmeli mücadele İstanbul'un merkezi ile Kurtköy arasındaki gidiş - geliş yolu" diye yazdı. 


</TEXT>
</DOC>
