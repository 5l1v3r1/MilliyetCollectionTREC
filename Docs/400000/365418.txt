<DOC>
<DOCNO> 365418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonsiy16.html </URL>
<DATE> 2005/07/29/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Türkiye, Ek Protokolü'nün imzalamak için İngiltere'nin mektubunu bekliyor 
</HEADLINE>
<TEXT>

     Türkiye, Gümrük Birliği anlaşmasını Kıbrıs Rum kesimi dahil 10 yeni AB üyesini kapsayacak şekilde genişletecek ek protokolü imzalamak için, İngiltere dönem başkanlığının mektubunu bekliyor. 
     Türkiye ile AB arasındaki uyum protokolü metni üzerinde aylar önce anlaşmaya varıldığını ve Ankara’nın imzaya hazır olduğunu yaklaşık iki hafta önce AB dönem başkanlığına resmen ilettiğini ifade eden kaynaklar, AB dönem başkanlığından beklenen mektup gelir gelmez imzanın Brüksel’de atılacağını kaydettiler. 
     Türkiye ile AB arasında mektup teatisiyle yürütülecek olan imza süreci, İngiltere’nin AB daimi temsilcisinin imzalı ek protokolü Türkiye’nin AB daimi temsilcisi Büyükelçi Oğuz Demiralp’a iletmesiyle başlayacak. 
     Demiralp’in Türkiye adına imza atmasının ardından süreç, imzalı metnin, Türkiye’nin ek protokolü imzalamasının Kıbrıs Rum kesimini tanıdığı anlamına gelmeyeceğine yönelik deklarasyonla birlikte AB dönem başkanlığına gönderilmesiyle tamamlanacak. 
     İmza sürecinin ardından, deklarasyonun uyum protokolünün ayrılmaz bir parçası olacağını belirten kaynaklar, protokolün TBMM’de deklarasyonla birlikte görüşüleceğini kaydettiler. 
     Kaynaklar, bugüne kadar sadece ana unsurlarına ilişkin AB tarafına bilgi verilen deklarasyonun tek taraflı yapılacağını ve bunun müzakere edilmeyeceğini belirttiler. 
     Ankara’nın bu tutumu üzerine, İngiltere’nin ellerindeki verilerden yola çıkarak diğer AB üyesi ülkeler arasında "dengeleme faaliyeti" yürütmeye başladığını kaydeden kaynaklar, konuya ilişkin AB içinde temasların sürdüğünü, Ankara’nın AB içindeki görüşme sürecinin tamamlanmasını ve AB’nin "imzaya hazırız" demesini beklediğini ifade ettiler. 
     Aynı kaynaklar, İngiltere dönem başkanlığından mektubun yakın zamanda gelmesinin beklendiğini, imza sürecinin uzayacağı ya da metnin imzalanmayacağına ilişkin bir izlenimlerinin olmadığını kaydettiler. 
     
</TEXT>
</DOC>
