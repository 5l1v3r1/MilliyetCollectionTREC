<DOC>
<DOCNO> 357104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sontur15.html </URL>
<DATE> 2005/06/30/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
LPG'li otomobil yandı 
</HEADLINE>
<TEXT>

     HALİL USLU BEYŞEHİR Konya , DHA 

KONYA’nın Beyşehir İlçesi'nde bir evin garajında park halinde bulunan otomobil tamamen yanarak kullanılamaz hale gelirken bagajında bulunan LPG tüpü şans eseri patlamadı. 
     Müftü Mahallesi Celeboğlu Sokak'ta oturan 65 yaşındaki Hüseyin Akbaş, dün akşam saatlerinde 42 H 7198 plakalı Şahin’ marka otomobilini garaja bıraktıktan sonra bugün sabah 08.00'da yürüyüşe çıktı. Evde yalnız kalan eşi Aysel Akbaş, dışarıdan gelen yanık kokusu üzerine mutfak penceresini açınca otomobil garajından dumanlar çıktığını gördü. Koşarak bahçeye inen Akbaş, garajın kapısını açtığında aracın motor bölümünden alevler yükseldiğini farktetti. 
     Büyüyen yangın kısa sürede tüm otomobili kaplarken itfaiye ekiplerinin müdahalesi de yangını söndürmeye yetmedi. Aracın bagajında bulunan LPG tüpünün patlama olasılığını gözönüne alan itfaiye ekipleri çevrede güvenlik önleme aldı. 30 dakika içinde otomobil kullanılamaz hale gelirken, garajda hasar meydana geldi. Aracın LPG tüpünün şans eseri patlamaması olası faciayı önledi. İtfaiyenin müdahalesi sırasında yürüyüşten dönen otomobil sahibi Hüseyin Akbaş ise yanan aracını hüzünlü gözlerle izledi. Otomobilin elektrik aksamında oluşan kısa devre sonucu yandığı tahmin edilirken, olayla ilgili olarak soruşturma sürdürülüyor. 
     
</TEXT>
</DOC>
