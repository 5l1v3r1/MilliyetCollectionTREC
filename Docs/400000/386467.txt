<DOC>
<DOCNO> 386467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sontur37.html </URL>
<DATE> 2005/10/13/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Öğrenci taşıyan minibüs takla attı 1 ölü, 18 yaralı 
</HEADLINE>
<TEXT>

     Diyarbakır’ın Lice İlçesi’nde öğrenci taşıyan minibüsün takla atması sonucu 1 kişi öldü, 3’ü ağır olmak üzere 18 ilköğretim öğrencisi yaralandı. 
     Edinilen bilgiye göre, Demirçelik İlköğretim Okulu’ndaki öğrencileri Zümrüt Köyü’ne taşıyan, sürücüsünün kimliği henüz belirlenemeyen minibüs Lice-Kulp karayolunda şarampole yuvarlandı. 
     Kazada, minibüs şoförü hayatını kaybederken, 3’ü ağır olmak üzere 18 ilköğretim okulu öğrencisi yaralandı. 
     Yaralı öğrenciler Dicle Üniversitesi Tıp Fakültesi ve Diyarbakır Devlet hastanelerinde tedavi altına alındı. 
     Dicle Üniversitesi Tıp Fakültesi’ne getirilen yaralı öğrenciler için sedye sıkıntısı yaşandı. Sedye sıkıntısı nedeniyle bazı öğrenciler kucakta taşınarak acil servise götürülürken, bazı sedyelere de 2 yaralı yerleştirildi. 
     Dicle Üniversitesi Tıp Fakültesi Hastanesi’nin tomografi cihazının arızalı olması nedeniyle durumu ağır olan 3 öğrenci, tomografilerinin çekilmesi amacıyla Tıp Fakültesi’nden Devlet Hastanesi’ne ambulansla götürüldü. 
     Lice Kaymakamı İsmail Koşum, kazanın aşırı hız ve dikkatsizlik nedeniyle meydana geldiğini belirtti. 
     
</TEXT>
</DOC>
