<DOC>
<DOCNO> 364926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/spor/spo04.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yattara'ya ağır fatura 
</HEADLINE>
<TEXT>


Gineli yıldız, iki dakika içinde gördüğü sarı kartla takımını 10 kişi bırakmasının cezasını pahalı ödeyecek. Ücretinde iyileştirme konusu da masaya yatırılacak 


Trabzonspor'un Gineli futbolcusu İbrahima Yattara'ya, Anarthosis maçında gördüğü kırmızı kart pahalıya patlayacak. 
İlk yarının son dakikasında oyun dışı kaldıktan sonra soyunma odasında Şenol Güneş'in azarladığı Yattara'ya yönetmelik gereği en az 10 bin YTL'lik ceza verilecek. Ancak bu rakamın daha da artması bekleniyor. Ayrıca ücretinde iyileştirme yapılması düşünülen bu futbolcunun durumu yeniden masaya yatırılacak. Hazırlık döneminde de hırçınlığı ile dikkat çeken Yattara'nın son kez uyarılarak, bu tavırlarının devam etmesi halinde rekor bir cezaya çarptırılabileceği öğrenildi. 
Gineli futbolcu "Hakemin düdüğünü geç işittim. Art niyetli değildim. Çok üzgünüm. Özür dilerim" savunmasını yaptı. 

'Fatih'le güzel işler yapacağız' 

Bordo - Mavili takım, Sparta Prag'ın golcüsü Tomas Jun ile nihayet resmi sözleşmeyi yaparak, transferi kapattı. 22 yaşındaki Çek golcü, sağlık kontrolünün ardından dün beş yıllık imzayı attı. İngiliz Fulham'ın teklifini geri çevirdiğini belirten Jun, "Çünkü Trabzonspor, Fulham'dan daha büyük. Her şeyimi Trabzonspor'a vermek için geldim. Genç yaşta iyi transfer yaptım. Fatih attığı golle kalitesini gösterdi. Birlikte güzel işler yapacağız" dedi. 

KKTC BASINI 'Trabzon'a ohi hayır ' 

Bordo - Mavili ekibin Anorthosis karşısında aldığı mağlubiyet KKTC'de moralleri bozdu. Kıbrıs gazetesi, "Anorthosis'ten Trabzon'a 'ohi' hayır " başlığıyla verirken, "Tarihi maç sürpriz bir skorla sonuçlandı" yorumunu yazdı. 
Gazetede yer alan diğer yorumlarda, "Küçük balık, büyük balığı yuttu, fedak r Kıbrıslı Türk seyircilere yazık oldu" başlıkları kullanıldı. 
Yenidüzen, "Dostluk ve sürpriz" manşetiyle çıkarken, "Tarihi sınavda Rum takımı bütün otoriteleri yanıltarak, sürpriz yaptı" ifadesini kullandı. Afrika "Anorthosis, Trabzon'a acımadı" dedi. 

RUM BASINI '31 yıl sonra 3-1'lik zafer' 

Fileleftheros, "Anorhtosis ve Kıbrıs'ın Zaferi - Centilmenlik de kazandı" başlıkları altındaki haberinde Rum polisinin çalışmasını övdü. 
Haravgi, "Tarihi randevuda Kıbrıs hakim" başlığını atarken, Simerini 1974'teki Kıbrıs Barış Harekatı'nı hatırlatıp, "Anorthosis milli gururumuzu canlandırdı, teşekkür ederiz, 31 yıl sonra 3-1'lik zafer" şeklinde okuyucularına duyurdu. Politis "Binlerce aslanın ruhuyla, Mağusaya boyun eğdiler" yorumunu yaparken, Mahi ise "Kıbrıslı helenler Türklere barış, mücadelecilik ve centilmenlik dersi verdiler" ifadelerini kullandı. 

Çobanoğlu devri bitti 

Futbol Federasyonu'nda beklenen oldu ve A Milli Takım İdari Menajeri Can Çobanoğlu görevden alındı. Federasyonun, Çobanoğlu'nun sözleşmesini fesh ettiği öğrenildi. Tecrübeli spor adamı, 1 Ekim 1998'den bu yana A Milli Takım Teknik Direktör İdari Yardımcılığı görevini yürütüyordu. 


</TEXT>
</DOC>
