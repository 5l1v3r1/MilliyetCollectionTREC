<DOC>
<DOCNO> 363426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sonsiy15.html </URL>
<DATE> 2005/07/22/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Sezer, Bankacılık Kanunu'nu kısmen veto etti 
</HEADLINE>
<TEXT>

     Cumhurbaşkanı Ahmet Necdet Sezer, 5387 sayılı Bankacılık Kanunu’nu ile 5394 sayılı Türkiye İstatistik Kanunu’nu kısmen iade etti. 
     Cumhurbaşkanlığı Basın Merkezi’nden yapılan açıklamaya göre, Sezer, 5387 sayılı Bankacılık Kanunu’nun 92, 121 ve geçici 23. maddelerinin bir kez daha görüşülmesini istedi. 
     Cumhurbaşkanı Sezer, Türkiye İstatistik Kanunu’nu ise 45 ve 56. maddelerinin bir kez daha görüşülmesi için TBMM’ye iade etti. 
     Cumhurbaşkanı Ahmet Necdet Sezer, 5387 sayılı "Bankacılık Kanunu" kısmen iade gerekçesinde, BDDK ve TMSF’nin meslek personelinin yükseköğretimin hangi dallarını bitirenler arasından seçileceğine yasada yer verilmeyerek, konunun yönetmeliğe bırakılmasının Anayasa ile bağdaşmadığını belirtti. 
     Sezer, özel sandıkların SSK bünyesine aktarılmasına da karşı çıktı. 
     Cumhurbaşkanı Sezer, yasanın, Bankacılık Düzenleme ve Denetleme Kurulu BDDK ve Tasarruf Mevduatı Sigorta Fonu’na TMSF ilişkin kurallar içeren 92 ve 121 maddeleri hükümlerini anımsattı. 
     Sezer, Kurum’un ve Fon’un meslek ve yönetim personelinin, öğrenim durumuna ilişkin olanlar dışında, Kurul üyeleri için aranan koşulları taşıması gerektiğini kaydetti. 
     Cumhurbaşkanı Sezer, böylece, Yasa’da, Kurum ve Fon’un meslek personelinin hangi öğrenim düzeyinde ve hangi alanlarda eğitim görenler arasından seçileceği konusunun açıkta bırakıldığını ifade etti. 
     Söz konusu hükümlerle, Kurum’un ve Fon’un meslek ve yönetim personelinin niteliklerinin Kurum ve Fon tarafından çıkarılacak yönetmelikle düzenleneceğinin öngörüldüğünü belirten Sezer, ana hizmet, danışma ve yardımcı hizmet birimlerinde çalıştırılacak personelin niteliklerinin Başkan’ın önerisi üzerine BDDK tarafından belirleneceğinin söz konusu maddelerde belirtildiğini ifade etti. 
     Yasa’nın 82 ve 111. maddelerinde, BDDK ile TMSF’nin kamu tüzelkişiliğini haiz kurumlar olduğunun belirtildiğini 92 ve 121. 
     maddelerinde de meslek personelinin ücret, mali ve sosyal haklar dışında 657 sayılı Yasa kurallarına bağlı bulunduğunun vurgulandığını dile getirdi. 
     "Bu durumda, Kurum ve Fon personelinin, Anayasa’nın 128. maddesi bağlamında kamu görevlisi olduğunda kuşku bulunmamaktadır" diyen Sezer, Anayasa’nın 128. maddesinin ikinci fıkrasında, kamu görevlilerinin niteliklerinin yasayla düzenleneceğinin öngörüldüğüne işaret etti. 
     Cumhurbaşkanı Sezer, şöyle devam etti 
     "Bu nedenle, Kurum ve Fon’un meslek personelinin, görevlerinin önemi ve özelliği de gözetilerek, yükseköğretimin hangi dallarını bitirenler arasından seçileceğine Yasa’da yer verilmesi gerekirken, bu konunun yönetmeliğe bırakılması Anayasa’nın 128. maddesiyle bağdaşmamaktadır." 
     
     "SANDIKLAR GÜÇSÜZ KILINIYOR" 

     Cumhurbaşkanı Sezer, Yasa’nın geçici 23. maddesi hükmünü anımsatarak, böylece, geçici 23. madde düzenlemesi ile 506 sayılı Yasa kapsamında bulunmayan özel sosyal güvenlik sandıklarının iştirakçilerinin, bu kuruluşlardan aylık alanlarla gelir bağlanmış olanların ve bunların hak sahiplerinin özel hukuktan doğan sigorta ilişkilerinin sona erdirildiğini ifade etti. 
     Bu gibilerin 506 sayılı Yasa kapsamına alınarak özel hukuk kurallarına göre elde ettikleri aylık ve diğer sosyal hakların kısmen de olsa ellerinden alındığını belirten Sezer, buna karşılık özel sosyal güvenlik sandıkları ve bu gibileri çalıştıran kuruluşların Sosyal Sigortalar Kurumu’na borçlandırıldığını, özel sandıkların, mali güçleri kalmayacağı için, sosyal sigorta yardımlarını sürdürmelerinin eylemli olarak olanaksız kılındığını belirtti. 
     Sezer, 506 sayılı Yasa’nın geçici 20. maddesi kapsamındaki bankalar, sigorta ve reasürans şirketleri, ticaret ve sanayi odaları, borsalar ya da bunların oluşturdukları birliklerde yeni işe girecek personeli 506 sayılı Yasa kapsamına alan ve çalışmakta olanların, özel sandıkların ve bu sandıklardan aylık alan ya da gelir elde edenlerin Sosyal Sigortalar Kurumu’na devrini öngören maddesinin Anayasa Mahkemesi’nce iptal edildiğini anımsattı. 
     Sezer, Anayasa Mahkemesi’nin bu kararı 1961 Anayasası döneminde aldığını, ancak karara dayanak oluşturan kurallara 1982 Anayasası’nda da yer verilmediğini kaydetti. 
     Cumhurbaşkanı Sezer, 1961 Anayasası’nın sosyal hukuk devleti, çalışma hakkı ve ödevi ile sosyal güvenlik hakkına ilişkin düzenlemelere 1982 Anayasası’nda da yer verildiğini belirterek, "Bu nedenle, kararın gerekçeleri geçerliliğini sürdürmektedir" dedi. 
     Anayasa Mahkemesi’nin ilgili kararında dile getirilen gerekçeleri anımsatan Sezer, şöyle devam etti 
     "Kalkınma ve çağdaş uygarlığa ulaşma çabası içinde olan ülkemizde, sosyal güvenlik örgütlerinin tümünün devletçe kurulamayacağı gerçeğini göz önüne alan Anayasa koyucu, ekonomik ve sosyal amaçlara ulaşma ödevi yönünden devleti, ancak mali kaynaklarının yeterliği ölçüsünde yükümlü saymıştır. 
     Anayasa’nın anılan kuralları uyarınca, devlet, mali kaynaklarının gücüne göre sosyal sigortalar ve sosyal yardım örgütlerini ya kendisi kurmak ya da kaynakları yeterlilik göstermiyor yahut güvenliğin daha elverişli olarak sağlanacağı anlaşılıyorsa, kurdurmak ve onu gözetip denetlemek ödevindedir. 
     Sosyal hukuk devletinin temel amacı, sosyal hakların ve bu bağlamda sosyal güvenliğin en iyi, en güvenilir ve en etkin biçimde sağlanmasıdır. Bunun için devlet ya kendisi bu işi üstlenerek sosyal güvenlik hakkını sağlayacak ya da kendi dışında bu hakkın sağlanmasına olanak yaratarak kurulan örgütü denetleyecektir." Sezer, 506 sayılı Yasa’nın geçici 20. maddesinde, bankalar, sigorta ve reasürans şirketleri, ticaret ve sanayi odaları, borsalar ve bunların oluşturdukları birliklerin personelinin, maddede saptanan koşulların belirtilen süre içinde yerine getirilmesi durumunda SSK Yasası kapsamı dışında tutulduğunu ve bu kuruluşlar personeli için özel sosyal güvenlik sandıklarını kurduklarını belirtti. 
     Yasa koyucu, yine geçici 20. madde ile özel sosyal güvenlik sandıklarını Çalışma, Maliye, Sanayi ve Ticaret bakanlıklarının birlikte denetimine bağlı kıldığını ve özel sandıklarla ilgili kuruluşları, bu bakanlıklarca alınması gerekli görülen önlemleri yerine getirmekle yükümlü tuttuğunu ifade eden Sezer, "Böylece, geçici 20. madde kapsamındaki personelin sosyal güvenlik hakkı, genel sosyal güvenlikten daha iyi durumda olacak biçimde sağlanmış ve güvenceye alınmıştır" dedi. 
     
     "ÖZEL SOSYAL GÜVENLİK SANDIKLARI" 

     Sezer, şunları kaydetti 
     "Özel sosyal güvenlik sandıkları ile bunlardan yararlananların genel sosyal sigortalar kapsamına alınmaları için, önemli ve haklı nedenlerin olması ve bunların ortaya konulması gerekir. Yapılan denetimler sonunda bu kuruluşların sosyal güvenliği sağlayamayacak duruma düştüğünün saptanması, alınacak önlemlere karşın aktüeryal açıklarının giderilemeyecek düzeye ulaştığının anlaşılması ya da devletin mali gücünün bu alana da el atacak düzeye yükselmesi gibi nedenler, böyle bir işlemin haklı dayanağını oluşturabilecektir. 
     Oysa, 506 sayılı Yasa’nın yürürlüğe girmesinden bu yana, geçici 20. maddede denetimle görevlendirilen bakanlıklarca, özel sosyal güvenlik sandıklarının, mensuplarının sosyal güvenlik haklarını sağlayamayacak duruma düşmüş oldukları saptanmamıştır. 
     Başka bir anlatımla, özel statüde kurulan sosyal sigorta örgütlerinin, mensuplarının haklarını karşılayamayacak biçimde kötü yönetildiği ve ilgililerin sosyal güvenlik haklarını tehlikeye düşürdüğü ortaya konulmamıştır. Tersine, özel sosyal güvenlik kuruluşlarının, mensuplarına, devletin kurduğu sosyal sigorta örgütünden daha üstün yararlar sağladığı bilinen bir gerçektir. 
     Açıklarının kapatılması için bundan böyle banka kaynaklarından yararlanamayacak olan özel sosyal güvenlik sandıklarının mali durumlarının zayıflayabileceği, dolayısıyla bu sandıkların mensuplarının sosyal güvenlik haklarını yeterince karşılayamayacakları ve bu sandıklardan yararlananların zarar göreceği gibi varsayımların haklı neden oluşturmayacağı ortadadır. 
     Çünkü, ilgili kuruluşa hiçbir mali yükü olmayan, kendi geliriyle mensuplarının sosyal güvenlik haklarını üst düzeyde sağlamayı sürdüren pek çok özel sosyal güvenlik sandığının bulunması, yukarıda öne sürülen savı çürütmeye yeterlidir. 
     Üstelik, incelenen Yasa kuralında, yalnız bankaların değil, sigorta ve reasürans şirketlerinin, ticaret ve sanayi odalarının, borsaların ya da bunların oluşturduğu birliklerin personeli için kurulmuş bulunan özel sosyal güvenlik sandıklarının iştirakçileri ile bu sandıklardan aylık alanların ve gelir elde edenlerin de SSK’ya devredilerek 506 sayılı Yasa kapsamına alınmaları öngörülmektedir ki, bu da yine yukarıdaki savı geçersiz kılan bir başka göstergedir. 
     Sonuç olarak, ilgili kuruluşlara hiçbir mali yükü olmayan, kendi gelirleriyle mensuplarının sosyal güvenlik haklarını en iyi biçimde karşılamayı sürdüren özel sandıkları SSK bünyesine aktaran, incelenen Yasa’nın geçici 23. maddesinin haklı bir gerekçesinin olmadığı açıktır. 
     Haklı bir neden ortaya konulmaksızın, Devlet’in kurduğu örgütten daha üstün sosyal güvenlik hakkı sağlayan özel sosyal güvenlik sandıklarına el atılması, Anayasa’nın 2. maddesindeki sosyal hukuk devleti ilkesi ve 60. maddesiyle bağdaşmamaktadır." Yasanın geçici 23. maddenin beşinci fıkrasında, "Bu madde kapsamındaki yükümlülüklerin devrinden sonra sandıklar, 506 sayılı Kanunun öngördüğü sosyal haklarının ve ödemelerinin üzerinde sağladıkları sosyal sigorta haklarına ve ödemelerine devam edebilirler" hükmüne yer verildiğini anımsatan Sezer, buna rağmen, devir nedeniyle hesaplanacak borç sonucu kaynakları büyük ölçüde SSK’ya aktarılan, iştirakçisi kalmayacağı için prim gelirinden de yoksun kalacak olan özel sandıkların ek ödeme yapma ya da diğer sosyal hakları sürdürme olanağı bulamayacakları için, bu kuralın da sonucu etkileyici nitelikte olmadığını ifade etti. 
     Sezer, bu nedenlerle, özel sosyal güvenlik sandıkları iştirakçilerinin, bu sandıklardan aylık alan ve gelir elde edenlerin ve bunların hak sahiplerinin özel hukuk ilişkisinden kaynaklanan sosyal güvenlik haklarını büyük ölçüde kaybetmelerine yol açılacağını vurguladı. 
     Ahmet Necdet Sezer, bunun da Anayasa’nın sosyal hukuk devleti ve sosyal güvenlik hakkı ilkelerine uygun düşmediğini belirtti. 
     BİR YASA ONAYLANDI 
     Cumhurbaşkanı Ahmet Necdet Sezer, 5397 sayılı "Bazı Kanunlarda Değişiklik Yapılmasına Dair Kanun"u onayladı. 
     Cumhurbaşkanlığı Basın Merkezi’nden yapılan açıklamaya göre, yasa, yayınlanmak üzere Başbakanlığa gönderildi. 
     Açıklamaya göre, Sezer, yasanın 1, 2 ve 3. maddelerinin kimi hükümlerinin iptali ve yürürlüklerinin durdurulması için Anayasa Mahkemesi’nde iptal davası açacak. 
     Cumhurbaşkanı Ahmet Necdet Sezer, polis, jandarma ve MİT’e, gecikmesinde sakınca bulunan hallerde tek merkezden telekomünikasyon yoluyla yapılan iletişimi tespit, dinleme ve kaydetme konusunda yetki veren yasayı onayladı. 
     5397 sayılı Bazı Kanunlarda Değişiklik Yapılmasına Dair Kanun, 
     polis, jandarma ve MİT’in bu konudaki yetkisini yeniden düzenliyor. 
     Ceza Muhakemesi Kanunu’nun, casusluk suçları hariç, "örgüt faaliyeti çerçevesinde işlenen uyuşturucu veya uyarıcı madde imal ve ticareti, haksız ekonomik çıkar sağlamak amacıyla kurulmuş bir örgütün faaliyeti çerçevesinde cebir ve tehdit uygulanarak işlenen suçlar ile devletin güvenliğine, anayasal düzene, milli savunmaya ve devlet sırlarına karşı işlenen suçların" işlenmesinin önlenmesi amacıyla, hakim kararı veya gecikmesinde sakınca bulunan hallerde Emniyet Genel Müdürü veya İstihbarat Dairesi Başkanı’nın yazılı emriyle, telekomünikasyon yoluyla yapılan iletişim tespit edilebilecek, dinlenebilecek, sinyal bilgileri değerlendirilebilecek, kayda alınabilecek. 
     Gecikmesinde sakınca bulunan hallerde verilen yazılı emir 24 saat içinde yetkili ve görevli hakimin onayına sunulacak. Hakim kararını en geç 24 saat içinde verecek. Bu sürenin dolması veya hakim tarafından aksine karar halinde tedbir derhal kaldırılacak. Bu halde, dinlemenin içeriğine ilişkin kayıtlar en geç 10 gün içinde yok edilecek ve durum tutanak altına alınacak ve tutanak muhafaza edilecek. 
     Yetkili ve görevli hakim, talepte bulunan kolluk biriminin bulunduğu yer itibariyle yetkili olan ve Ceza Muhakemesi Kanunu’na CMK göre kurulan ağır ceza mahkemesinin üyesi olacak. 
     Kararda ve emirde, hakkında "tedbir uygulanacak" kişinin kimliği, iletişim aracının türü, telefon numarası ve iletişim bağlantısını tespite imkan veren kodundan belirlenebilenler ile tedbirin türü, kapsamı ve süresi ile tedbire başvurulmasını gerektiren nedenler belirtilecek. Kararlar, en fazla üç ay için verilebilecek, bu süreler aynı usulle üçer ayı geçmeyecek şekilde en fazla üç defa uzatılabilecek. Ancak, terör örgütlerinin faaliyetleri çerçevesinde devam eden tehlikelere ilişkin olarak gerekli görülmesi halinde hakim, üç aydan fazla olmamak üzere sürenin çeşitli defalar uzatılmasına karar verebilecek. 
     
     KAYITLAR YOK EDİLECEK 

     "Uygulanan tedbirin sona ermesi halinde", dinlemenin içeriğine ilişkin kayıtlar, yetkili ve görevli hakimin denetimi altında en geç 10 gün içinde yok edilecek ve durum bir tutanakla tespit edilecek. 
     İstihbarat faaliyetlerinde, bu maddede belirtilen suçların önlenmesi amacıyla ve hakim kararı alınmak koşuluyla teknik araçlarla izleme yapılabilecek. Ayrıca, kamu kurum ve kuruluşlarıyla kamu hizmeti veren kuruluşlardaki mevcut bilgilerden yararlanılmak için gerekçesini de göstermek suretiyle yazılı talepte bulunulabilecek. Bu kurum ve kuruluşların yasal nedenlerle veya ticari sır gerekçesiyle bilgi ve belgeleri vermemeleri halinde ancak hakim kararı ile bunlardan yararlanılabilecek. 
     Madde hükmüne göre yürütülen faaliyetler çerçevesinde elde edilen kayıtlar, başka bir amaçla kullanılamayacak. Elde edilen bilgi ve kayıtların saklanmasında ve korunmasında gizlilik ilkesi geçerli olacak. Buna aykırı hareket edenler hakkında, görev sırasında veya görevden dolayı işlenmiş bile olsa Cumhuriyet savcılarınca doğrudan soruşturma yapılabilecek. 
     Hakim kararı ve yazılı emirler, Emniyet Genel Müdürlüğü İstihbarat Dairesi Başkanlığı görevlilerince yerine getirilecek. 
     İşlemin başladığı ve bitirildiği tarih ve saat ile işlemi yapanın kimliği tutanakla saptanacak. Bu maddede yer alan faaliyetlerin denetimi, sıralı kurum amirleri emniyet genel müdürlüğü ve ilgili bakanlığın teftiş elemanları ve Başbakanın özel olarak yetkilendirdiği kişi ve komisyon tarafından yapılacak. 
     
     TELEKOMÜNİKASYON İLETİŞİM BAŞKANLIĞI 

     Yapılacak dinlemeler Telekomünikasyon Kurumu bünyesinde kurum başkanına doğrudan bağlı Telekomünikasyon İletişim Başkanlığı adıyla kurulacak tek bir merkezden yürütülecek. Bu başkanlık, bir başkan ile teknik, hukuk ve idari olmak üzere 3 uzmandan oluşacak. Başkanlıkta MİT, Emniyet ve Jandarma’dan birer temsilci bulunacak. Verilen görevleri yerine getirmek üzere yeterince personel de istihdam edilecek. Telekomünikasyon İletişim Başkanı, Telekomünikasyon Kurumu Başkanı’nın önerisi ile Başbakan tarafından atanacak. 
     Bu merkezle ilgili altyapıyı Ulaştırma Bakanlığı hazırlayacak ve merkezin yapımına ilişkin işlemler Kamu İhale Kanunu’ndan muaf olacak. 
     Yasa ile belirlenen usul ve esaslara aykırı dinlemeler hukuken geçerli sayılmayacak ve bu şekilde dinleme yapanlar hakkında yeni TCK hükümlerine göre işlem yapılacak. 
     Yasanın bu maddesinin uygulanmasına ilişkin esas ve usuller Adalet, İçişleri ve Ulaştırma bakanlıklarının görüşü alınarak, Başbakanlık tarafından 3 ay içinde çıkarılacak. 
     
     JANDARMA 

     Jandarma, görevlerini yerine getirirken önleyici ve koruyucu tedbirleri almak üzere, sadece kendi sorumluluk alanında istihbarat faaliyetlerinde bulunabilecek. Bu amaçla bilgi toplayabilecek, değerlendirebilecek, yetkili mercilere veya kullanma alanına ulaştıracak. Devletin diğer kolluk ve istihbarat kuruluşlarıyla işbirliği yapacak. 
     Görevlerin yerine getirilmesine yönelik olarak, casusluk suçları hariç, "örgüt faaliyeti çerçevesinde işlenen uyuşturucu veya uyarıcı madde imal ve ticareti, haksız ekonomik çıkar sağlamak amacıyla kurulmuş bir örgütün faaliyeti çerçevesinde cebir ve tehdit uygulanarak işlenen suçlar, ile devletin güvenliğine, anayasal düzene, milli savunmaya ve devlet sırlarına karşı işlenen suçlar"ın önlenmesi amacıyla hakim kararı veya gecikmesinde sakınca bulunan hallerde, Jandarma Genel Komutanı veya İstihbarat Başkanı’nın yazılı emriyle telekomünikasyon yoluyla yapılan iletişim ve sinyal bilgileri tespit edilebilecek, dinlenebilecek ve kayda alınabilecek. Bu işlemler de merkez tarafından yürütülecek. 
     Emniyet için geçerli olan iş ve işlemler jandarma tarafından da uygulanacak. Jandarma’nın dinleme işlemleri de Jandarma Genel Komutanlığı ile ilgili bakanlığın teftiş elemanları ve Başbakanın yetkilendireceği kişi ve komisyon tarafından yapılacak. 
     
     MİT 

     MİT, bakanlıklar ve diğer kamu kurum ve kuruluşları ile kamu hizmeti veren kuruluşların yöneticileri ve istihbarat hizmetlerinden sorumlu kişileri ile istihbaratın tevcihi, istihsali ve istihbarata karşı koyma konularında doğrudan ilişki kurabilecek, uygun koordinasyon yöntemlerini uygulayabilecek. 
     MİT, bakanlıklar ve diğer kamu kurum ve kuruluşları ile kamu hizmeti veren kuruluşlara ait arşivlerden, elektronik bilgi işlem merkezlerinden ve iletişim altyapısından, kendi görev sahasına giren konularda yararlanabilecek, bunlarla irtibat kurabilecek, bilgi ve almak için gerekçesini de göstererek belge talep edebilecek. 
     Görevlerin yerine getirilmesi amacıyla Anayasa’nın 2. maddesinde belirtilen temel niteliklere ve demokratik hukuk devletine yönelik ciddi bir tehlikenin varlığı halinde, devlet güvenliğinin sağlanması, casusluk faaliyetlerinin ortaya çıkarılması, devlet sırrının ifşasının tespiti ve terörist faaliyetlerin önlenmesine ilişkin olarak, hakim kararı veya gecikmesinde sakınca bulunan hallerde MİT Müsteşarı veya yetkili kıldığı daire başkanın yazılı emriyle telekomünikasyon yoluyla yapılan iletişim tespit edilebilecek, dinlenebilecek ve kayda alınabilecek. 
     MİT’e bu madde ile tanınan faaliyetlerin denetimi, yetkili Cumhuriyet savcıları, sıralı kurum amirleri ve başbakanın özel olarak yetkilendireceği kişi veya komisyon tarafından yapılacak. 
     
     MERKEZ 6 AY İÇİNDE KURULACAK 

     Dinleme faaliyetlerini yürütmekle görevlendirilen merkez, en geç 6 ay içinde kurulacak. Merkez kuruluncaya kadar, mevzuat uyarınca verilen iletişimin dinlenmesi, tespiti ve kayda alınmasına dair karar veya yazılı emirler, telekomünikasyon hizmeti veren kurum ve kuruluşlar tarafından derhal yerine getirilecek ve ilgili istihbarat kurumlarının mevcut sistemlerinin kullanılmasına devam edilecek. 
     -SEZER’DEN İPTAL DAVASI- Cumhurbaşkanı Sezer, yasanın geçici, yürürlük ve yürütme maddesi hariç diğer 3 maddesinin bazı hükümlerinin iptali ve yürürlüğünün durdurulması istemiyle Anayasa Mahkemesi’ne başvuracak. 
     
</TEXT>
</DOC>
