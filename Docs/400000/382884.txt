<DOC>
<DOCNO> 382884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonsiy18.html </URL>
<DATE> 2005/09/30/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Çelik "Üniversitelerde hiçbir kadro durdurulmamıştır" 
</HEADLINE>
<TEXT>

     Milli Eğitim Bakanı Hüseyin Çelik, "üniversitelerde hiçbir kadronun dondurulmadığını" belirterek, "Üniversitelerde kadro ihtiyacı ne ise, ne kadarsa kesinlikle bir plan program dahilinde kendilerine verilmektedir" dedi. 
     Bakan Çelik, Ümraniye’de Bilge Soyak İlköğretim Okulu ve Erkut Soyak Lisesi’nin açılış töreninden sonra basın mensuplarının sorularını yanıtladı. 
     Bir gazetecinin "üniversitelerde kadroların dondurulup dondurulmadığını" sorması üzerine Çelik, hükümet göreve başladığından bu yana 3 yılda toplam olarak üniversitelere tahsis edilen kadroların 14 bin 500 civarında bulunduğunu bildirdi. 
     Milli Eğitim Bakanlığı’nın 15 milyon öğrencisi olduğunu, yükseköğretimde ise 1.5 milyon öğrenci bulunduğunu anlatan Çelik, şöyle konuştu 
     "Milli Eğitim Bakanlığı’na tahsis edilen kadrolarla mukayese ederseniz, bize 4-5 katı daha fazla kadro tahsis edilmeli ki yükseköğretimle aynı seviyeye gelelim. 
     Üniversitelerde hiçbir kadro dondurulmamıştır. Üniversitelerde kadro ihtiyacı ne ise, ne kadarsa kesinlikle bir plan, program dahilinde kendilerine verilmektedir." "Türkiye’nin 2002 yılında uçurumun kenarında bir ekonomisi olduğunu, bu ekonominin halen iyileşme sürecinde bulunduğunu ve komada olan ekonominin önce yoğun bakıma, sonra da normal hasta odasına alındığını, şimdi de nekahet dönemini yaşadığını" ifade eden Bakan Çelik, şu anda hükümetin ekonomik bir program uyguladığını dile getirdi. 
     
     "BÜTÇE TEK ELDEN ÇIKIYOR" 
     Milli Eğitim Bakanı Hüseyin Çelik, "Devletin bütün kurumlarının merkezi idareden bağımsız olarak ne zaman isterlerse ve canları ne kadar isterse personel istihdam etme şansına sahip olmadıklarını" vurgulayarak, çünkü Türkiye’de bütçenin tek elden çıktığını, üniversitelerin bütçesini de devletin ödediğini belirtti. 
     Türkiye’de Devlet Personel Başkanlığı bulunduğunu anlatan Çelik, bir ilde bir fakülte kurulmak istendiğinde önce senatoların karar aldığını, bunun YÖK’e gönderildiğini, YÖK’ün gerekli görmesi halinde Milli Eğitim Bakanlığı’na gittiğini, Milli Eğitim Bakanlığı’nın da bunu Devlet Personel Başkanlığı’na "personel politikaları ve potansiyeli açısından uygun olup olmadığını" sorduğunu söyledi. 
     Çelik, daha sonra da Maliye Bakanlığı, Devlet Planlama Teşkilatı’na sorulduğunu ve bütün buralardan olumlu cevap çıkması halinde konunun Bakanlar Kurulu ve Başbakanlığa sevk edildiğini kaydetti. 
     
     "DEVLET SENKRONİZE ÇALIŞMAK ZORUNDADIR" 
     Bakan Çelik, "Devlet bu şekilde birbiriyle senkronize çalışmak zorundadır. Yoksa Sayın Başbakanımızın, bizim, hiç kimsenin ’yükseköğretime, üniversitelere karşı olduğunu’ düşünmek, kesinlikle bizim aklımızdan geçen bir şey değil. Düşünülmemesi gerekiyor. 
     Üniversiteler bu ülkenin üniversiteleri, rektör bu ülkenin rektörü, başbakan bu ülkenin başbakanı" dedi. 
     Çelik, "gazetelerde bu konuyla ilgili hiç hoş olmayan ifadeler yer aldığını ve bunları kesinlikle şık bulmadığını" da söyledi. 
     2002 yılında Milli Eğitim Bakanlığı ve yükseköğretime verilen 
     toplam bütçenin 10 katrilyon lira civarında bulunduğunu, bugün ise bu rakamın 20 katrilyon lira olduğunu anlatan Bakan Çelik, 2002 yılında üniversite öğrencisi başına harcanan paranın 2 bin dolar, şu anki rakamın ise 3 bin dolar olduğuna dikkat çekti. Hüseyin Çelik, yükseköğretimde öğrencilere ödenen kredi miktarının da 45 YTL iken, şimdi 110 YTL olduğunu ve bu rakamda 2006 yılı itibariyle yine artış olacağını bildirdi. 
     
     "İCRA TAKİBİ SÖZ KONUSU DEĞİL" 
     "Milli Eğitim Bakanlığı’nın Kredi ve Yurtlar Kurumu Müdürlüğü marifetiyle 2 bin öğrenci ile ilgili icra takibi başlattığına" dair bazı haberler olduğunu hatırlatan Çelik, "Değil 2 bin, bir tek kişiyle ilgili icra takibi söz konusu değil" dedi. 
     15-20-25 yıl önce Kredi ve Yurtlar Kurumu’ndan kredi alan 
     insanların şu anda genel müdür, milletvekili, tüccar, firma sahibi insanlar olduğunu ifade eden Çelik, "eğer bu geri dönüşümü yapamamış olsalardı isteyen her öğrenciye kredi verir durumda olamayacaklarını" söyledi. Bakan Çelik, "1962 yılında kurulan Kredi ve Yurtlar Kurumu’nun 2002’ye kadar olan geri dönüşümü ile 2002’den şimdiye kadar olan geri dönüşümü arasında dağlar kadar fark bulunduğunu ve bunun en az 10 katı fazla olduğunu" anlatarak, sözlerini şöyle sürdürdü "Geri dönüşüm sağlanmış. Niye Takiple. Bu ülkede işadamı şunu bilecek, ’Ziraat Bankası, Halkbank, Vakıfbank’tan kredi aldım, üstüne yatarım’ bu dönem bitti. ’Ben öğrenciyim kredi alırım, mezun olduktan sonra, iş güç sahibi olduktan sonra üstüne yatarım’. Artık üstüne yatmak yok. Hükümetimiz bu tür gözü açıklara meydan vermez. Güzel bir atasözümüz var ’Ağzı açıkların malını gözü açıklar yer’. Biz böyle gözü açıklara pabuç bırakmayız." 
     
     DERS KİTAPLARI 
     Çelik, "ders kitapları ile ilgili problem yaşandığı" yönündeki soru üzerine de, 106 milyon ders kitabı dağıttıklarını hatırlatarak, bazı yerlere çalışma kitabı gönderilmesi gerekirken ders kitabı, ders kitabı gönderilmesi gerekirken kılavuz kitap gitmiş olabileceğini söyledi. 
     Bakan Çelik, "Ancak bu yüzde 2’dir. Yüzde 98 hiç problem olmadan bu iş bitirilmiştir. 2 gün sonra farkına varılmış ve bu düzeltilmiştir" dedi. 
     106 milyon kitabın 60 bin noktaya gittiğine işaret eden Çelik, 
     bunun Avrupa’nın bile altından çok zor kalkabileceği bir olay olduğunu bildirdi. Yeni müfredat hazırlandığı için Türkçe, matematik, fen ve teknoloji kitaplarında 3’lü kitap seti olduğunu, kitapların da ders kitabı, öğrenci çalışma kitabı ve öğretmen kılavuzu olmak üzere 3’lü kitap seti bulunduğunu belirten Çelik, paketleme yapanların hepsinin Harward mezunu olmadığını kaydetti. Milli Eğitim Bakanı Çelik, konuşmasını şöyle tamamladı "Velilere de seslenmek istiyorum Okulunuzun bir problemi var. Okulun müdürü, ilçe milli eğitim müdürü, il milli eğitim müdürü var. Bize bildirin, biz bunları çözeriz. Lise kitaplarına gelince... 106 milyon kitabı dağıttık, ertesi gün kazara bir okula gitmemişse bazı gazeteler bunu manşete çekiyor. Lisede biz kitapları vermiyoruz, veli o kitap piyasada olsa 20 günde arayıp biraraya getiremiyor. Çünkü biri o kitapçıda, biri bu kitapçıda satılıyor. Biz lise kitapları ile ilgili de çalışıyoruz. Gelecek sene bunu adamakıllı bir şekle sokacağız. İnşallah lisede bu sene yaşanan problemleri çözeceğiz. Gelecek sene bu olmayacak." 
     
</TEXT>
</DOC>
