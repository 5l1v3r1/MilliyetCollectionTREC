<DOC>
<DOCNO> 381431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sonyas01.html </URL>
<DATE> 2005/09/25/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
"Şu Çılgın Türkler" rekoru... 
</HEADLINE>
<TEXT>

     Burcu Bilgin 

Turgut Özakman'ın milli mücadele yıllarını anlattığı ''Şu Çılgın Türkler'' adlı eseri 6 ayda 107. baskıya ulaşarak 214 bin adet satıldı. 
     AA muhabirinin Bilgi Yayınevi yetkililerinden aldığı bilgiye göre, Nisan ayında okurla buluşan ''Şu Çılgın Türkler'' büyük ilgi görmeyi sürdürüyor. 
     Haftalardır en çok okunan kitap unvanını elinden bırakmayan kitabın 107. baskısı kitapevlerinin raflarındaki yerini aldı. Okurdan gördüğü ilgi sebebiyle sürekli yeni baskısı yapılan kitabın gelecek hafta için 80 bin siparişi bulunuyor. 
     Kitabın siparişlere dayanılarak yeni baskıları hazırlanırken, son olarak 138. baskının matbaada okurla buluşmak için gün saydığı ifade edildi. 
     
     GURUR VE İBRET VERİCİ BİR DESTAN 
     Turgut Özakman'ın ''50 yıllık emeğimin ürünü'' olarak nitelendirdiği roman, Bilgi Yayınevi'nden 22 YTL'den satışa sunuldu. 
     ''Dünyadaki en meşru, en ahlaklı, en haklı, en kutsal savaşlardan birinin, emperyalizme karşı verilmiş ve kazanılmış ilk kurtuluş savaşının, bir millileşme ihtilalinin romanı, şaşırtıcı bir yakın zaman destanı'' sözleriyle tanıtılan kitap, Ulusal Kurtuluş Savaşı meşalesinin tutuşturulduğu günlerden başlayarak zaferin kazanılarak genç Cumhuriyet'in temellerinin atılmasına kadar geçen dönemi roman kurgusuyla işliyor. 
     Ulu Önder Mustafa Kemal Atatürk, silah arkadaşları ve milli mücadeleye kanlarıyla, canlarıyla emek verenlerin yanında Özakman'ın roman karakterlerini de katarak zenginleştirdiği eseri 747 sayfa. 
     
     HAFTANIN EN ÇOK SATILAN KİTAPLARI 
     Turgut Özakman'ın kaleme aldığı ''Şu Çılgın Türkler'' adlı eser haftanın en çok satılan kitabı olurken, okurdan ilgi gören diğer kitaplar şöyle sıralandı 
     -''Şu Çılgın Türkler'' Turgut Özakman -''En Uzun Gece'' Ahmet Altan -''Ferrari'sini Satan Bilge'' Robin S.Sharma -''Af Dağının Ardındaki AKP'' İlhan Taşçı -''Metal Fırtına 2-Kayıp Naaş'' Orkun Uçar -''Kapana Düştü Türkiyem'' Sadi Somuncuoğlu -''Tevfik Fikret ve Haluk Gerçeği'' Orhan Karaveli -''Yolculuk Nereye Hemşerim'' Gülse Birsel -''Ermeni Meselesi'' Bilal N.Şimşir. 
     
</TEXT>
</DOC>
