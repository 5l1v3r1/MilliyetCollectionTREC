<DOC>
<DOCNO> 364855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonyas10.html </URL>
<DATE> 2005/07/27/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Diş macununuzu belli dönemlerde değiştirin... 
</HEADLINE>
<TEXT>

     Dişlerdeki bakterilerin etkisiz hale gelmesinde kullanılan diş macununun belli dönemlerde değiştirilmesinin önemli rol oynadığı bildirildi. 
     Atatürk Üniversitesi A.Ü Diş Hekimliği Fakültesi Öğretim Üyesi Yrd. Doç. Dr. Sinan Evcil, AA muhabirine yaptığı açıklamada, diş sağlığında kullanılan diş macunu ve fırçanın büyük önem taşıdığını söyledi. 
     Evcil, kullanılan diş macununun zaman içerisinde ağızdaki bakterilere karşı istenen etkiyi göstermeyebildiğini belirterek, şunları kaydetti 
     "Diş macunu hekim tavsiyesiyle belli zaman dilimlerinde değiştirilmelidir. Diş macunu kullanımının amacı ağızda bakteri plağı oluşmasını engellemek ve olası çürüğün önüne geçmektir. Ağızdaki mekanik ve hijyenik temizliğin sağlanmasında diş macununun önemi büyüktür." Evcil ayrıca, kullanılan diş macununun içerisinde partikül bulunmamasına ve daha kaygan bir yapıda olmasına dikkat edilmesi gerektiğine de dikkat çekti. 
     
     DİŞ FIRÇASI VE KULLANILAN MACUN MİKTARI 
     Diş fırçalarını 4 ayda bir mutlak değiştirmeleri gerektiğine dikkat çeken Evli, söz konusu fırçaların uçlarının yuvarlak olduğunu ancak, zamanla bu kısımların yıprandığını ve değiştirilmemesi durumunda dişlere zarar vereceğini ifade etti. 
     Diş fırçalanma şekline de dikkat çeken Evcil, dişlerin diş etinden dişe doğru yuvarlak masaj hareketi yapılarak, ağza basınç uygulamadan fırçalanması gerektiğini ifade etti. 
     Evcil, vatandaşların diş fırçalarken macunun miktarını az kullanmaya dikkat etmeleri gerektiğini belirterek, "Diş fırçalarken bol miktarda macun kullanmanın bir faydası yoktur. Mercimek tanesi kadar macun kullanmak yeterlidir" diye konuştu. 
     Evcil ayrıca, kullanılan diş macununun dişleri beyazlattığı yönündeki iddialarının da gerçeği yansıtmadığını savunarak, diş macununun dişin gerçek rengine daha yakın olmasını sağladığını, ancak ekstra bir beyazlık sağlamayacağını öne sürdü. 
     
</TEXT>
</DOC>
