<DOC>
<DOCNO> 393847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sontur01.html </URL>
<DATE> 2005/11/10/ </DATE>
<TIME> 04.00 </TIME>
<AUTHOR>  </AUTHOR>
<HEADLINE>
Lojmandan zorla tahliye... 
</HEADLINE>
<TEXT>

     Edirne'nin merhum valisi Fahri Yücel'in özel kalem müdüresi Elmas Kazancı'nın kaldığı İl Özel İdare Lojmanları'ndaki dairesi, çilingir yardımıyla açılarak, polis ekipleri gözetiminde, eşyalar kamyona yüklenerek, tahliye edildi. 
     Kazancı, AA muhabirine yaptığı açıklamada, 24 yıllık meslek hayatı olduğunu ve 13 Kasım 2000 ile 31 Aralık 2004 tarihleri arasında valilikte özel kalem müdüresi olarak görev yaptığını belirterek, 2005 yılı Ocak ayından itibaren görevden alınarak, ''veri hazırlama kontrol işletmeni'' olarak görevlendirildiğini söyledi. 
     Kutlutaş semtindeki Özel İdare Lojmanları B-4 Blok Daire 5'te kaldığını bildiren Kazancı, oturduğu daireyi ''görev tahsisli'' olduğu gerekçesiyle boşaltmasının istendiğini söyledi. Özel kalem müdüresi görevine dönmek için mahkemeye başvurduğunu ve davanın halen sürdüğü için kadrosunun da aynı olduğunu savunan Kazancı, şunları kaydetti 
     ''Akşam saatlerinde evime çilingirle girilerek, polis ekipleri eşliğinde eşyalarım, hamallar tarafından lojmanın önüne getirilen kamyona yüklendi. Yapılan yasal değildir. Benim mahkemem sürüyor. Ayrıca, Edirne'ye gelmeden önce çalıştığım İçişleri Bakanlığı'na dönmek için birkaç önce tayin talebinde bulundum. Herşey kasıtlı olarak yapılıyor. Eşyalarım zorla kamyona yüklendi. Şu an gidecek bir yerimiz yok. Ne yapacağımıza karar verene kadar eşyaları da bir depoda bekleteceğiz.'' 
     
     ''YASAL PROSEDÜRÜ UYGULUYORUZ'' 
     Edirne Valisi Nusret Miroğlu ise Kazancı'nın Edirne Valiliği ''Özel Kalem Müdüresi'' görevinin sona erdiğini söyledi. 
     Daha önce Kazancı'ya görevi nedeniyle lojman tahsis edildiğini ifade eden Miroğlu, ''Kazancı'nın özel kalem görevi bitince lojman tahsisi de kalktı'' dedi. 
     Bu durumun Kazancı'ya bildirildiğini ifade eden Miroğlu, zor durumda olduğunu söylemesi üzerine de Kaleiçi Mahallesi'nde başka bir lojmanın tahsis edildiğini belirtti. 
     Tahliye için tanınan sürenin dolmasına rağmen Kazancı'nın lojmanı boşaltmadığını söyleyen Miroğlu, ''Türkiye bir hukuk devletidir. Yasal prosedürü uyguluyoruz. Bizim kimseyi açıkta bırakmaya niyetimiz yok. Kendisine bugüne kadar gereken kolaylık sağlanmıştır. Yanlış bir işlem uygulandığını söylüyorsa hakkını mahkemede arayabilir'' diye konuştu. 
     
</TEXT>
</DOC>
