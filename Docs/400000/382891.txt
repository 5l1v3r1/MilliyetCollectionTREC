<DOC>
<DOCNO> 382891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonspo01.html </URL>
<DATE> 2005/09/30/ </DATE>
<TIME> 00.35 </TIME>
<AUTHOR>  </AUTHOR>
<HEADLINE>
Rıza Çalımbay "Herkes yüreğini ortaya koydu" 
</HEADLINE>
<TEXT>

     Beşiktaş Teknik Direktörü Rıza Çalımbay, Malmö karşısında aldıkları galibiyetin kendilerini mutlu ettiğini, oyuncularını yüreklerini ortaya koydukları için kutladığını söyledi. 
     Çalımbay, maç sonrasında düzenlediği basın toplantısında futbolcularının sahada her şeyi yaptığını belirterek, ''Herkes yüreğini ortaya koydu. Bir bütün olduk ve turu geçtik. Soyunma odasında herkes birbirine kenetlendi ve herkesin gözleri yaşardı'' diye konuştu. 
     Basın mensuplarının bu galibiyete rağmen istifa edip etmeyeceğini sorması üzerine teknik direktör Çalımbay, ''Hayır, böyle bir düşüncem yok. Bu galibiyetle her sorunu çözmedik ve bu maçın arkasına sığınmıyoruz. Çok önemli maçlarımız var. Ben Beşiktaş'ı yarı yolda bırakmam. Eğer gerekirse, Samsunspor maçı sonrası oturur yönetimle konuşuruz'' dedi. 
     Rıza Çalımbay, artık her maçta böyle oynamaları gerektiğini ve bunun için de çalışacaklarını belirtirken, Ailton'u hazır olmadığı için oynatmadığını, Youla'nın iyi mücadele ettiğini ve taraftarlardan da bu futbolcuya sahip çıkmalarını istedi. 
     
     BAŞKAN DEMİRÖREN, ÇALIMBAY'I KUTLADI 
     Karşılaşmanın bitiş düdüğünün ardından, teknik direktör Rıza Çalımbay, soyunma odasına gitmeyerek, bir süre yedek kulübesinde yardımcılarıyla birlikte oturdu. Bu sırada kulüp başkanı Yıldırım Demirören, asbaşkan Kıvanç Oktay sahaya inerek, Çalımbay ile yardımcılarını öperek kutladı. 
     Demirören, Çalımbay'a sarılarak birlikte soyunma odasına gitti ve futbolcuları da tebrik etti. 
     Bu arada, karşılaşmayı izleyen taraftarlar büyük sevinç gösterilerinde bulundu ve futbolcuları tribünlere çağırarak tezahüratlar yaptı. 
     Öte yandan, Malmö Teknik Direktörü Tom Prahl da Beşiktaş'ın güçlü bir takım olduğunu, bugün de gücünü ortaya koyduğunu ifade ederek, ''Beşiktaş oynadığı futbolla turu ve galibiyeti haketti. Kendilerini kutluyorum'' dedi. 
     
     5 RESMİ MAÇ SONRA GELEN GALİBİYET 
     Beşiktaş, Malmö karşısında aldığı galibiyetle 5 resmi maçlık galip gelme hasretine de son verdi. 
     Turkcell Süper Ligi'nde en son Gençlerbirliği'ni yenen siyah-beyazlılar, daha sonraki 4 lig maçının birinde berabere kalmış, üçünü de yitirmişti. Ayrıca Beşiktaş, Malmö ile İstanbul'da oynadığı ilk maçı da 1-0 kaybetmişti. Siyah-beyazlılar, böylece 5 resmi maç sonra galibiyetle tanışıp, turu geçmiş oldu. 
     Diğer yandan Beşiktaş, tarihinde ilk kez bir İsveç takımını deplasmanda yenme başarısını gösterdi. 
     
</TEXT>
</DOC>
