<DOC>
<DOCNO> 389461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sondun37.html </URL>
<DATE> 2005/10/25/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Lübnan lideri Lahud istifa etmiyor 
</HEADLINE>
<TEXT>

     Lübnan'ın Suriye yanlısı Devlet Başkanı Emil Lahud, istifa çağrılarına rağmen son ana kadar görevde kalacağını belirtti. 
     Lahud'un bürosundan yapılan açıklamada, ''Devlet Başkanı Emil Lahud, anayasal süresinin son anına kadar sorumluklarını yerine getirmeye kararlı olduğunu bildirir'' denildi. 
     Lahud, eski Başbakan Refik Hariri'nin şubat ayında suikaste kurban gitmesinin ardından istifa etmesi için baskılara maruz kalmıştı. Bu baskılar, BM'nin suikasta Suriye ve Lübnanlı istihbarat yetkililerinin karıştığı yönündeki raporu üzerine daha arttı. 
     Raporda, suikasttan birkaç dakika önce olaya karıştığından şüphe edilen bir kişinin Lahud'u cep telefonundan aradığı belirtilmişti. 
     Lahud'un bürosundan yapılan açıklamada, Devlet Başkanı'nın sanık Mahmud Abdülal ile herhangi bir bağlantısı olmadığı kaydedildi. 
     Lahud'un, 6 yıllık görev süresi anayasa değişikliğiyle 2007 yılına kadar uzatılmıştı. 
     
</TEXT>
</DOC>
