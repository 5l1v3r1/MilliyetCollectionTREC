<DOC>
<DOCNO> 390459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonsiy13.html </URL>
<DATE> 2005/10/28/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Mumcu'dan ilginç çıkış Bakan istifa etsin yaklaşımı namuslu değil 
</HEADLINE>
<TEXT>

     Anavatan Partisi Genel Başkanı Erkan Mumcu, Malatya Çocuk Yuvası’nda yaşanan olay karşısında, sorunun çözümü için, sorumlu devlet bakanının istifasını istemenin ahlaki bir davranış olmayacağını söyledi. 
     Mumcu, İzmir Valisi Oğuz Kağan Köksal’ı ziyaretinin ardından valilik çıkışında gazetecilerin Malatya Çocuk Yuvası’nda yaşanan olayla ilgili sorularını yanıtladı. 
     Olay nedeniyle bazı çevrelerin Devlet Bakanı Nimet Çubukçu’nun istifasını istemesi konusundaki görüşleri sorulan Mumcu, "Her meselede bir günah keçisi ilan edip, günah keçisi bulduktan sonra da rahatlama huyumuzdan vazgeçmemiz gerekir" dedi. 
     Meselenin, birisinin istifa edip etmemesiyle çözülebilecek nitelikte olmadığını, sistem üzerinde düşünülmesini zorunlu kıldığını ifade eden Mumcu, şunları kaydetti 
     "Burada geriye dönük bir sorgulama yapmaya mecbur olduğumuz muhakkaktır. Bu sorgulamayı öncelikle sistem üzerinden, sistemin insanla ilişkisi, insana verdiği değer üzerinden yapmamız gerekiyor. 
     Dolayısıyla buradaki istihdam sorunlarını, nitelikli, eğitilmiş, hak eden vasıflı personel yerine, torpilli personel istihdamını mümkün kılan sistemi sorgulamamız gerekiyor." 
     
     "MİLLET OLARAK SORUMLUYUZ" 
     Sorunun tümüyle çözümü için bunun da yeterli olmayacağını, kamunun bu alandaki sorumluluğunun yanında herkesin fert olarak dönüp kendisiyle hesaplaşması gerektiğini belirten Mumcu, şöyle devam etti 
     "Düne kadar bu çocuklar aklımızda var mıydı Düne kadar bu çocukları düşünüyor muydunuz, günde kaç kez aklınıza geliyordu Şimdi bakan istifa etsin, ortalık rahatlasın. Siz de rahatlayın... Herkes yaşadığı çevreyle yakından ilgili olmak zorundadır. Türkiye’de yaşlılar, engelliler, kadınlar, çocuklar insanlık dışı muamelelere maruz kalıyorlar. Her gün milyonlarca trajedi yaşanıyor. Milyonlarca trajedi etrafımızda yaşanıp duruyor. Bu trajedilerin ortağı bizler oluyorken, böyle şeyler hiç olmazmış, büyük bir sürprizmiş, büyük bir suç işlenmiş gibi bakan istifa etsin, biz de rahatlayalım. Bu bana hiç namuslu bir yaklaşım gibi gelmiyor. Bakan kendisi istifa etmeyi düşünür ya da düşünmez, onu bilemem. Ama bakanın ne istifa etmesi ne de etmemesi sorunu çözmek için hiçbir anlam ifade etmez." 
     
     "SİYASİ FAYDA ELDE ETMEYİ TERCİH ETMEM" 
     Erkan Mumcu, Bakan Çubukçu’nun yurtdışında olmasına ilişkin Başbakan’ın "Ben gitmesini istedim" açıklamasının sorulması üzerine de, "Meselenin esası bu değil. Ben bunu değerlendirmek istemem" dedi. 
     Böylesi bir olayı siyasi faydaya dönüştürmek yerine ibrete dönüştürmeyi, herkesin paylaşması gereken sosyal sorumluluk duygusunu ayağa kaldırmayı tercih ettiğini dile getiren Mumcu, sözlerini söyle tamamladı 
     "Sadece kamu görevlilerinin eline terk edemeyeceğimiz insani sorumluluklarımız var. İnsani görev ve sorumluluklarımızdan kaçarak, her şeyi devlete yıkarak da kendimizi aklayamayız, ahlaki duruşta olamayız. Dolayısıyla millet olarak kendimizle hesaplaşmalıyız. 
     Devleti hesaba çekmek gereği, siyaseti hesaba çekmek gereği muhakkaktır. Ama, devleti, siyaseti hesaba çekip kendimizle yüzleşmekten kaçmak gibi bir ikiyüzlülüğü de göstermemeliyiz." 
     
</TEXT>
</DOC>
