<DOC>
<DOCNO> 362600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/magazin/axmag01.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ülkücülerle ilgili film yapmıyorum' 
</HEADLINE>
<TEXT>


Filminin yanlış anlaşılmasından rahatsız olan Atıf Yılmaz, "Film, bir mafya babası, polis ve politikacının aynı adaya düşmesini konu alıyor. İnsanları güldüreceğiz" dedi 

BİRSEN ALTUNTAŞ 

Yönetmen Atıf Yılmaz, 'Gökten Üç Ayva Düştü' isimli sinema filminin hazırlıklarını sürdürüyor. 
Yılmaz, rol teklif ettiği şovmen Beyaz'ın, bazı replikler yüzünden ülkücülerden tepki alacağı endişesinin yersiz olduğunu söyledi. 

'Senaryo henüz bitmedi' 
Atıf Yılmaz, "Beyaz'ın ülkücülerle ilgili çekinceler taşıması gündeme gelince, sanki ben ülkücülerle ilgili bir film yapıyormuşum ve içinde onların aleyhine cümleler var gibi algılandı. Böyle bir durum kesinlikle yok. Ülkücülerle ilgili bir film yapmıyorum" dedi. 
Bir polis, mafya babası ile politikacının aynı adaya düşmesini konu alan filmin senaryosunun da bitmediğini kaydeden Yılmaz, "Teklif götürdüğümüz oyuncuların okuduğu, bir ön senaryoydu. İnsanların çok güleceği bir komedi hazırlıyoruz. Çekimleri tropik bir adada gerçekleştireceğiz" diye konuştu. 



</TEXT>
</DOC>
