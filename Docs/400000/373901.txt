<DOC>
<DOCNO> 373901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur33.html </URL>
<DATE> 2005/08/29/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Alanya'ya gelecek İsrail gemisi teknik nedenlerle hareket etmedi 
</HEADLINE>
<TEXT>

     Güvenlik gerekçesiyle Alanya seferlerini iptal eden ve bugün yeniden geleceği belirtilen İsrail yolcu gemisinin, teknik nedenlerle hareket etmediği bildirildi. 
     Alanya Liman İşletmeleri ve Denizcilik A.Ş. ALİDAŞ Yönetim Kurulu Başkan Yardımcısı Müfit Kaptanoğlu, AA muhabirine yaptığı açıklamada, bugün Alanya Limanı’na gelmesi beklenen İsrail yolcu gemisinin teknik nedenlerle seferini gerçekleştiremediğini söyledi. 
     İsrail yolcu gemilerinin geleceği yolunda geçen hafta sonu kendilerine İsrail’den yazı geldiğini, ancak dün akşam bu seferin iptal edildiği yolunda ikinci yazının iletildiğini belirten Kaptanoğlu, "İptalin nedeni tamamen teknik konularla ilgilidir" dedi. 
     Kaptanoğlu, bu hafta sonu Alanya Limanı’na 1 veya 2 geminin gelmesinin beklendiğini kaydetti. 
     İsrail limanlarından Alanya Limanı’na 5 yıldır sefer yapan yolcu gemilerinin gelişi 3 hafta önce güvenlik gerekçesiyle iptal edilmiş, ALİDAŞ Başkan Yardımcısı Kaptanoğlu, gemilerin Alanya ve Türkiye’deki diğer limanlara hareket yasağının kaldırıldığını belirterek, ilk geminin bugün geleceğini açıklamıştı. 
     
</TEXT>
</DOC>
