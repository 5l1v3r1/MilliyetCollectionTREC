<DOC>
<DOCNO> 398545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/spor/yozer.html </URL>
<DATE> 2005/11/28/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Çaresizlik 
</HEADLINE>
<TEXT>



Hem Galatasaray, hem de Fenerbahçe dün maçı kilitlemek için sahaya çıkmıştı. İki yabancı hoca da yenilmemek için dörtlü defanslarını kurarken, maçın sonucunu usta ayakların becerisine bırakmıştı. Ama tabii ki, usta ayak denilince Fenerbahçe'nın ağır bastığı bir gerçek. İlk yarıda tek pozisyon yakaladılar, onu da gole çevirdiler ve maçı da alıp götürdüler. 

Appiah farkı 
Fenerbahçe, Avrupa'da çok sıkıntı çekiyor. Ancak Türkiye'de de kadro farklılığı hemen dikkati çekiyor. Ortasını bulamamaları da çok ilginç. Dünkü karşılaşmaya baktığınız zaman zaten Fenerbahçe'nin ayak üstünlüğünün hemen farkına varıyordunuz. Orta alanda Aurelio ile Appiah maç boyunca takımlarını en rahatlatan isimlerdi. Anelka'nın yıpratıcılığı, Galatasaray'a oyun kurmakta çok sıkıntı verdi. Hele Appiah'ın dün kaç ciğerle oynadığı belli değildi. 
Galatasaray aslında dün hırs doluydu. Ancak bu hırsını oynadığı futbola yansıtamadı. Fenerbahçe'nin ikili, zaman zaman üçlü bloklarla yakın takibe girmesi ve rakibe sürekli basması Galatasaray'ın her türlü planını alt üst etti. Düzeni bir türlü tutturamadı. İlk yarıda takımın çok şey beklediği Hasan Şaş oyunu ağırlığını koyamayınca Galatasaray'ın yine uzun top ile Hakan Şükür'ü nişanlamaktan başka çaresi kalmamıştı. Ancak o bölgede Luciano ile Önder zaten buna hazırlıklı olduğu için bu topları çok kolayca önlediler. Bu nedenle Galatasaray'ın gol düşüncesi sadece şansa ve Fenerbahçe savunmasının yapacağı hatalara bağlı kalmıştı. 

Ergün niye çıktı 
Aslında Galatasaray'ın şu kadro yapısına baktığınız zaman bu tip maçları kazanması çok zor. Çünkü takım içinde böylesine riskli ve yüksek düzeydeki maçları alıp götürecek oyuncu sayısı çok az. Örneğin İliç. Galatasaray taraftarının bu maçta ondan beklentisi çoktu. Ancak Appiah ve Aurelio'nun olduğu yerde değil oyun kurmak, pas vermekte bile güçlük çekti. 
Ve bir de Gerets'in tercihlerinin etkisi de yok değildi. Örneğin artık Gerets'in, Ümit Karan'a bir takıntısı olduğu gerçek. Böyle bir golcünün ilk on birde oynamaması şaşılacak şey. Bir diğer şaşılacak karar da, Ümit oyuna girerken yaşandı. Ergün'ün çok iyi olduğunu söyleyemeyiz. Ancak takımın en iyi orta yapan oyuncusu. Gerets takımın forvetini üçlüyor, ancak bu üçlü forveti besleyecek en etkili oyuncu Ergün'ü oyundan alıyor. 
Galatasaray'ın Rize maçına bakıp bu karşılaşma için yorum yapanlar yanıldı. Galatasaray iyi oynamıyor. Çünkü futbol seçenekleri çok fakir. Bir yıl boyunca sürecek maratonda bu kadar fakirlik çaresizliğe götürür. 
Bu maçın en güzel yanı ise tertemiz olmasıydı. Futbolcular inanılmaz iyi niyetliydi. Serdar Tatlı da bu iyi niyetin yardımıyla mükemmel ve sorunsuz bir maç yönetti. 


</TEXT>
</DOC>
