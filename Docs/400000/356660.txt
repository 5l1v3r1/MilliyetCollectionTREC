<DOC>
<DOCNO> 356660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonsiy23.html </URL>
<DATE> 2005/06/29/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Rekabet Kurulu'nun üye sayısı 11'den 7'ye düşürüldü 
</HEADLINE>
<TEXT>

     Rekabet Kurulu’nun üye sayısı 11’den 7’ye düşürüldü. Üniversitelerarası Kurul, Rekabet Kurulu’nda temsil 
     edilmeyecek. 
     TBMM Sanayi, Ticaret, Enerji, Tabii Kaynaklar, Bilgi ve Teknoloji Komisyonu, AK Parti Kütahya Milletvekili Soner Aksoy başkanlığında toplandı. Komisyon, AK Parti Ankara Milletvekili ve Grup Başkanvekili Salih Kapusuz’un, Rekabetin Korunması Hakkında Yasasın Bazı Maddelerinin Değiştirilmesine İlişkin Yasa Teklifi’ni kabul etti. 
     Görüşmeler sonunda teklifin TBMM Başkanlığı’na sunulduğunda 5 olan madde sayısı, 7 madde eklenmesi ile 12 maddeye yükseldi. 
     Yasanın "Muafiyeti" düzenleyen maddesinde yapılan değişiklikle gerekli şartların tamamının varlığı durumunda teşebbüslerarası anlaşma, uyumlu eylem ve teşebbüs birliklerinin kararları, ilgililer talep etmese dahi yasaklamalardan muaf tutulabilecek. Muafiyet belirli bir süre için verilebilecek, muafiyetin verilmesi belirli şartların veya belirli yükümlülüklerin yerine getirilmesine bağlanabilecek. 
     Muafiyet kararları anlaşmanın ya da uyumlu eylemin yapıldığı ve teşebbüs birliği kararının alındığı, bir koşula bağlanmışsa koşulun yerine getirildiği tarihten itibaren geçerli olacak. Yasanın öngördüğü şartları taşıyan anlaşmalar, kurula bildirilmeyecek. 
     Para cezalarını düzenleyen maddede yapılan değişiklikle kurula istediği bilgileri vermeyenlere de 100 milyon lira ceza verilmesi hükme bağlandı. Ayrıca, "Birleşme veya devralmanın ya da yasa kapsamına giren anlaşma, uyumlu eylem ve kararların süresi içinde bildirilmemesi"ne para cezası verilmesini öngören hüküm, madde metninden çıkarıldı. İzne bağlı birleşme veya devralma işlemlerini kurulun onayı olmadan gerçekleştirenlere 50 milyon lira para cezası verilecek. 
     
     KURUL ÜYELERİNİN SAYISI 
     Teklifle Rekabet Kurulu’nun üye sayısı 11’den 7’ye düşürüldü. Yeni yapılanmada Bakanlar Kurulu’nun 4 olan üye sayısı 2’ye, Sanayi ve Ticaret Bakanlığı’nın 2 olan üye sayısı 1’e düşürülürken Üniversitelerarası Kurul’un 1 üye ile temsil edilmesinden vazgeçildi. 
     Değişiklikle Rekabet Kurulu tarafından gösterilecek adayların en az yarısının Rekabet Kurumu’nun uzmanlık sıfatını kazanmış meslek personeli arasından seçilmesinin zorunlu olduğunu düzenleyen fıkra da madde metninden çıkarıldı. Yasadaki karar alabilmek için gerekli çoğunluk sayıları da yeni üye sayısına göre değiştirildi. Yasaya eklenen bir geçici madde ile de kurul üye sayısı 11’den 7’ye düşünceye kadar boşalan üyelikler için seçim veya atama yapılmaması hükme bağlandı. 
     Rekabet Uzman Yardımcılığına atama ile ilgili maddede yapılan değişiklikle iktisadi ve idari bilimler fakültelerinin tüm bölümlerinin mezunlarının uzman yardımcısı olarak atanmalarına olanak sağlandı. Tüm branşlar için birlikte veya ayrı ayrı sınav yapılması da hükme bağlandı. 
     
     KURUL SORUŞTURMASI 
     "Kurulun Soruşturmaya Başlaması" ile ilgili maddelerinde Danıştay Dava Daireleri Genel Kurulu’nun soruşturmayı yürüten kurul üyesinin karar müzakerelerinde oy kullanmasını gerekçe göstererek kurul kararlarını iptalini önleyici bir değişiklik yapıldı. Buna göre, soruşturmaları sadece raportörler yürütecek. 
     
     KURULA TEPKİ 
     Komisyon Başkanı Soner Aksoy ile komisyon üyeleri, "İlk teklifteki madde sayısından fazla olan, el yazısı ile yazılan, gerekçeleri bulunmayan ya da yanlış gerekçeler yazılan, okunmasında güçlük çekilen" önergeler getirilmesine tepki gösterdi. AK Parti Şanlıurfa Milletvekili Mehmet Özlek, tepkisini "Doktor fıtık ameliyatı için getirilen hastanın beynini, kalbini, bütün damarlarını değiştirmiş, ortaya tuhaf bir yaratık çıkmış. İşte bizim yasamız" sözleriyle dile getirirken, CHP Adana Milletvekili Tacidar Seyhan, "Komisyonumuz böyle bir yasa yapma tekniği ile kötü sicil aldı" dedi. 
     Rekabet Kurulu Başkanı Mustafa Parlak’ın, bu eleştirileri gülümseyerek karşılaması üzerine Başkan Aksoy, "Sayın Başkan bu durumda gülmeniz değil, ağlamanız gerekiyor" diye tepki gösterdi. 
     "Ben kendi halime gülüyorum" diyen Parlak, iki dönem milletvekilliği yaptığını anımsatarak, "Haklısınız, bu yanlışı yapmamam gerekirdi" diye konuştu. 
     Başkan Aksoy, teklifin görüşmeleri tamamlandıktan sonra komisyon üyelerinden özür dileyerek, "Böyle bir teklifi benim önünüze getirmemem lazımdı" dedi. 
     
</TEXT>
</DOC>
