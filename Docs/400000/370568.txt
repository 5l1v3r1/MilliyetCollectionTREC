<DOC>
<DOCNO> 370568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/soneko15.html </URL>
<DATE> 2005/08/17/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Fortis, Dışbank için 3 milyon YTL fark ödeyecek... 
</HEADLINE>
<TEXT>

     Doğan Şirketler Grubu Holding A.Ş., Dışbank'ın Fortis Bank'a devrine ilişkin olarak, daha önce kamuya açıklanan sözleşmedeki fiyat ayarlama prosedürüne uygun olarak yürütülen müzakereler sonucunda ön hisse satım bedelinin artırılması gerektiği hususunda mutabık kalındığını bildirdi. 
     Doğan Şirketler Grubu'ndan Borsa'ya gönderilen açıklamada, şirketin önceki özel durum açıklamalarında, Fortis Bank NV SA'nın 11 Nisan 2005 tarihli hisse satım ve alım sözleşmesi uyarınca mülkiyetini devraldığı Dışbank'ın sermayesinin yüzde 89.34'ünü temsil eden hisseler için ödenecek bedelin kesin olmayıp, yine daha önce açıklanan surette revizyona tabi olduğu, fiyat ayarlamasının ön hisse satım bedelinin indirilmesi veya artırılması şeklinde olabileceği, ayarlamanın artırım şeklinde olacağı sonucuna varılırsa artırım miktarının Fortis Bank NV SA tarafından satıcılara payları ile orantılı olarak ödeneceği, öte yandan ayarlama sonucu ön hisse satım bedeli indirilmesi gerekirse tutarın satıcılar tarafından payları oranında Fortis Bank NV SA'ya iade edileceğinin bildirildiği anımsatıldı. 
     Açıklamada, daha önce kamuya açıklanan sözleşmedeki fiyat ayarlama prosedürüne uygun olarak yürütülen müzakereler sonucunda tarafların ön hisse satım bedelinin artırılması gerektiği konusunda bugün itibariyle mutabık kaldıkları bildirildi. 
     Açıklamada, ''Bu çerçevede Fortis Bank NV SA tarafından Dışbank hisselerinin yüzde 100'ü için 3 milyon YTL tutarında bir fark ödenmesi taraflarca kabul edilmiş olup, bu tutarın şirketimizce satıma konu olan ve Dışbank sermayesinin yüzde 62.6'sını temsil eden hisselere tekabül eden 1 milyon 878 bin YTL'lik kısmı kısmı tarafımıza ödenecektir'' denildi. 
     Dışbank tarafından aynı konuya ilişkin Borsa'ya gönderilen açıklamada da, Fortis Bank NV SA tarafından Dışbank hisselerinin yüzde 100'ü için 3 milyon YTL tutarında bir fark ödenmesinin taraflarca kabul edildiği ifade edilerek, ''Bu tutarın satıma konu olan ve Dışbank sermayesinin yüzde 89.34'ünü temsil eden hisselere tekabül eden 2 milyon 680 bin YTL'lik kısmı satıcılara payları ile orantılı olarak ödenecektir. Bu aşamadan sonra yapılacak çağrının tarihi ve diğer hususlarda ilgili mevzuat ve Sermaye Piyasası Kurulu'nun talimatları çerçevesinde hareket edilecektir'' görüşüne yer verildi. 
     
</TEXT>
</DOC>
