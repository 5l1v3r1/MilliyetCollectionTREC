<DOC>
<DOCNO> 364580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/spor/spo04.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şansımız var' 
</HEADLINE>
<TEXT>



Trabzonspor Teknik Direktörü Şenol Güneş, iyi başladıkları maçı kötü bitirdiklerini söyledi. Aşırı sıcak ve Yattara'nın atılmasının kendilerini olumsuz etkilediğini belirten tecrübeli hoca, "Rakip, hava ve saha şartlarını lehine çevirmesini bildi. İki ayaklı bir mücadelede 3-1'lik skor önemli bir dezavantaj. Rakibi yenecek güce ve tur şansına sahibiz. Ancak şartlar ne olursa olsun bu şekilde kaybetmemeliydik. Ayağımızdaki topu rakibe verirsek, onların pozisyonunu kendimiz üretirsek, böylesine bir sonuç kaçınılmaz olur" diye konuştu. 

NOTLAR 

Trabzon kafilesi stadın girişine koyulan x - ray cihazından geçerken, yönetici ve futbolcuların ayakkabıları arandı. 
Maç için 60'ı sivil, 560 polis görevlendirildi. Genelde maçlar için 15-20 polis görev yapıyordu. 
KKTC'deki Türkiye uyruklu gazeteciler, "saf Kıbrıs Türkü" olmadığı gerekçesiyle Güney'e geçirilmedi. 
İki bine yakın Kıbrıs Türk vatandaşı kendi çabalarıyla Anorthosis sahasına geldi, tepeden tırnağa arandı. 
Rum seyirciler Yunanistan ve 'Kıbrıs Cumhuriyeti' bayrakları açtı. Türkler de, Türk bayraklarıyla karşılık verdi. Fanatik bir Rum, Türkler'in bölümündeki tel örgülere tırmandı, ancak polis bunu engelledi. 
Rum seyirciler maç öncesi Yunan milli marşını söylerken, taraftarımızın yer aldığı tribünden 'dağ başını duman almış' marşı yükseldi. 
Kıbrıs Rum yönetimi başkanvekili ve meclis başkanı Dimitris Hristofyas'ın " İşgal sürüyor ve bunu akılda tutmalıyız. Ancak spor ve futbol şimdiki durumun dışında tutulmalı" sözleri kafaları karıştırdı. 

Jun imzalıyor 

Trabzonspor'un yeni forveti Thomas Jun bugün beş yıllık sözleşme imzalayacak. Avni Aker'i ve şehri gezen Jun Trabzon'u çok beğendi, eşinin de onayını alıp, imza atacağını bildirdi. Ancak yönetim sözleşmenin hemen yapılmasını isteyince Jun çark etti. 3.5 saatlik pazarlıktan sonra bu oyuncunun bu sabahki sağlık kontrolünün ardından imza atacağı açıklandı. Jun'un yıllık 500 bin euro alacağı belirtildi. 


</TEXT>
</DOC>
