<DOC>
<DOCNO> 386229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/guncel/gun05.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay tüm bursları durdurdu 
</HEADLINE>
<TEXT>


Burs skandalının Meclis'e taşınmasının ardından, Kızılay Genel Merkezi tüm bursları durdurma kararı aldı. Kızılay, skandal isimlerin Milli Eğitim Bakanlığı'nın listesinde yer aldığını açıkladı 

Denİzlİ DHA 

Denizli'nin Babadağ İlçesi'nin AKP'li Belediye Başkanı Ali Helvacı'nın kızı Betül Helvacı ile Başkan Vekili ve AKP'li Belediye Meclis Üyesi Ahmet Akbaş'ın yeğeni Özgen Akbaş'ın maddi durumları iyi olmasına rağmen Kızılay'dan burs aldığının ortaya çıkması ve skandalın TBMM'ye taşınması üzerine, Kızılay Genel Merkezi tüm bursları durdurma kararı aldı. 
Kızılay, skandal isimlerin Milli Eğitim Bakanlığı MEB 'nın listesinde yer aldığını açıkladı. Bursu gerçekten hak eden ihtiyaç sahibi başarılı öğrencileri mağdur eden karar, şubelere yazıyla bildirildi. 

'Öğrenciden belge almayın' 
Kızılay Genel Sekreteri Muzaffer Komit imzasıyla şubelere gönderilen yazıda, 2005- 2006 yılı için burs talebinde bulunan öğrencilerden belge alınmaması istenirken, şubelerin kendi olanakları ile burs verebilecekleri belirtildi. 
Yazıda, MEB tarafından gönderilen isim listelerinin şubelere gönderildiği belirtilerek şöyle denildi "Şubelerimiz tarafından bu isimlerin durumlarının incelenerek maddi durumu iyi olan öğrencilerin yerine şubenin kendi bölgesinden maddi durumu kötü olan öğrencilerin belirlenmesi istenmiştir. Ancak, Babadağ şubemiz tarafından belediye başkanının kızına burs bağlanması, Meclis'te soru önergesi verilmesine neden olmuştur." 


</TEXT>
</DOC>
