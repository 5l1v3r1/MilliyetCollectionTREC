<DOC>
<DOCNO> 361320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sondun32.html </URL>
<DATE> 2005/07/15/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Londra'daki saldırıların beyni biyokimyager yakalandı 
</HEADLINE>
<TEXT>

     CNNTÜRK 

ABC televizyonu, Londra'daki terör saldırılarının faillerinden birinin Mısır'ın başkenti Kahire'de yakalandığını duyurdu. 
     Failin, Londra'daki bombalı saldırılardan sorumlu kilit isimlerden Mısır doğumlu İngiliz vatandaşı olduğu sanılan Magdi Mahmut Naşar olduğu ve sorgulandığı belirtildi. 
     ABD'nin ABC televizyonu yetkilileri, failin 7 temmuzda 50'den fazla kişinin öldüğü Londra'da gerçekleşen bombalı saldırılardan iki hafta önce İngiltere'den ayrıldığını tahmin ettiklerini açıkladı. 
     Tutuklanan Mısır doğumlu zanlının, 'bombaları imal eden kişi' olduğu belirtiliyor. İngiliz polisi, Leeds Üniversitesi'nde biyokimyager olan Naşar'ın teröristlerle birlikte Leeds kentindeki dairesini bomba fabrikası olarak kullandığını düşünüyor. 
     Eylemlerin beyni olduğu sanılan 5 numaralı zanlının kimliği ise esrarını koruyor. 
     Saldırıların intihar komandoları tarafından gerçekleştirildiğini kesinleştiren İngiltere polisi teröristlerden Hasip Hüseyin'in fotoğrafını da dün yayınlamıştı. Sürdürülen geniş çaplı operasyon kapsamında kimliği belirlenen zanlılar şöyle 
     Hasip Mir Hüseyin 19 . 
     Şehzad Tanvir 22 . 
     Sadık Kaan 30 . 
     Ejiaz Faz 33 yaşında . 
     
     Soruşturmaya ihbar telefonlarının katkısı 

     Londra polisinin zanlıların kimliklerini ortaya çıkarması ise ihbar telefonları sayesinde oldu. 'Pakistan asıllı bir annenin oğlunun kaybolduğunu polise bildirmesi' ihbarını değerlendiren polis, önce söz konusu zanlıya, daha sonra da diğer zanlılara ulaştı. 
     Olay bölgelerinde yaptığı araştırmalarda Pakistan asıllı Hasip Hüseyin adlı zanlıya ait kimlik kartı parçalarını bulan polis, zanlıların adreslerini tespit etti. Adreslerden birinde patlayıcı maddenin bulunması ve grubun El Kaide terör örgütüyle ilişkisinin ortaya çıkmasıyla saldırıların düğümü çözülmüş oldu. 

     
</TEXT>
</DOC>
