<DOC>
<DOCNO> 372271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sontur28.html </URL>
<DATE> 2005/08/23/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Terk edilen iki kız kardeş, açlıktan bitkin düşmüş halde bulundu 
</HEADLINE>
<TEXT>

     Bursa'nın İnegöl İlçesi'nde, aileleri tarafından terk edilen biri spastik özürlü 2 kız kardeş, açlıktan bitkin düşmüş halde bulundu. 
     Sinanbey Mahallesi Mesudiye Sokak'taki bir evden, çığlık sesleri geldiğini duyan komşular, içeri girdiklerinde, anne ve babaları tarafından terk edilen spastik özürlü 16 yaşındaki Y.Ç. ile onun bakımıyla ilgilenen 12 yaşındaki kız kardeşi Y.Ç'yi, açlıktan bitkin düşmüş halde buldular. 
     Komşuların haber vermeleri üzerine eve gelen polislere, babasının 10 gün, annesinin de diğer kız kardeşlerini yanına alarak 4 gün önce evi terk ettiğini anlatan Y.Ç'nin, spastik özürlü ablasının bakımıyla ilgilendiği için dışarı çıkmadığını ve yolda oynayan çocuklardan aldıkları ekmeklerle beslendiklerini söylediği öğrenildi. 
     Kardeşler, ''112 Acil Servis'' ekibi tarafından sağlık kontrolünden geçirildikten sonra, polislerin getirdiği yemekle karınlarını doyurdu. 
     İlk etapta mahalle sakinlerine emanet edilen çocukların, Sosyal Hizmetler Müdürlüğü'ne bağlı bir yurda yerleştirilecekleri bildirildi. 
     
</TEXT>
</DOC>
