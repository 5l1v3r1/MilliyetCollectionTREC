<DOC>
<DOCNO> 373635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/dunya/dun01.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da milli marş tartışması 
</HEADLINE>
<TEXT>


DIŞ HABERLER SERVİSİ 


Fransa'da, Eğitim Bakanlığı'nın ilkokullarda milli marş "La Marseillaise"in öğretilmesinin zorunlu olmasına karar vermesi tartışma yarattı. 
"Düşmanlarımızın kirli kanı tarlalarımızı sulasın" gibi sözler içeren savaş temalı marşın ilköğretim müfredatına konulmasına öğretmen sendikalarından tepki geldi. Sendikalar, eğitimdeki sorunları çözmek yerine böyle bir girişimde bulunulmasını "saçma" olarak niteledi ve milli marşın öğretilmesinin "pedagojik değil ideolojik" olduğunu belirtti. Ayrıca, marşın yazıldığı dönemin gerçekleri anlatılmaksızın sözlerinin öğretilmesinin tehlikeli olacağı vurgulandı. 

1879'dan beri 
Claude Joseph Rouget de Lisle tarafından bestelenen "La Marseillaise", 1795'te Fransa Milli Marşı olarak kabul edildi. Napoleon ve 3. Napoleon tarafından devrimci fikirler içerdiği gerekçesiyle yasaklanan marş, 1879'da tekrar milli marş ilan edildi. 
AFP, Türkiye, Sırbistan, Rusya, Polonya, Yunanistan, Avusturya gibi ülkelerde milli marşın okullarda öğretilmesinin zorunlu olduğunu Belçika, İngiltere ve Hollanda gibi ülkelerde ise böyle bir zorunluluk olmadığını yazdı. 




</TEXT>
</DOC>
