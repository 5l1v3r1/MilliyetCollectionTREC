<DOC>
<DOCNO> 351357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/guncel/agun.html </URL>
<DATE> 2005/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir soru çift cevaplı 
</HEADLINE>
<TEXT>


OKS sorularını değerlendiren Özel Dershaneler Birliği Derneği, fen bilgisi A kitapçığındaki 7'nci sorunun iki doğru cevabı olduğunu açıkladı 

İSTANBUL Milliyet 

Orta Öğretim Kurumları Seçme ve Yerleştirme Sınavı OKS dün yapıldı. 795 bin 292 aday, iyi bir okulu kazanabilmek için ter döktü. Sınav sonuçları temmuz ayının üçüncü haftasından itibaren Milli Eğitim Bakanlığı'nın internet sayfasında ilan edilecek. 

'7. soru iptal edilmeli' 
OKS sorularını Milliyet için değerlendiren Özel Dershaneler Birliği Derneği uzmanları, fen bilgisi alanında A kitapçığındaki 7'nci sorunun iptal edilmesi gerektiğini açıkladı. Uzmanlar, "Fen bilgisindeki sorunun hem 'B' hem 'D' şıkları doğru. İki seçenekten birini işaretleyen öğrenci doğru yapmış sayılır. Bu nedenle iptal edilmeli" dediler. 

İşte o soru 
Hava ve suyun, uyguladıkları basınç ile ilgili olarak aşağıdakilerden hangisi söylenemez 
A- Yüksekliklerde ve derinliklerde canlıların sağlığını olumsuz yönde etkileyecek durumları oluşturacağı 
B- Yükseklere çıkıldıkça ve derinlere inildikçe artacağı 
C- Her iki ortamın yoğunluğuna ve sıcaklığına bağlı olduğu 
D- Cisimlerin şekline bağlı olduğu 

Sınav öncesi baba acısı 

MANİSA DHA 
Manisa'da babasını önceki gün trafik kazasında kaybeden Başak Evren'i 15 dün yapılan OKS'ye eğitim gördüğü Yeniköy İlköğretim Okulu Müdürü Ziya Çiçek götürdü. Çiçek, Evren'i istikbali için önemli olduğunu anlatarak sınava girmeye razı ettiğini söyledi. 

Kapalı okul şoku 

ADANA DHA 
Adana'nın Ceyhan ilçesinde Hamide Akyol 14 ve Burak Oflaz 15 adlı iki öğrenci, giriş belgelerinde yazılı Ceyhan Şehit Fehmi Koç İlköğretim Okulu'nun kapalı olması nedeniyle, OKS'ye giremedi. Uzun süre okulun açılmasını bekleyen öğrenciler ile velileri, karakola başvurarak okulun kapalı olduğuna dair tutanak hazırlatıp savcılığa suç duyurusunda bulundu. 




</TEXT>
</DOC>
