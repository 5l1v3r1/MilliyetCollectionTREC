<DOC>
<DOCNO> 396345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sonspo20.html </URL>
<DATE> 2005/11/19/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Bıçakcı İsviçre televizyonuna konuştu Olayları onaylamıyoruz 
</HEADLINE>
<TEXT>

     Futbol Federasyonu Başkanı Levent Bıçakcı, Türkiye-İsviçre milli maçından sonra yaşanan olayları onaylamadıklarını vurgulayarak, "Federasyonumuz bünyesinde yürüttüğümüz bir çalışma ile bunun sorumlularını da ortaya çıkaracağız. Ancak, olaylara tek yanlı bakılmasının gerisindeki tutumu da anlamakta zorluk çekiyoruz" dedi. 
     Futbol Federasyonu’ndan yapılan açıklamada, başkan Levent Bıçakcı’nın, dün akşam İsviçre’nin DSR 1 Televizyonu’nda yayınlanan Arena programında yaptığı konuşmada Türk medyasını da suçladığı ve "Olayların bu hale gelmesinin başlıca nedeni, her iki ülke medyasının sorumsuzluğudur" ifadesini kullandığı iddialarının gerçeği yansıtmadığı bildirildi. 
     DSR 1 muhabirinin sorduğu "Türkçe yorumlarda medya ve yetkililer çıkan olaylarla ilgili İsviçrelileri suçlu gösteriyor. İsviçrelilerin Türk tarafını provoke ettiği söyleniyor. Bu durumu nasıl değerlendiriyorsunuz" sorusuna Bıçakcı’nın şu yanıtı verdiği bildirildi 
     "Türkiye’de basın, tıpkı İsviçre’de olduğu gibi dilediğini yazmakta ve yorumlamakta özgür. Nasıl İsviçre Federasyonu bazı basın yayın organlarının yaptığı kışkırtıcı yayına engel olma gibi bir sorumluluğa sahip değilse, biz de benzer konumdayız. Ama lütfen dikkat ediniz. Bu tatsız gelişmeleri durduk yerde yaşamadık. Maçtan önce İsviçre basınının bir bölümü oyuncularımızı aşağılamaya varan yayınlar yaptılar. Türk milletinin en hassas olduğu konulardan birisi milli marşıdır. Milli marşımızın çalınması sırasında orada yaşananlar hepimizi üzdü. Bununla da kalınmadı, soyunma odası koridorlarında ekibimiz aşağılandı, teknik direktörümüz Fatih Terim maç sonunda yaşadığı bir engelleme yüzünden basın toplantısını iptal etmek zorunda kaldı. Tüm bunlar medya tarafından kamuoyuna aktarıldı ve gerginlik öncelikle oradaki maçta yaşananlar nedeniyle başladı." 
     
     DİĞER SORULAR VE YANITLARI 

     Futbol Federasyonu, yaptığı yazılı açıklamada, programda sorulan diğer soruları ve Bıçakcı’nın yanıtlarını şöyle sıraladı 
     Soru "Türkiye Futbol Federasyonu Türkiye-İsviçre maçında gelişen olayları nasıl değerlendiriyor " Yanıt "Biz yeni bir yapılanmayı başlatan bir federasyonuz. 
     Göreve geldiğimizden bu yana futbolun etik değerlerini ön plana çıkarmaya ve fair-play anlayışını oturtmaya çalışan bir dizi önlem aldık. Geçtiğimiz sene futboldaki şiddeti önlemek için aylarca süren çok kapsamlı bir kampanya yaptık. Futbolda şiddet sadece bize özgü değil, maalesef tüm ülkelerin ortak sorunu. Yaşanan olayları onaylamıyoruz. Federasyonumuz bünyesinde yürüttüğümüz bir çalışma ile bunun sorumlularını da ortaya çıkaracağız. Ancak, olaylara tek yanlı bakılmasının gerisindeki tutumu anlamakta da zorluk çekiyoruz. Bu olaya iki takımın oyuncuları ve kenar yönetimdeki kişiler karıştı. Bir güvenlik zaafı olduğunu düşünmüyorum. Ne bir tek taraftar ne de bir tek güvenlik görevlisi bu olayların içerisine girmiş durumda. Gerilimi yüksek bazı maçlarda olduğu gibi, ne yazık ki oyuncular arasında olan ve bir kez daha tekrar etmek istiyoruz, onaylamadığımız ve hepimizi üzen bir olaydan söz ediyoruz." Soru "Dünya Kupası elemelerinde Türkiye Futbol Federasyonu birkaç kez uyarıldı ve para cezası aldı. Türk stadlarında güvenlik ve fair play sorunu var mı " Yanıt "Eleme maçları sırasında iki kez para cezası aldık, bu doğru. Türkiye’de heyecanlı bir taraftar kitlesi var. Bu kitle zaman zaman sınırlı taşkınlıklar da yapıyor. Ama bu boyuttaki bir gerginliği uzun zamandır yaşamadık. Lütfen şimdi vereceğim örneğe de dikkat ediniz. 2004 Avrupa Şampiyonası elemelerinde biz yine play-off maçı oynadık ve Letonya’ya elendik. Ama maçtan sonra hiçbir olay olmadı. 
     Aksine Letonya Milli Takımı sahadan alkışlanarak uğurlandı. Yani Türkiye’de sürekli gerginlik yaşanmıyor ve fair-play bizim için de büyük önem taşıyor. Ancak tahrikler yoğunlaştığında, duygusal olan bazı futbolcularımız, bizim de onaylamadığımız bazı tepkileri verebiliyor. Tüm bu yaşananların ötesinde İsviçre Milli Takımı’nı kutluyorum ve onlara 2006 finallerinde başarılar diliyorum." 

     
</TEXT>
</DOC>
