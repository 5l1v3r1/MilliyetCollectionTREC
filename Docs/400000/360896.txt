<DOC>
<DOCNO> 360896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/siyaset/asiy.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK üyeleri tamam 
</HEADLINE>
<TEXT>


Olağanüstü toplanan TBMM'de, Radyo ve Televizyon Üst Kurulu'nun RTÜK yeni üyeleri seçildi. AKP kontenjanından 6, CHP kontenjanından 3 üye kurula girdi 

ANKARA Milliyet 


TBMM Genel Kurulu, yaz tatiline ara vererek yaptığı olağanüstü toplantıda Radyo ve Televizyon Üst Kurulu'nun RTÜK yeni üyelerini seçti. AKP kontenjanından 6, CHP kontenjanından 3 üyenin belirlendiği seçimde, partilerin hazırladığı "anahtar listeyi" sadece AKP listesinden Paşa Yaşar delebildi. Anahtar listeden Aydın Nezih Doğan'ın seçilemediği oylamaya 422 milletvekili katıldı, 2 boş, 3 geçersiz oy çıkan seçim sonucunda hiçbir kadın aday seçilemedi. 
RTÜK'e üye seçimini TBMM'nin görevleri arasına alan anayasa değişikliğinin ardından, tatil öncesi apar topar uyum yasasını da çıkaran Meclis, yasada öngürülen 10 günlük süre içinde seçimi yapmak üzere dün olağanüstü toplandı. Ancak seçimde parti kongrelerinde uygulanan yönteme benzer bir uygulama yapıldı. AKP'nin 12, CHP'nin 6 adayı arasından parti yönetimleri bir ön seçim yaptı ve birbirlerine birer anahtar liste gönderdi. 

Anahtar liste delindi 
AKP'nin anahtar listesinde yer alan 6 isimden Paşa Yaşar'a itiraz gelince, bu ismin yerine son anda Aydın Nezih Doğan girdi. Ancak AKP milletvekilleri listeyi delerek Yaşar'a oy verdi. Bunun dışında 2 parti, birbirlerinin anahtar listesini benimsedi. 
Genel Kurul'a tatili yarıda kesip gelen, adayları tanımayan milletvekilleri, yönetimlerin verdiği anahtar listelere bakarak oy kullandı. 
Seçim başlarkan TBMM Başkanı Bülent Arınç, yerlerine oturmayan milletvekillerini, "Bir haftada birbirinizi özlemeniz beni çok duygulandırdı ama bu seçimi sağlıklı bir şekilde yapmamız gerekiyor" diye uyardı. DYP Genel Başkanı Mehmet Ağar, seçim öncesi CHP'ye, "boykot" çağrısı yaptı. Ağar, TBMM'de düzenlediği basın toplantısında, "CHP, Genel Kurul'a girmesin, yüreği yetiyorsa AKP, 9 RTÜK üyesini tek başına seçsin" derken, Meclis'in bu seçimle, RTÜK'ün siyasallaşmasına yol açacak bir yöntemle, anayasanın temel ilkelerini hiçe sayan bir uygulamaya imza attığını ileri sürdü. Ağar, "Bugün koltuk paylaşımıyla ortaya çıkan bu müşterekliği milletin vicdanlarına havale ediyoruz" dedi. 
CHP Ankara Milletvekili Mehmet Tomanbay, "AKP'nin devlet kadrolarının hızla siyasallaştırdığı bir dönemde RTÜK'te de siyasallaşmaya neden olacağı" gerekçesiyle seçim yöntemine karşı çıkarak boş oy kullandığını bildirdi. 
Oy dağılımı şöyle AKP Zahit Akman 352 , Abdülvahap Darendeli 319 , Paşa Yaşar 214 , Davut Dursun 267 , İlhan Yerlikaya 341 , Taha Yücel 185 , CHP Mehmet Dadak 265 , Özer Gürbüz 252 , Şaban Sevinç 283 

Kimler seçildi 

AKP kontenjanından... 
Zahit Akman Kanal 7 Televizyonu eski Ankara Temsilcisi Halen gruba bağlı şirketleri yönetiyor. 
Prof. Dr. İlhan Yerlikaya Erciyes Üniversitesi İletişim Fakültesi Gazetecilik Bölüm Başkanı 
Prof. Dr. Davut Dursun Sakarya Üniversitesi Siyasal ve Sosyal Bilimler Ana Bilim Dalı Başkanı - Yeni Şafak Gazetesi Yazarı 
Taha Yücel TGRT Genel Müdür Yardımcısı 
Abdülvahap Darendeli Adalet Bakanlığı Hukuk İşleri Genel Müdür Yardımcısı 
Paşa Yaşar Eski Aycell Genel Müdür Yardımcısı - Avea'da danışman 

CHP kontenjanından... 
Mehmet Dadak Hukukçu - CHP Konya milletvekili adayı 
Özer Gürbüz Eski milletvekili 
Şaban Sevinç Hürriyet Gazetesi- gazeteci 


</TEXT>
</DOC>
