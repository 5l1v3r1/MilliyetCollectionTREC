<DOC>
<DOCNO> 386403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonsiy21.html </URL>
<DATE> 2005/10/13/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Tarım Bakanı Eker İlk olay dışında başka vakaya rastlamadık 
</HEADLINE>
<TEXT>

     Tarım ve Köyişleri Bakanı Mehmet Mehdi Eker, kuş gribi ilgili şu ana kadar başka bir hastalık vakasına rastlanmadığını kaydederek, ''Çok şükür bu ilk vaka dışında, ilk olay dışında başka bir hastalık vakasına rastlamadık'' dedi. 
     Bakan Eker, kuş gribi ile ilgili düzenlediği basın toplantısında, ihbarı aldıktan sonra, duruma müdahale ettiklerini kaydederek, laboratuvar sonuçlarının cuma akşam alındığını ve ''kuş gribi etkeni olan bir virüs'' olduğunun tespit edildiğini kaydetti. Eker, şöyle devam etti 
     ''Biz cumartesi günü olayı teyit eder etmez, bunu sizlerle paylaştık. Türkiye bunu bizden, bizim bakanlığımızın açıklaması ile öğrendi. Hemen soğukkanlılıkla daha önceden hazırlamış bulunduğumuz acil eylem planımızı devreye koyduk. 
     Acil eylem planı gereği, hastalık görülen alanda 3 km'lik bir kordon uygulaması yaptık, 10 km'lik bir alanda da karantina uygulaması başlattık. 3 km'lik alan içerisinde hasta veya sağlam olduğuna bakmaksızın bütün kanatlı hayvanları itlaf ettik, bedelini de ödedik. Yani bedelini ödemek üzere bunları itlaf ettik. Kordon ve karantina uygulaması titizlikle uygulandı. 
     Şu ana kadar çok şükür bu ilk vaka dışında, ilk olay dışında başka bir hastalık vakasına rastlamadık. İhbarda almadık, dolayısıyla bizim tedbirlerimiz şu ana kadar meyvesini verdi. Herhangi bir olumsuz gelişme yok.'' Bakan Eker, bu hastalığın dünyada 24 ülkede görüldüğünü ve Türkiye'nin 25. ülke olduğunu belirterek, konunun global bir mesele olduğunun farkında olarak, dünya ile bu alanda işbirliği yaptıklarını söyledi. Eker, ''Nitekim bizim tespit ettiğimiz virüsü, hastalık etkenini bu hayvandan aldığımız marazi maddeyi İngiltere'de AB'nin bu konuyla ilgili referans laboratuvarına da gönderdik ve ordanda teyit aldık. Bizim labaratuvar sonucumuzun doğru olduğu İngiltere'deki laboratuvar tarafından da teyit edildi.'' 
     
</TEXT>
</DOC>
