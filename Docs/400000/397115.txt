<DOC>
<DOCNO> 397115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sontur19.html </URL>
<DATE> 2005/11/22/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Ayşe Hatun Önal'ın aracıyla çarptığı kız şikayetini geri aldı 
</HEADLINE>
<TEXT>

     Manken Ayşe Hatun Önal’ın, aracıyla çarptığı bir genç kızın yaralanmasına neden olduğu gerekçesiyle yargılandığı dava, müştekinin şikayetinden vazgeçmesi üzerine düştü. 
     İstanbul 5. Asliye Ceza Mahkemesi’ndeki duruşmaya, tutuksuz sanık Ayşe Hatun Önal katılmadı. Duruşmada, müşteki Hasan Çoban ile mağdur Gülseren Çoban hazır bulundu. 
     Şikayeti sorulan Hasan Çoban, şikayetinden vazgeçtiğini söyledi. 
     Olay tarihinde 14 yaşında olan Gülseren Çoban da şikayetçi olmadığını ifade etti. 
     Bunun üzerine esas hakkındaki görüşü sorulan Cumhuriyet Savcısı Cihan Yıldız, Ayşe Hatun Önal hakkında eski TCK’nın 3 aya kadar hapis cezası öngören ve "taksirli müessir fiil" suçunu düzenleyen 459. 
     maddesi uyarınca dava açıldığını hatırlattı. 
     Söz konusu suçun takibinin hem yeni TCK’da, hem de eski TCK’da şikayete bağlı olduğunu belirten Savcı Yıldız, müşteki ve mağdurun şikayetlerinden vazgeçtiklerini bildirmeleri ve olayda bilinçli taksir durumunun bulunmamasının gözönüne alınarak yeni TCK’nın 73. maddesinin 4. fıkrası uyarınca davanın düşürülmesine karar verilmesini istedi. 
     Hakim de, savcının talebi doğrultusunda davanın düşmesine karar verdi. 
     İstanbul Cumhuriyet Başsavcılığı’nca hazırlanan iddianamede, Ayşe Hatun Önal’ın, 29 Aralık 2003 tarihinde 34 AD 473 plakalı aracıyla Adnan Saygun Caddesi’nde seyir halindeyken yolun karşısına geçmeye çalışan Gülseren Çoban’a çarparak 7 gün rapor alacak şekilde yaralanmasına neden olduğu belirtiliyordu. 
     İddianamede, sanığın 358 milyon 783 bin liralık ön ödemeli para cezasını ödememesi nedeniyle davanın açıldığı ifade ediliyordu. 
     
</TEXT>
</DOC>
