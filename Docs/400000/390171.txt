<DOC>
<DOCNO> 390171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonsiy09.html </URL>
<DATE> 2005/10/27/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Bakan Akdağ Yuva olayı münferit 
</HEADLINE>
<TEXT>

     Sağlık Bakanı Recep Akdağ, Sosyal Hizmetler ve Çocuk Esirgeme Kurumu’na bağlı 0-6 yaş Çocuk Yuvası’nda yaşananlarla ilgili olarak, "Hükümetimiz bundan önce de yaşanan benzeri birtakım münferit olaylarda olduğu gibi konunun üzerinde hiçbir taviz vermeksizin, sıfır toleransla gidecek" dedi. 
     Sağlık Bakanı Recep Akdağ, beraberinde bir grup milletvekiliyle beraber Çocuk Yuvası’nda incelemelerde bulunduktan sonra basın toplantısı yaptı. Akdağ, "Olaydan birinci dereceden sorumlu olanlarla ilgili olarak başlatılan adli kovuşturma sonunda iki kişi tutuklu olarak yargılanıyor" hatırlatmasında bulunarak, hükümet olarak olayın üzerine tavizsiz gideceklerini söyledi. 
     
     MÜNFERİT 
     Akdağ, "Hükümetimiz bundan öncede yaşanan benzeri birtakım münferit olaylarda olduğu gibi konunun üzerinde hiçbir taviz vermeksizin, sıfır toleransla, hiç kuşkusuz ki hukuk kuralları içinde, toplum vicdanını rahatlacak tedbirleri almaya bundan böyle de devam edecektir" diye konuştu. 
     Akdağ, bir soru üzerine, yurtlara temizlikçi değil bakıcı alımı için ihaleyle alım yapıldığını ifade etti. 
     Akdağ, buna gerekçe olarak da eğitimli kişilerin özellikle çocukların altlarını temizlemede olumsuz tavır koymalarını gösterdi. Akdağ, "Sonuç itibariyle bunu bu yöne yönlendirmekten başka bir çıkar yolu olmadığı açıktır. 
     Çocuklarımızın bakımlarını mutlaka eğitimli kişilerin yapması gerekir" dedi. 
     Bakan Akdağ, daha önce Ulla Barbaros Çocuk Köyü’nde yaşanan olumsuzluklara rağmen hala sorunların devam ettiğini anımsatan bir gazeteciye, aradan geçen 6 ay içinde 5 bin çocuğun ailelerine verildiğini belirterek yanıt verdi. 
     Akdağ, çocukların ailelerine de 300 YTL yardım yapıldığını ifade etti. Recep Akdağ, "Hedef 5 yıl içinde ailerin çocuklarını almasıdır" dedi. 
     
     SİSTEM DEĞİŞECEK 
     Akdağ sözlerini şöyle sürdürdü 
     "İlgili Devlet Bakanlığımız ve ona bağlı olan SHÇEK, AB’de uygulanan sosyal hizmetlerle örtüşen modellere doğru şu anda bu klasik modelleri değiştirme süreci içerisindedir ve kanaatimce de meselenin çözümü burada yatmaktadır. Yamama tedbirlerle, palyatif uygulamalarla belki lokal başarılar sağlayabiliriz hatta belki de bazı meselelerin üstünü kapatabiliriz, halletmiş gibi görünür. Ama sistematik bir değişimin gerektiği açıktır. Ve bu sistematik değişim konusunda da ilgili genel müdürlüğümüz kollarını sıvamış, şuanda sürecin içerisindeyiz." 
     
</TEXT>
</DOC>
