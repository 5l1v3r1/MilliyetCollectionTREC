<DOC>
<DOCNO> 389021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/soneko15.html </URL>
<DATE> 2005/10/23/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Mandalina rekoltesinin 200 bin ton olması bekleniyor... 
</HEADLINE>
<TEXT>

     Edremit Körfezi'nde mandalina rekoltesinin bu yıl yüksek olduğu bildirildi. 
     Havran Ziraat Odası Başkanı İhsan Arabacı, AA muhabirine yaptığı açıklamada, Balıkesir'in ''Körfez ilçeleri'' olarak anılan Havran, Edremit, Burhaniye, Gömeç ve Ayvalık ilçelerinde toplam 1 milyon 200 bin mandalina ağacı bulunduğunu kaydetti. 
     Havran'ın, Edremit Körfezi'nin mandalina deposu olduğunu, bu nedenle bölgede üretilen mandalinaların Havran Meyve ve Sebze Hali'nde pazarlandığını belirten Arabacı, ürettikleri mandalinanın büyük bölümünü İstanbul, Ankara ve İzmir hallerine sattıklarını söyledi. Arabacı, geçen yıl ürünü çiçek dönemindeyken don vurduğunu, bu nedenle rekoltenin 25 bin dolayında kaldığını ifade ederek, ''Geçen yıl çok üzülmüştük ama bu yıl yüzümüz gülecek. Zira bölgede mandalina rekoltesinin 200 bin ton olacağını umuyoruz'' dedi. 
     Bu arada, bölgede mandalina bahçelerindeki ağaçlarda meyvelerin bolluğu dikkat çekerken, bir dalın üzerinde yetişen 62 adet mandalina üreticinin ilgi odağı oldu. 
     Ziya Ayyıldız 32 adlı üretici, Hacı Yaşlar mevkiindeki 14 dönümlük bahçesinde yetişen daldaki mandalinaları gösterirken, ''Bir dalda en fazla 3-4 adet mandalina olur. Ürün çok fazla olursa bu rakam 7'yi geçmez. Ancak aynı dalda 62 adet mandalina görünce gözlerime inanamadım. Yaşlı çiftçilere de gösterdim, onlar da çok şaşırdılar. Hayatları boyunca böyle bir şey görmemişler'' diye konuştu. 
     
</TEXT>
</DOC>
