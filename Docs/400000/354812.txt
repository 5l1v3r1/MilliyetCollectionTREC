<DOC>
<DOCNO> 354812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonspo16.html </URL>
<DATE> 2005/06/23/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Gerets Ümit ediyorum Conceiçao takımda kalır 
</HEADLINE>
<TEXT>

     Galatasaray Futbol Takımı Teknik Direktörü Eric Gerets, takımı tanıyabilmek için kasetlerden maçları izlemeyi sürdürdüğünü belirtirken, sahada temel bir disiplin olduğunu söyledi. 
     Bakırköy Acıbadem Hastanesi'nde sağlık kontrolünden geçen Gerets, basın mensuplarına yaptığı açıklamada, özellikle 25 tane maçı çok dikkatle izlediğini belirterek, ''Galatasaray'ın bazı maçlarda kötü sonuçlar almasına karşın, sahada temel bir disiplini var. Bu beni çok etkiledi'' dedi. 
     İzlediği maçlarda takımın bir iki pozisyonda eksikleri olduğunu fark ettiğini dile getiren Gerets, ''Bunları yönetimle aramızda konuşuyoruz. Önemli olan, birbirini tamamlayan, koşan ve mücadele eden bir takım olması. Burada bir tane yıldız olabilir. Sol ayaklı hücuma dönük bir oyun kurucuya ihtiyacımız var'' diye konuştu. 
     
     TOMAS VE SONG'A ÖVGÜ 
     Eric Gerets, sarı-kırmızılı takımın saha içindeki disiplin anlayışından duyduğu mutluluğu ifade ederken, defans bloğunun önemli oyuncuları Tomas ile Song'u da isim vermeden övdü. 
     Belçikalı teknik adam, ''Galatasaray'ın maçlarını izlerken en fazla dikkatimi çeken konu saha içi disiplindi. Ama beni en çok etkileyen ve hoşuma giden ise defansın göbeğindeki beraberlik ve dayanışma oldu'' dedi. 
     
     ''CONCEİÇAO KALSIN'' 
     Gerets, Yunanistan'ın Panathinaikos takımıyla görüşmeleri tıkanan Brezilyalı oyuncu Conceiçao ile ilgili fikrinin sorulması üzerine, ''Conceiçao kaliteli hızlı ve disiplinli bir oyuncu. Tanıdığım kadarıyla da iyi bir insan. Ümit ediyorum ki Panathinaikos'la anlaşamaz ve geri gelir'' şeklinde konuştu. 
     Galatasaray'ın 100. yılında da şampiyonluk kazanamaması sonrası taraftarların beklentilerinin arttığı yönündeki bir soru üzerine ise Gerets, ''Yalnız Türkiye'de değil, Belçika ve Hollanda'da da üst kalitede bir takım iseniz, bir sene şampiyon olamazsan diğer sene veya en geç öbür yıl mutlaka şampiyon olman lazım. Onun bilincindeyim'' diyerek sözlerini tamamladı. 
     
     TULUN ''CONCEİÇAO SALI GÜNÜ İSTANBUL'DA OLACAK'' 
     Galatasaray Sportif Direktörü Bülent Tulun, Flavio Conceiçao'nun salı günü İstanbul'da olacağını söyledi. 
     Tulun, Yunanistan'ın Panathinaikos takımını kendilerinden Conceiçao ile görüşmek için izin istediğini ve transfer pazarlıklarının bir noktada tıkandığını ifade ederek, ''Conceiçao bizim oyuncumuz. Salı günü İstanbul'a gelecek'' dedi. 
     Tulun, Gerets'in yardımcılığına getirilen isimlerden Reinhard Stumpf'un cumartesi günü, Erdal Keser'in ise pazartesi günü İstanbul'a geleceklerini söyledi. 
     
</TEXT>
</DOC>
