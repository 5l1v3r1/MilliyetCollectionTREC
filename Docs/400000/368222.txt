<DOC>
<DOCNO> 368222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/spor/aspo.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'1-0 bize yeter' 
</HEADLINE>
<TEXT>


Liechtenstein takımının çalıştırıcısı Gren, futbolcularının sahaya 11 fedai gibi çıkacaklarını söyledi, "Mucizeyi değil, inancı gerçekleştirmeye çalışacağız. 1-0'lık galibiyet tur için avantaj olur" dedi 

ÖZEL RÖPORTAJ MEHMET ÇİFTÇİ 


Avrupa'nın 34 bin nüfusa sahip en küçük ülkesi Liechtenstein... Neredeyse, mahalle kalabalığı kadar... Zaten 4500 kişi kapasiteli Rheinpark Stadı, 3500 kişiye indirilmesine rağmen dolmuyor... İsviçre 2. Ligi'nde mücadele eden Vaduz, geçen sezon 1. Ligi 1-1 ve 0-1'lik skorlarla kıl payı kaybetmiş... 1932 yılında kurulan Vaduz'un öncelikle hedefi 1. Lig... Şu anda lider...UEFA Kupası 1. ön eleme turunda Moldova'dan Dacia'yı 2-0 ve 0-1 ile eleyen Vaduz'un gözü şimdi Beşiktaş'ta... 

'Sürprize inanmam' 
Teknik Direktör Mats Gren, bizi adım adım izledi ve takımının Türkiye tarafından daha iyi tanınması için büyük çaba sarfetti... İddialı konuşan Gren "Türkiye'de herkes Beşiktaş'ı elememiz halinde sürpriz olacağını düşünüyor. Ben futbolda sürprize inanmam. Biz de sahaya onlar gibi 11 kişi ile çıkacağız. Turu atlayan biz olursak kimse şaşırmasın". 
UEFA Kupesı'da buraya kadar gelen bir takımı kimsenin küçük görmemesi gerektiğini belirten Gren şöyle devam etti 
"Sahamızda 1-0 galip gelirsek, tur için büyük avantaj yakalarız. Beşiktaş karşısında inançlı bir takım bulacak. Zaten rakibimiz karşısında, Liechtenstein milli takımında oynayan birçok futbolcu yer alacak. Bu nedenle bu karşılaşmalara Beşiktaş - Liechtenstein sınavı da diyebiliriz". 

'Maç sahada kazanılır' 
Gren, Türk futbolunu yakından tanıdığını, bir kazaya kurban gitmemek için önlem aldıklarını da belirtti, sözlerini şöyle noktaladı 
"Oyuncularıma sürekli Beşiktaş'ın, Moldova takımı gibi olmadığını söylüyorum. Maç masada değil sahada kazanılır. Oyuncularım bunun bilincinde ve 11 fedai gibi sahaya çıkacaklar. Beşiktaş'ı elersek, önümüz açılır tüm Avrupa bizden söz eder. Bir mucizeyi değil, inancı gerçekleştirmeye çalışacağız. Buna hazır olun"... 

Liechtenstein 

Liechtenstein, Avrupa'nın ortasında, İsviçre ile Avusturya arasında bulunan Avrupa'nın en küçük ülkesi. Yüzölçümü sadece 160 kilometrekare olan, nüfusu ise 34 bini bulmayan Liechtenstein'da geçerli para birimi İsviçre frangı. Resmi dili Almanca olan bu küçük ülkede insan ömrü ortalama 79.5 yıl. Ülke nüfusunun yüzde 86'sını Almanlar, yüzde 14'lük kısmını ise İtalyan, Türk ve diğer göçmenler oluşturuyor. Başkent Vaduz'un nüfusu ise 5 bin 300. 

LOPEZ Sürprize açık maç 

Vaduz'un orta sahadaki dinamosu Marco Lopez, Beşiktaş karşısında gerçekçi olacaklarını söyledi. Şilili 10 numara, "Sahaya her kadar eşit çıksak da, Beşiktaş bizi eleyebilir" dedi. 
Lopez, Beşiktaş'tan kimseyi tanımadıklarını da ekledi, "Bu bence bir avantaj. Böylece sizi gözümüzde büyütmeden sahaya çıkacağız. Maç sürprize açık olacak. Takım olarak zor gol yiyiyoruz ama kolay gol atıyoruz. Özellikle kafa toplarına hakimiz. Maçlar zor geçecek" diye konuştu. 

ANTIÇ Tura çok inandık 

Ligdeki son Lugano maçında iki gole imza atan Goran Antiç de umutlu mesajlar verdi. "Kaybedecek bir şeyimiz yok" diye söze giren Sırp oyuncu, "Beşiktaş'ı elemek zor. Tek avantajımız ligdeki süper performansımız" ifadesini kullandı. 
Antiç, UEFA Kupası'nda belli bir hedefleri olmadığına da değindi ve şöyle devam etti 
"Gidebileceğimiz yere kadar gideceğiz. İlk maçı sahamızda oynamak avantaj. Bizi küçümsemeyin. Şanslar yarı yarıya diyemem, futbol her sonuca açıktır". 


</TEXT>
</DOC>
