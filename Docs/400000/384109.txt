<DOC>
<DOCNO> 384109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/yazar/tamer.html </URL>
<DATE> 2005/10/05/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
AB 'Ortadoğulu', biz 'Avrupalı' gibiydik 
</HEADLINE>
<TEXT>


İspanya Genel Kurmay Başkanı, müzakere çerçeve belgesiyle ilgili pazarlıkların en ateşli saatlerinde bir demeç veriyor ve "Türkiye'nin katılımı olmadan Avrupa Birliği tamamlanmış olamaz" diyor. AB'de ne zamandan beri genel kurmay başkanları bu tür demeçler vermeye başladı. AB'yi de kendimize benzettik diyeceğim ama AKP hükümetine haksızlık olacak. Zira beklenenden çok daha uzun süren pazarlıklar süresince sanki rolleri değişmiştik. İlk kez biz 'Avrupalı' gibiydik, onlar 'Ortadoğulu' gibiydi. Onların tanımladığı şekliyle 
Biz soğukkanlıydık. Onların telaşlı, kararsız, ne yapacağını bilemeyen bir halleri vardı. Önceki akşam televizyonlarımızın başına kilitlenmiş, yüreğimiz ağzımızda heyecanlı bir maç izler gibiydik. Tam gol pozisyonu derken top ofsayta çıkıyordu. Maç gitti - geldi, neyse ki sonunda goooool... 
Kim attı Bu sorunun yanıtı bakış açısına bağlı... Brüksel, kalenin yerini sürekli olarak değiştirip daha uzağa koyduğu halde biz aday ülkeden müzakere eden ülke statüsüne geçmeyi başardık. 

Maç berabere... 
Aslında bu maçın kazananı - kaybedeni yok. Bir tahterevalli gibi ince diplomasi oyunları, karşılıklı verilen tavizler var. Kabul edelim ki AKP hükümeti, Brüksel'le diplomasi oyununda başarılı bir sınav verdi. Dışişleri Bakanı Gül, metinde mutabakat sağlanıncaya kadar Lüksemburg'a hareket etmeyerek, Avrupa'nın müzakere tarzını Türkiye'nin de benimsemiş olduğunu AB üyelerine gösterdi. 
AB cephesinde Avusturya'ya verilen Hırvatistan taviziyle "tutarsızlık" tavan yaptı. Hani sizin insan hakları konusundaki aşırı duyarlılığınız Bu ne perhiz bu ne lahana turşusu... Avusturya'nın sağladığı kazanım, Türkiye açısından bir kayıp olmadığına göre kendileri düşünsün 

AB'nin işi daha zor 
Aslında bugün itibariyle Türkiye için olduğu kadar, AB için de yepyeni bir dönem başlıyor. AB, Türkiye ile müzakerelere başlayarak artık kendini yeniden tanımlamayı da kabul etmiş oluyor. AB içinde de bir kimlik dönüşümü yaşanacak. Onlar için hiç alışık olmadıkları yepyeni bir egzersiz. Ve bu açıdan bakınca onların işi bizimkinden çok daha zor. 
Zaten önceki gün saatler süren hararetli tartışmaların odak noktası da muhtemelen imtiyazlı ortaklıktan çok Türkiye'nin Avrupalı olup olmadığıyla ilgiliydi. AB, hep uzak bir hayal olarak görmek eğiliminde olduğu üyeliğimizi, artık mecburen, kaçınılmaz bir gerçeklik olarak önünde görünce iş değişti. 
Böylece üyeliğimizi ne kadar istediklerini, istemeseler bile, reddedip reddedemeyeceklerini enine boyuna tartma fırsatı buldular. 
Anayasayı kabul edemeyen, ekonomik sorunlarına çözüm bulamayan AB'nin içinde bulunduğu kriz, müzakere kararı alınamasaydı daha da derinleşecekti. Ama yine de Türkiye ile krizin kilidi, AB'nin ağır topları Fransa ve Almanya tarafından değil, Atlantik ötesinden Amerika ve Anglosakson ekseninde çözülebildi. Bill Clinton, 1999 Helsinki Zirvesi'nde Türkiye'nin AB'ye aday üyeliğinin yolunu açmıştı. 17 Aralık Zirvesi'ndeki kriz, İngiltere Başbakanı Blair ve Alman Şansölye Schröder'in çabalarıyla aşıldı. Önceki akşam da kritik saatler, ABD Dışişleri Bakanı Rice'ın telefonu ve İngiltere Dışişleri bakanı Jack Straw'un yoğun telefon trafiği sonunda aşıldı. 

3 ay çok kritik 
Şimdi önümüzdeki 3 ay çok kritik ve kilidi çözecek olan ülke de yine İngiltere. Zira bu ay içinde tarama süreci başlayacak. Fiili müzakereler, İngiltere'nin dönem başkanlığında başlamazsa, yılbaşında başkanlığı devralacak Avusturya'nın döneminde başlamasını kimse beklemesin. O durumda müzakerelerin başlaması Finlandiya'nın başkanlığı devralacağı 2006 temmuzundan sonraya, yaz tatilleri v.s. nedeniyle de fiilen sonbahara kalır. 



</TEXT>
</DOC>
