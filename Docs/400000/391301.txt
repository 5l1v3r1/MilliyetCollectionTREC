<DOC>
<DOCNO> 391301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/spor/spo12.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanrı misafiri 
</HEADLINE>
<TEXT>


Ramazan ayına veda edildiği için midir bilinmez, İkinci Lig A Kategorisi'nin 10. hafta maçlarında ev sahiplerinin misafirperverliği üstlerindeydi. Dokuz maçın 5'inde gülen konuklardı, 2 karşılaşma da berabere sonuçlandı 

CEVDET ERGUN 


İkinci Lig A Kategorisi'nde zirve yarışı tüm hızıyla sürerken, 10. haftada el birliğiyle pişen çorbada ev sahiplerinin tuzu oldukça fazlaydı. Ramazan ayına veda edilen son haftada, iki ev sahibi dışında, sanki herkes konukları en iyi şekilde ağırlamak için sözleşmişti Misafirler genelde umduğunu yedi, 9 maçtan 5'inden üç puanla ayrılarak karnını doyurdu. Bulduklarıyla yetinenler iki karşılaşmadan 1 puanla ayrılan ziyaretçilerdi. İki zorlu mücadelede ise evin reisleri cömertlikten feragat edip, gelenlere yolluk vermedi. 
Namağlup lider Bursaspor, sağanak yağmur altındaki maçta İstanbulspor'u 2-1 geçerken, takipçileri Antalyaspor ve Sakaryaspor'un beklentilerini boşa çıkardı. Halbuki Boğa, sahasındaki son üç maçı da kazanmıştı. Antalyaspor, A.Sebat deplasmanında yağmurla birlikte gol olup yağdı. Ancak bu başarıda, kalesinde devleşen Şenol'un payı oldukça fazlaydı. Sakat golcüsü Coşkun'u riske etmeyen Yılmaz Vural'ın, "Kolay kazandığımız düşünülmemeli. Karşımızda iyi ama deneyimsiz bir ekip vardı. Şenol olmasa sonuç farklı olurdu" sözleri dikkat çekiciydi. Oysa ki Sebat, sahasındaki son üç maçı da kaybetmemişti. 

Çirkin protestolar 
Sakarya da, Türkiye Kupası'nda Aslan'a yem olan Mersin İdman Yurdu'nu deplasmanda son 18 dakikada bulduğu 2 golle devirdi. Mersin, rakip 39 dakika 10 kişi oynamasına rağmen evinde mağlubiyetle tanışırken, bu durumu sindiremeyen taraftarlar Levent Arıkdoğan ve oyunculara sert tepki gösterdi. Uşakspor, üçlü potaya girmeye çalışan, kupada Denizlispor'a boyun eğmek zorunda kalan Altay'a, İzmir'de ilk yenilgisini tattırdı. Böylece Turgut Uçar'la kanatlanan Uşak, son 5 maçta 11. puanına ulaştı. Maçtan sonra bir grup taraftarın Altay'a yıllarını veren Uçar'ı ve kendi hocaları Levent Eriş'i küfürlü protesto etmesi ayıplandı. 
Elazığspor, son 2 haftadan bir puanla ayrılan Karşıyaka'yı, penaltı kaçırdığı maçta zor da olsa 3-2 geçerken, yenilmezlik unvanını da 8. haftaya taşıdı. Sadece 1 galibiyeti bulunan Yozgat, evinde İstanbul B.Belediye'ye ilk yarım saatte gelen iki golle boyun eğerken, Teknik Direktör Ümit Turmuş istifaya davet edildi. 
Kocaelispor karşısında geçen hafta aldığı 4-2'lik yenilginin izlerini üzerinden atamayan Orduspor, son 5 maçını kaybeden Gaziantep Büyükşehir Belediyspor'a sahasında puan kaptırdı. 
Elazığ gibi, haftayı galibiyetle kapatan iki ev sahibinden biri olan Dardanel büyük bir sürprize imza attı. Son 5 maçından puansız ayrılan Çanakkale ekibi, çıkış arayan Körfez'in önünü kesti, 7 hafta sonra taraftarını sevindirdi. Kocaelispor, Nuri'nin kırmızı kart görmesi nedeniyle 32 dakika on kişi oynamak zorunda kaldı. Son 3 maçını kaybeden Mardinspor, cezası nedeniyle Malatya'da yaptığı maçta Türk Telekom ile golsüz berabere kaldı. Bu sonuç, Başkent ekibinin dış sahada aldığı ikinci puan olarak hanesine yazıldı. 
Son olarak, Sakarya'dan Onur ve Kocaelispor'dan Nuri'nin kırmızı kartlarının hakeme itirazdan gelmiş olması futbolcular için küpe niyeti taşımalı. 

HAFTANIN KARMASI 
Şenol Antalya 
Ulaş Uşak 
Vahap G.Antep Bld. 
Halil Dardanel 
Ruşen İst.B.Bld. 
Erman Elazığ 
M'Bayo Sakarya 
Mahmut Uşak 
Aydın Sakarya 
Yunus Bursa 
Taner Antalya 

HAFTANIN TAKIMI 
Antalyaspor 

HAFTANIN FUTBOLCUSU 
Şenol Antalyaspor 

HAFTANIN TEKNİK DİREKTÖRÜ 
Yılmaz Vural Antalya 

2. LİG A KATEGORİSİ TAKIMLAR O G B M A Y P 1-Bursaspor 10 8 2 0 19 4 26 2-Antalya 10 8 1 1 26 7 25 3-Sakarya 10 7 2 1 15 5 23 4-Altay 10 5 3 2 15 13 18 5-Elazığ 10 4 5 1 15 9 17 6-İst.B.Ş.Bld. 10 5 1 4 12 7 16 7-Karşıyaka 10 4 3 3 15 16 15 8-İstanbulspor 10 4 2 4 14 12 14 9-Uşak 10 4 2 4 13 12 14 10-Ordu 10 3 4 3 16 13 13 11-A.Sebat 10 2 4 4 12 18 10 12-T.Telekom 10 2 4 4 8 14 10 13-Kocaeli 10 2 3 5 10 17 9 14-Mersin İd.Y. 10 2 2 6 8 16 8 15-Mardin 10 2 2 6 7 15 8 16-G.Antep B.Ş.B. 10 2 1 7 13 18 7 17-Yozgat 10 1 4 5 9 17 7 18-Dardanel 10 2 1 7 5 19 7 
TOPLU SONUÇLAR İstanbulspor - Bursa 1-2, A.Sebat - Antalya 0-5, Altay - Uşakspor 0-2, Ordu - G.Antep B.Bld. 1-1, Dardanel - Kocaeli 2-0, Yozgat - İst.B.Bld. 0-2, Mersin İY - Sakarya 0-2, Elazığ - Karşıyaka 3-2, Mardin - T.Telekom 0-0 

HAFTANIN MAÇLARI 
Gaziantep B.Ş.Bld-Dardanel, Uşak-Ordu, İstanbulspor-Altay, Karşıyaka-Yozgat, Bursa-İstanbul B.Şehir Bld, Antalya-Elazığ, Kocaeli-Mardin, Sakarya-Akçaabat Sebat, Türk Telekom-Mersin İdman Yurdu 


</TEXT>
</DOC>
