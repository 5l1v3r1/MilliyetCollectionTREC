<DOC>
<DOCNO> 394740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun47.html </URL>
<DATE> 2005/11/14/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
Meksika-Venezuela gerginliği Büyükelçiler geri çağırılıyor 
</HEADLINE>
<TEXT>

     Venezuela, Meksika'nın ''Venezuela Devlet Başkanı Hugo Chavez özür dilemezse diplomatik ilişkileri keseceği'' yönündeki açıklamasından sonra, Meksika büyükelçisini geri çağırdı. 
     Venezuela Dışişleri Bakanı Ali Rodriguez, Chavez'in, Meksika Devlet Başkanı Vicente Fox hakkında sarf ettiği sözler nedeniyle Meksika'nın özür talebini kabul etmeyeceklerini söyledi. 
     Meksika Büyükelçisi Vladimir Villegas'a derhal ülkeye dönmesi talimatı verildiğini söyleyen Rodriguez, iki ülke arasındaki ikili ilişkileri bundan sonra Venezuela Büyükelçiliği ticaret ataşesinin yürüteceğini belirtti. 
     Rodriguez, Meksika'nın diplomatik ilişkileri keseceği yönündeki ültimatomunun haksız bir saldırı olduğunu belirterek, ''İlişkilerde kesilme yok. Bu duruma çözüm bulacağımızı umuyorum. Bu durum, tamamen Fox'un sorumluluğundadır'' dedi. 
     Meksika Devlet Başkanı Vicente Fox da ''CNN en Espanol'' televizyonuna verdiği demeçte, Meksika'nın Caracas büyükelçisini geri çağıracağını söyledi. Bundan sonra ne yapılacağına karar vermek için Meksika Dışişleri Bakanı Luis Ernesto Derbez ile görüşeceğini belirten Fox, serbest ticaret bölgesi oluşturulması için mücadeleye devam edeceğini bildirdi. Chavez ile kişisel olarak tartışmaya devam edeceğini belirten Fox, ''Ancak, insanların ülkemizi incitmesine izin veremeyiz'' diye konuştu. Arjantin'de düzenlenen Amerika zirvesinde Meksika'nın ABD'nin serbest ticaret bölgesi önerisini desteklemesi üzerine Chavez, Fox'u ağır bir şekilde eleştirmişti. 
     Fox'u geçen hafta yaptığı bir açıklamada ''Amerikan emperyalizminin fino köpeği'' olmakla suçlayan Chavez, dün gece televizyondan yaptığı haftalık konuşmasında da, Venezuela dağlarında yetişen bir dikenle ilgili türküyü hatırlatarak, Fox'a hitaben, ''Bana bulaşma bayım, dikenlerden delik deşik olursun'' demişti. 
     Meksika, Chavez'in sözleri nedeniyle özür dilememesi halinde, büyükelçisini geri çekeceğini ve diplomatik ilişkilerini keseceğini açıklamıştı. Açıklamada, ''özür dilenmemesi halinde, Venezuela'nın da Meksika büyükelçisini derhal geri çağırmasının isteneceği ve ikili ilişkilerin ticari ilişkiler düzeyine düşürüleceği'' kaydedilmişti. 
     
</TEXT>
</DOC>
