<DOC>
<DOCNO> 364337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sondun27.html </URL>
<DATE> 2005/07/26/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Komşuda güvenoyu krizi... 
</HEADLINE>
<TEXT>

     Bulgaristan'da muhalefet meclisi terk edince, Bulgaristan Sosyalist Partisi BSP ile üyelerinin çoğu Türklerden oluşan Hak ve Özgürlükler Hareketi'nin HÖH açıkladığı kabine için yapılacak güvenoylaması ertelendi. 
     Muhalefet partileri, güvenoylaması için toplanan mecliste yeni kabineyi tanıtan Başbakan adayı BSP Genel Başkanı Sergey Stanişev'in konuşması sırasında salonu terk ettiler. 
     Oturuma bir saat ara veren Meclis Başkanı Georgi Pirinski, aradan sonra yeterli çoğunluğun sağlanamaması üzerine, güvenoylamasını yarına erteledi. 
     Muhalefet partileri, Pirinski'yi taraflı davranmakla suçlayarak, istifasını isteyeceklerini kaydettiler. 
     Başbakan adayı Sergey Stanişev, muhalefeti ülke kaderine karşı sorumsuz davranmakla suçladı. 
     İkinci Simeon Ulusal Hareketi'nin NDSV Genel Başkanı, görevden ayrılan Başbakan Simeon Sakskoburgotski basına yaptığı açıklamada, ''Biz kriz istemiyoruz. Erken seçim de istemiyoruz. Anayasanın belirlediği işlemin sürmesini diliyoruz'' dedi. 
     Bulgaristan anayasasına göre, seçimlerde en çok oy alan siyasi partinin hükümeti kuramaması durumunda, Cumhurbaşkanı Georgi Pırvanov'un ikinci büyük partiyi hükümeti kurmakla görevlendirmek zorunda. Seçim sonuçlarına göre, Sakskoburgotski, hükümeti kurmakla görevlendirilebilir. 
     Son alternatif olarak, parlamentoda grubu olan üçüncü bir partiye kabine kurma görevi vermesi gereken Cumhurbaşkanı Pırvanov'un bu girişiminin de sonuç vermemesi durumunda süreli teknokratlar hükümeti kurdurarak, erken seçim için tarih belirlemesi gerekiyor. 
     
</TEXT>
</DOC>
