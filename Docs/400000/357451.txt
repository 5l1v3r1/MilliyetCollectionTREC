<DOC>
<DOCNO> 357451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sontur29.html </URL>
<DATE> 2005/07/01/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Şanlıurfa'da izinsiz gösteriye polis engeli 
</HEADLINE>
<TEXT>

     Şanlıurfa’da cuma namazı sonrası, terör örgütü "Hizbut Tahrir" adına bildiri dağıtmak isteyen gruba polis müdahale etti. Olayla ilgili 4 kişi gözaltına alındı. 
     Balıklıgöl Yerleşkesi’ndeki Rızvaniye Camii’nde toplanan bir grup, cuma namazı sonrası, cemaate "Başörtüsü Müslüman’ın tacıdır" yazılı Türkçe ve Arapça olarak hazırlanmış bildiri dağıtmak istedi. 
     Namaz öncesi çevrede güvenlik önlemi alan polis ekipleri, bunun üzerine eylemcileri uyardı. Eylemlerinden vazgeçmeyen grup, bazı polislere yumruklarla karşılık verdi. 
     Daha sonra, caminin avlusuna kaçarak saklanmak isteyen gruptakiler, camideki cemaatin de tepki göstermesi üzerine ellerindeki bildirileri atarak kaçmaya başladı. 
     Polis ekiplerinin takibi sonucu, S.E. ve isimleri henüz belirlenemeyen 3 kişi gözaltına alındı. Bazı eylemciler ise ara sokaklara kaçarak izini kaybettirdi. 
     Şanlıurfa Emniyet Müdürlüğü’ne götürülen 4 kişinin sorgusunun sürdüğü bildirildi. 
     
</TEXT>
</DOC>
