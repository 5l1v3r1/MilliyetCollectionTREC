<DOC>
<DOCNO> 399234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sondun35.html </URL>
<DATE> 2005/11/30/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Hollanda'da Kara Kuvvetleri'nden Türk gençlerine iş çağrısı 
</HEADLINE>
<TEXT>

     Hollanda Kara Kuvvetleri Komutanlığı, Hollanda'daki Türk gençlerine çağrıda bulunarak, iş başvurusunda bulunmalarını istedi. 
     Kara Kuvvetleri Komutanlığı Personel Seçme ve Yerleştirme Dairesi Başkanı Yarbay John van Tintelen, Amsterdam'da düzenlediği basın toplantısında, ordudaki iş olanakları hakkında bilgi verdi ve başlatılan yeni proje çerçevesinde, başta Türkler olmak üzere eğitimlerini yarıda bırakan, işsiz yabancı gençleri işe almak istediklerini bildirdi. 
     Hollanda Yabancılar Merkezi ve Amsterdam İşçi Bulma Kurumu ile başlattıkları çalışma kapsamında, ilk aşamada kısa sürede yalnızca Amsterdam'da 100 yabancı genci istihdam etmeyi hedeflediklerini bildiren Yarbay van Tintelen, gençlerin orduda yalnızca asker olarak değil, geri hizmetlerde çok çeşitli alanlarda çalışabileceklerini vurguladı. 
     Yarbay van Tintelen, gençlerin orduda çalışmaya başladıktan sonra, isterlerse ilgi duydukları alanlarda eğitimlerini de sürdürebileceklerini ve buna destek vereceklerini anlattı. 
     Yarbay van Tintelen, yabancı kökenli gençlerin Hollanda pasaportu taşımaları gerektiğini, kesinlikle işe alırken ırk, kültür, cinsiyet, dil ve din temelinde bir ayrımcılık yapmayacaklarını, öngörülen ''kapasite sınavını'' kazanan herkesin, rahatlıkla işe alınacağını ifade etti. 
     Türk gençlerinin çifte pasaport taşımalarının orduda işe alınmada engel oluşturmayacağını da vurgulayan Yarbay van Tintelen, Türk gençlerinin, Türkiye'deki bedelli askerlik için ödeyecekleri miktarın karşılanmasında da kolaylık sağlayacaklarını bildirdi. 
     Yarbay van Tintelen, ordu içinde toplumun genel yapısına uygun olarak yabancı kökenlilerin sayısının artırılmasını istediklerini belirtti ve gelecek yıl için en az 5 bin kişiye istihdam yaratılacağını, bundan yabancıların da yeterli düzeyde yararlanmasını hedeflediklerini kaydetti. 
     Hollanda Yabancılar Merkezi Müdürü İlhan Akel de basın toplantısında, Türk gençlerinin ordudaki istihdam olanaklarından yararlanmaları konusunda yardımcı olacaklarını belirtti ve bu amaçla Türk anne babaları bilgilendirmek istediklerini söyledi. 
     Ordu içindeki istihdam olanaklarının çok çeşitlilik gösterdiğine işaret eden İlhan Akel, özellikle eğitimini yarıda bırakmış gençlerin, bu olanakları kullanarak hem çalışabileceklerini hem de eğitimlerine devam edebileceklerini söyledi. 
     Akel, Türk gençlerinin halen orduda asker ya da sivil personel olarak görev yapan daha önce işe girmiş kişilerle de görüşerek, sunulan bu istihdam olanaklarının yararlarını doğrudan görebileceklerine de dikkati çekti. 
     
</TEXT>
</DOC>
