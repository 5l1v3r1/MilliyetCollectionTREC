<DOC>
<DOCNO> 396039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/soneko12.html </URL>
<DATE> 2005/11/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Türk Telekom'un yeni yönetimindn çalışanlara güven mesajı... 
</HEADLINE>
<TEXT>

     Türk Telekom'un yüzde 55 hissesinin satışının ardından yeni yönetim kurulu tarafından çalışanlara gönderilen mesajda, mevcut istihdam politikasının devam ettirileceği bildirildi. 
     Yönetim Kurulu'nca gönderilen mesajda, Türk Telekom'un yüzde 55'lik hissesinin satışının Oger Telecom'un süreçle ilgili tüm koşulları yerine getirmesiyle tamamlandığı vurgulandı. 
     Türk Telekom'un bundan böyle tüm rakipleriyle aynı operasyonel özgürlüğe kavuşacağı ve böylece sahip olduğu potansiyeli sonuna kadar kullanacağının vurgulandığı mesajda, şunlar kaydedildi 
     ''Bugüne dek karşı karşıya kalınan operasyonel kısıtların sona ermesi ve yönetim kararlılığı sayesinde, önümüzdeki dönemde önemli başarılar elde edileceğine inanıyoruz. 
     Amacımız, her birimizin sahip olduğu potansiyeli en iyi biçimde ortaya çıkaracak bir çalışma ortamı tesis etmektir. Size bu fırsatı verebilmek için yorulmak bilmeksizin çalışacağız. 
     Türk Telekom'un mevcut istihdam politikasını devam ettirmek niyetindeyiz. Şirketin organizasyon yapısı, bu yapıya uygun düzenleme çalışmaları ve seviyeler için eğitim planları tamamlanarak vakit kaybetmeksizin sizlerle paylaşılacaktır. 
     Ayrıca, tüm çalışanlarımızın çaba ve katkılarının karşılığı olarak adil bir ödüllendirme sistemi oluşturmayı taahhüt ediyoruz. Sizleri, tüm endişelerinize açık ve samimi bir biçimde yanıt vermeyi hedeflediğimiz konusunda temin etmek isteriz.'' 
     
</TEXT>
</DOC>
