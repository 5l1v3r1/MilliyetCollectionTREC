<DOC>
<DOCNO> 375000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun16.html </URL>
<DATE> 2005/09/02/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Avrupa basını Türkiye zirvesinde tehditler ve ağız dalaşları 
</HEADLINE>
<TEXT>

     BBC TÜRKÇE ve ANKA 

Avrupa Birliği'nin dışişleri bakanlarının dün Galler'de başlayan toplantısı bugün gazetelerde geniş yer buldu. İngiltere'den Daily Telegraph'ın iç sayfalarındaki bir haber 'AB bakanları Türkiye'yi konuşmak için toplanırken tehditler, ağız dalaşları' başlığını taşıyor. 
     Gazeteye göre toplantıda Fransa, Almanya, Türkiye ve Kıbrıslı siyasetçiler arasında sahne arkasında tehditler, uyarılar ve karşı uyarılar uçuştu. 
     Gazete özetle şöyle devam ediyor 
     "Ancak kimse safları bozup, 3 Ekim'de başlayacak müzakereleri tehlikeye atmaya hazır görünmüyordu. 
     Avrupa Komisyonu, gümrük birliği anlaşması gereği Kıbrıs gemi ve uçaklarına giriş izni vermesi gerektiğini Türkiye'ye defalarca söylemişti. Ancak AB liderleri bunu müzakerelere başlanması için bir koşul yapmadı. 
     Türkiye Dışişleri Bakanı Abdullah Gül de limanların açılmasının, yalnızca AB'nin tam üyelerinden beklenen bir koşul olduğunu vurguladı." Daily Telegraph'ın haberinde ve diğer Avrupa gazetelerinde de dikkat çeken bir nokta, Kıbrıs Rum gemilerine limanların neden açılmadığı konusunda Türkiye'nin itirazlarına değinilmemesi. 
     Aynı şekilde Kıbrıslı Türkler'in de adı genellikle geçmiyor haberlerde. 
     
     FINANCIAL TIMES HEM BASKI HEM GÖRÜŞME 

     Financial Times'daki habere göre "AB bakanları Türkiye'ye, Kıbrıs'la ilişkileri ilerletme baskısı yapıyor." Haberde şöyle deniyor 
     "AB dışişleri bakanları dün Türkiye'ye, Kıbrıs'la tam diplomatik ve ticari ilişki kurma adımları atarak, müzakerelerin önündeki engelleri kaldırma baskısı yaptı. 
     Newport'taki toplantıya katılan bakanlar bir yandan Türkiye'ye bu konudaki baskıyı artırırken, diğer yandan da görüşmelerin başlamasını tehlikeye atmayacak bir formül üzerinde çalışıyor. 
     Bir Avrupalı diplomat, 'Eğer müzakereler başlarsa AB'nin elinde, Türkiye'nin sözünde durmasını sağlamak için önemli bir koz olacak,' diyor." 
     
     Kıbrıs bahane 

     Financial Times yazarı Philip Stephens ise, bugünkü yazısına "Avrupa, Türkiye'yi reddederek dünyadan elini ayağını çekemez" başlığını kullanmış. 
     Philip Stephens üst düzey bir Avrupalı diplomata dayanarak, üyelik müzakerelerine zamanında başlanması şansının 'yarı yarıya' olduğunu söylüyor. 
     Yazar, Türkiye'ye Fransa, Kıbrıs, Avusturya ve Almanya'dan gelen itirazları sıraladıktan sonra, şöyle devam ediyor 
     "Türkiye'nin de kendi kırmızı çizgileri var. Eğer AB, tam üyelik yerine başka birşey önerebileceğini ortaya koyan bir deklarasyon yayımlarsa, Türkiye müzakerelerden çekilir. 
     Ayrıca iç politikadaki durum, Başbakan Erdoğan'ın Kıbrıs'ı koşulsuz tanımasına izin vermez. Ne de olsa adada BM destekli siyasi çözüm şansını yok edenler, Rumlardı. 
     Ama aslında tüm bu tartışmalar asıl meseleyi gizleyen bir sis perdesinden başka birşey değil. Bütün bunların altında yatan siyasi gerçek şu ki, birlikte pek çok hükümet, Türkiye'nin üyeliği konusunda asla ikna olmadı. 
     Pek çoğu için AB bir Hristiyan tabyası, Müslüman kalabalıkları dışarda tutan bir kale olarak kalmalıydı. 
     Ötekilerse genişlemeye olan kamuoyu tepkisi yüzünden paniğe kapıldı. Her türlü genişlemeye kapılarını kapatmak istiyorlar. 
     Gözlerini kaparlarsa, dünya onlardan uzak durur sanıyorlar. 
     Ama genişlemeyi askıya almak, kapıyı kapatmanın da bir bedeli olmayacağı aldatmacasına teslim olmaktır. 
     Balkanlara bakın. Ya bu ülkeleri de birliğe alacaksınız, ya da 10 yıl öncesinin karmaşasına geri döneceksiniz. 
     Ya elektrikçi olarak gelecekler karşınıza, ya da mülteci. 
     Aynı şekilde Türkiye'yi de başınızdan atamazsınız. Daha önce sözünü ettiğim diplomat, bana AB liderlerinin Türkiye'yle ilişkilerin stratejik sonuçları hakkında bir kere bile ciddi bir tartışma yapmadığını söyledi. 
     Safça, hafızası onu yanıltıyor sandım. Ama sonra yine onun kadar deneyimli bir başka diplomat bir sessizlik komplosu olduğunu doğruladı. 
     Yorgun bir kabullenmişlikle, AB zirvelerinde jeopolitikaya girilmediğini söyledi. 
     Anlaşılan bu liderler durmadan buluşuyor, ama durup konuşmuyor." 
     
     DIE PRESSE BAKAN YALNIZ KALDI 

     Ancak Türkiye'ye Kıbrıs'tan başka konularda itirazlar olduğunu söyleyen gazeteler de var. 
     Avusturya'dan Die Presse, Avusturya hükümetinden gelen, 'Türkiye'ye tam üyelik yerine alternatifler önerilmesi' teklifini Avrupalı dışişleri bakanlarının kaale almamasını kınıyor. 
     Gazeteye göre dünkü toplantıda Avusturyalı Bakan Ursula Plassnik'in girişimi dışlandı. 
     Die Presse'ye göre bu karar 'şüpheye açık'. Nedenini gazetenin satırlarından özetle aktaralım 
     "Çünkü AB, Türkiye'ye, Hırvatistan'a olduğundan daha yumuşak davranıyor. Bu çok sorumsuzca bir hareket. 
     AB, içinde olduğu krize bakmadan, dev ve tam anlamıyla istikrarlı olmayan bir ülkeyi kabul etme sözü veriyor. 
     Müzakerelerin açık uçlu olduğu güvencesi de yeterli değil. Bu sözlere güvenecek kimse kaldı mı " 
     
     ABC TÜRKİYE’YE YENİ KONTROLLER EMPOZE EDİLECEK 

     İspanyol ABC gazetesi ise, AB’deki tartışmaları değerlendirirken "AB Türkiye ile müzakerelerin tarihini koruyor ancak yeni yıllık kontrolleri empoze edecek" ifadesini kullandı. AB’nin Türkiye ile üyelik müzakerelerinin asgari yan etkileri ile başlayabilmesi için formül bulması gerektiğini kaydeden gazete, Türklerin ek koşulları kabul etmeyeceklerini söylediklerini ancak başta Almanya’da olmak üzere, AB’deki siyasi iklimin değişmekte olduğunu öne sürdü. 
     
     LIBERATION TÜRKİYE KONUSUNDA ANLAŞMAZLIK VAR 

     Fransa’nın önde gelen gazetelerinden Liberation, AB’nin Türkiye konusunda anlaşamadığını belirtirken AB Dönem Başkanı İngiltere’nin Kıbrıs nedeniyle karşılaştığı zorluklara dikkat çekti. Gazete, AB’nin Türkiye’den gümrük kapılarını tüm AB üyelerine açmasını istediğini de belirtti. 
     
</TEXT>
</DOC>
