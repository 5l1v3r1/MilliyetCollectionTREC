<DOC>
<DOCNO> 377370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sontur12.html </URL>
<DATE> 2005/09/10/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Odun kırmaya çalışırken parmakları koptu... 
</HEADLINE>
<TEXT>

     Amasya'da, nacakla odun kırmaya çalışırken iki parmağı kopan 4 yaşındaki çocuğun parmakları, Cumhuriyet Üniversitesi CÜ Hastanesi'nde yerine dikildi. 
     AA muhabirinin aldığı bilgiye göre, Amasya'nın Hasapdağı Köyü'nde, ailesinin yanında olmadığı bir sırada evlerinin kömürlüğünde nacakla odun kesmeye çalışan 4 yaşındaki Figen Boz'un sağ eline nacak çarptı. 
     İki parmağı kopan Figen, ailesi tarafından Amasya Devlet Hastanesi'ne götürüldü. 
     Buradaki ilk müdahalenin ardından CÜ Tıp Fakültesi Araştırma ve Uygulama Hastanesi'ne sevk edilen küçük kız, ameliyata alındı. 
     Kopan iki parmağı yerine dikilen Figen'in tedavisinin plastik cerrahi servisinde sürdürüldüğü bildirildi. 
     
</TEXT>
</DOC>
