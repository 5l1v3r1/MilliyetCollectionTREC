<DOC>
<DOCNO> 374693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun43.html </URL>
<DATE> 2005/09/01/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Clinton ve baba Bush yardım kampanyası başlatacak... 
</HEADLINE>
<TEXT>

     ABD Başkanı George W. Bush, Katrina kasırgasının yol açtığı doğal felaketin etkilerini yerinde incelemek üzere yarın afet bölgesine gidecek. 
     Beyaz Saray sözcüsü Scott McClellan, Bush’un Alabama ve Mississippi eyaletlerinde helikopterle havadan inceleme yaptıktan sonra kasırgadan zarar gören en büyük kent olan Louisiana’daki New Orleans’a gideceğini bildirdi. 
     McClellan’in verdiği bilgiye göre Bush, eski başkanlardan babası George Bush ve kendisinden önce başkan olan Bill Clinton’dan da Katrina kasırgası kurbanları için ortak bir yardım kampanyası başlatmalarını istedi. 
     Clinton ve Baba Bush, güney Asya’yı geçen yıl vuran tsunami felaketinin ardından büyük bir kampanya düzenlemişti. 
     Bu arada silahli yağmacıların savaş alanına çevirdiği New Orleans’da düzenin yeniden sağlanmasına katkı amacıyla zırhlı araçlarla çok sayıda asker kente geldi. Zırhlı araçların, kentin nispeten kuru alanlarında mevzilendiği belirtildi. New Orleans ve diğer felaket bölgelerinde görevlendirilen asker sayısının gelecek günlerde 30 bine ulaşacağı kaydedildi. 
     ABD Deniz Kuvvetleri de afet bölgesinde yardım faaliyetlerinin koordinasyonu için Harry S. Truman uçak gemisinin bölgeye gönderileceğini duyurdu. Bölgede halen çok sayıda savaş gemisi ve askeri helikopter, arama-kurtarma ve yardım çalışmalarına katılıyor. 
     
</TEXT>
</DOC>
