<DOC>
<DOCNO> 361915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sontur08.html </URL>
<DATE> 2005/07/17/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Başhekim Tahlil için kültürler alındı, sonuçları bekliyoruz 
</HEADLINE>
<TEXT>

     Manisa Doğum ve Çocuk Bakımevi Hastanesi Başhekimi Sakıp Eskicioğlu, hastanede 2 bebeğin ölümü ve 14 bebeğin de hastalanmasının nedeninin araştırıldığını belirterek, ''Trakya Üniversitesi'ndeki olayın ardından daha da duyarlı olmamamıza rağmen, eğer hastanemizle ilgili istenmeyen bir sonuçla karşılaşırsak hayrete düşeceğiz'' dedi. 
     Eskicioğlu, 14 Temmuz'da 10, 15 Temmuz'da 13 ve 16 Temmuz'da 6 bebeğin hastanede dünyaya gözlerini açtığını belirtti. 
     Dün gece ortaya çıkan bebek ölümlerinin ardından son 3 gün içinde hastanede doğan bebeklerin ailelerine ulaştıklarını ifade eden Eskicioğlu, bebeklerini kontrol amacıyla doktora götürmelerini sağladıklarını anlattı. 
     Eskicioğlu, bebeklerin enfeksiyon kapma ihtimalinin bulunması nedeniyle dün gece İl Sağlık Müdürlüğü Halk Sağlığı uzmanlarının hastaneye gelerek, ameliyathane ve doğumhaneden tahlil amaçlı kültür aldığını, bugün de Manisa Devlet Hastanesi'ndeki intaniye uzmanlarının hastanede kültür aldıklarını söyledi. 
     Eskicioğlu, kültür sonuçlarının yarın belli olmasının beklendiğini dile getirerek, olayın ardından hastanenin ameliyathane ve doğumhane bölümlerini tahlil sonuçları kesinleşinceye kadar kapattıklarını, kadın doğum servisi hizmetinin Celal Bayar Üniversitesi Tıp Fakültesi ve Merkez Efendi Devlet Hastanesi'ne kaydırıldığını ifade etti. 
     Hastanelerinde doğan bebeklerden 2'sinin ölmesinin çok üzücü olduğunu kaydeden Eskicioğlu, Trakya Üniversitesi Hastanesi'nde meydana gelen bebek ölümlerinin ardından diğer hastaneler gibi kendilerinin de gerekli önlemlerin alınması konusunda daha duyarlı davrandığını vurguladı. 
     Eskicioğlu, ''Biz kontrolleri ve dezenfeksiyon işlemlerini harfiyen yerine getiriyoruz. Trakya Üniversitesi'ndeki olayın ardından daha da duyarlı olmamamıza rağmen, eğer hastaneyle ilgili istenmeyen bir sonuçla karşılaşırsak hayrete düşeceğiz'' dedi. 
     
</TEXT>
</DOC>
