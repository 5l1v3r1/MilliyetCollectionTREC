<DOC>
<DOCNO> 384144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sondun32.html </URL>
<DATE> 2005/10/05/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Yunanistan İngiltere'nin Kıbrıs açıklaması hukuki açıdan bağlayıcı değil 
</HEADLINE>
<TEXT>

     Yunanistan Hükümet Sözcüsü Teodoros Rusopulos, ''Türkiye'nin AB ile, 10 yıldan fazla sürecek ve Avrupa'nın şartlarına uyum sağlamasını öngören, müzakere sürecinin Türk-Yunan ilişkileri için yeni bir çerçeve oluşturacağını'' söyledi. 
     Rusopulos, Yunanistan Dışişleri Bakanlığı Sözcüsü Yorgo Kumuçakos ile birlikte yaptığı basın toplantısında, AB'nin Türkiye ile üyelik müzakerelerine başlama kararının, Avrupa, Türkiye, bölge, Türk-Yunan ilişkileri ve Kıbrıs konusu için büyük önem taşıyan bir gelişme olduğunu vurguladı. 
     Atina'nın, son derece karmaşık, uzun ve zorlu müzakerelerden sonra taleplerini AB hukuku açısından bağlayıcı olacak biçimde kayda geçirdiğini söyleyen Rusopulos, ''AB'nin 21 Eylül tarihli Kıbrıs karşı deklarasyonu ile müzakere çerçeve belgesinin Atina'nın bu başarısının tartışılmaz kanıtları olduğunu'' kaydetti. 
     Rusopulos, ''AB ilk kez Türkiye'den, Yunanistan ile iyi komşuluk ilişkilerini saygı temelinde düzeltmesini, basit bir siyasi uyarı biçiminde değil, yükümlülük doğuran şekilde istemiştir. Aynı zamanda, Türkiye'nin üyelik müzakerelerine başlamasından hemen sonra Kıbrıs Rum Cumhuriyeti'ni 'de facto ve de juri' olarak tanıması için ilk kez belirli şartlar oluşturulmuştur. Böylece, Türkiye üzerinde Kıbrıs sorununun çözümü için güçlü bir teşvik ve baskı sistemi kurulmuştur'' dedi. 
     Türkiye'nin Fener Rum Patrikhanesi'nin ''ekümenik'' statüsünü tanıması ve İstanbul, Gökçeada ve Bozcaada Rum azınlığına ilişkin sorunları ele alması konusuna özel özen gösterildiğini kaydeden Rusopulos, ''Türkiye'nin bu alandaki yükümlülükleri için bağlayıcı şartlar getirildiğini'' söyledi. 
     Yunanistan'ın, Türkiye'nin, her birinin tamamlanabilmesi için oybirliği gereken 35 başlıklı müzakere sürecine, ''titiz bir hakem'' olarak katılacağını belirten Rusopulos, ''Bu tarihi ana ilişkin gerçekler bunlardır. Bu an, Yunan halkının arzu ettiği gibi barış ve istikrar içinde bir geleceğin başlangıcıdır'' diye konuştu. 
     
     'İNGİLTERE'NİN AÇIKLAMASI BAĞLAYICI DEĞİL' 

     AB Dönem Başkanı İngiltere'nin yaptığı açıklamanın hukuksal açıdan bağlayıcı olmadığını da savunan Rusopulos, bu alandaki eleştirilerin temelsiz olduğunu, çünkü ''bu açıklamanın Rum Kesimi ile Atina'nın Lüksemburg'da elde ettikleri sonuçları etkilemediğini'' söyledi. 
     Kumuçakos ise bugünkü Yunan basınında da yer alan Lüksemburg'da ''Türkiye'den niçin TBMM'nin 'Casus belli' kararını kaldırması ve Kıbrıs'tan askeri birliklerini çekmesinin istenmediğine'' ilişkin soruları yanıtladı. 
     AB'nin daha önce aldığı kararların bağlayıcılığını koruduğunu söyleyen Kumuçakos, ''Aralık 2002 zirvesinde Türkiye'nin Kopenhag kriterlerine uyması halinde üyelik müzakerelerine başlanabileceği bildirilmişti. Yani çerçeve belirlenmiştir'' dedi. 
     Sorular üzerine, İngiltere'nin müzakere çerçeve belgesinin 7. paragrafına ilişkin açıklamasının toplantı tutanaklarının bir parçası olduğunu söyleyen Kumuçakos, bundan böyle Türkiye'nin tavrının 25'ler tarafından değerlendirileceğini ve yol haritasının buna göre oluşturulacağını kaydetti. 
     
</TEXT>
</DOC>
