<DOC>
<DOCNO> 371972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sontur40.html </URL>
<DATE> 2005/08/22/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Bir enfeksiyon daha Yenidoğan servisine hasta kabülü durduruldu 
</HEADLINE>
<TEXT>

     Samsun Ondokuzmayıs Üniversitesi OMÜ Tıp Fakültesi Hastanesi Yenidoğan Servisi'nde tespit edilen bir enfeksiyon nedeniyle hasta kabulünün 2 hafta süreyle durdurulduğu bildirildi. 
     OMÜ Tıp Fakültesi Dekanı Prof. Dr. Şaban Sarıkaya, yaptığı açıklamada, Yenidoğan Servisi'nde tespit edilen enfeksiyon nedeniyle hasta kabulünü 2 hafta süreyle geçici olarak durdurduklarını belirtti. 
     Enfeksiyon Komitesi olarak böyle bir karar aldıklarını kaydeden Prof. Dr. Sarıkaya, şunları söyledi 
     ''Serviste yapılan incelemelerde, 2 ayrı enfeksiyona rastlandı. Bunun için çalışma başlattık. Şu anda herhangi bir olumsuzluk yok. Her şey kontrol altında. Bu nedenle servisi boşaltmadık. Ancak 2 günden bu yana dışarıdan hasta kabul etmiyoruz. Servise gelecek prematüre bebekler için risk olmaması için 2 hafta süreyle hasta kabulünü durdurduk.'' Hastanede ve servislerde benzer enfeksiyonların zaman zaman görülebileceğine dikkati çeken Prof. Dr. Sarıkaya, ''Ancak son günlerde diğer illerdeki hastanelerdeki olumsuzluklar nedeniyle biz de tedbirimizi aldık'' dedi. 
     
</TEXT>
</DOC>
