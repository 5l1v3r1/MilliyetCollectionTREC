<DOC>
<DOCNO> 354217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/guncel/gun01.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
En prestijli karikatür ödülü 
</HEADLINE>
<TEXT>


Aydın Doğan Vakfı tarafından düzenlenen 22. Aydın Doğan Uluslararası Karikatür Yarışması'nda Birincilik Ödülü Alman sanatçı Friederike Gross'un oldu 

KÜLTÜR SANAT SERVİSİ 

Serbest konulu 22. Aydın Doğan Uluslararası Karikatür Yarışması'na 90 ülkeden 1199 sanatçı, 2996 çalışmayla katıldı. Önseçiciler Kurulu'nun seçtiği 44 ülkeden 200 sanatçının 228 çalışması, Seçiciler Kurulu'na sunuldu. Adolf Born Çek Cum. Başkan , Semih Balcıoğlu, Latif Demirci, Selçuk Demirel, Gürbüz Doğan Ekşioğlu, Hüsamettin Koçan Türkiye , Horst Haitzinger Almanya , Anita Kunz Kanada , Ralph Steadman İngiltere , Massoud Shojaei Tabatabaei İran ve Georges Wolinski'den Fransa oluşan Seçiciler Kurulu, birinciliğe Alman sanatçı Friederike Gross'un çalışmasını değer gördü. Gross, 8 bin ABD doları ile Aydın Doğan Vakfı Birincilik Ödülü, Kültür Bakanlığı Plaketi ve Hürriyet Gazetesi Altın Plaketi'ni alacak. 
İkinciliğe layık görülen Polonyalı sanatçı Mariusz Stawarski'ye 5 bin ABD doları ile Aydın Doğan Vakfı İkincilik Ödülü ve Milliyet Gazetesi Altın Plaketi verilecek. 
Bu yıl Üçüncülük Ödülü İranlı sanatçı Majid Amini ve Ukrayna'dan Dmitriy Skazhenik'in çalışmaları arasında paylaştırıldı. Sanatçılar 3 bin 500 ABD dolarını paylaşacak ve Aydın Doğan Vakfı Üçüncülük Ödülü ile Radikal Gazetesi Gümüş Plaketi'ni alacak. 

İlk sergi 22-29 Haziran'da 
Seçiciler Kurulu'nun 500'er ABD Dolarlık Başarı Ödülü'ne değer gördüğü diğer sanatçılar ise Bahman Abdi İran , Oleh Derhachov Ukrayna , Muhammed Djerlek Sırbistan , Manuel Alvarez Junco İspanya , Jozef Jurczyszyn Polonya , Muhittin Köroğlu Türkiye , Ghasem Lotfi İran , Alexsander Muzikantov Ukrayna , Jose Antonio Garli Nieto Meksika , Şevket Yalaz Türkiye ve Necdet Yılmaz Türkiye oldu. 
Yarışmanın ilk sergisi 22-29 Haziran 2005 tarihleri arasında Antalya'daki IC Hotels Airport'ta yapılacak. 
IC Hotels, bu yıl yarışmanın ev sahipliğini de üstlendi. 
XXII. Aydın Doğan Uluslararası Karikatür Yarışması'nda derece alan sanatçılara ödülleri İstanbul'da düzenlenecek törenle kasım ayında verilecek. 


Birincilik Ödülü Friederike Gross Almanya 


1965 yılında Plochingen'de doğan Friederike Gross, Stuttgart'ta öğrenim gördü. Grafik ve illüstrasyon üzerine pek çok çalışması olan sanatçı, birçok uluslararası ödülün de sahibi oldu. Gross, 2003 yılında düzenlenen XX. Aydın Doğan Uluslararası Karikatür Yarışması'nda da ikincilik ödülü kazanmıştı. 

İkincilik Ödülü Mariusz Stawarski Polonya 


Çok sayıda uluslararası ödülün sahibi olan sanatçı, yurtiçinde ve yurtdışında kişisel ve karma sergilere katıldı, yayınlar hazırladı. Bu yarışmadan pek çok başarı ödülü, ikincilik ve üçüncülük kazanan sanatçının karikatürleri uluslararası gazetelerde yayımlanıyor. 

Üçüncülük Ödülü Majid Amini İran Dmitriy Skazhenik Ukrayna 

Genç kuşak İranlı sanatçı olan Amini'nin çeşitli yarışmalardan kazandığı birçok uluslararası ödülü bulunuyor. Kişisel ve karma sergilere katılan sanatçı, Aydın Doğan Uluslararası Karikatür Yarışması'ndan ilk kez ödül kazandı. 

Dmitriy Skazhenik, 1972 yılında Ukrayna'da doğdu. 
İlk çalışması 1993 yılında yayımlanan sanatçı, Rusya, Ukrayna ve Tayvan'da ödüller aldı. 


</TEXT>
</DOC>
