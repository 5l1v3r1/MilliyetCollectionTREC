<DOC>
<DOCNO> 374753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/soneko48.html </URL>
<DATE> 2005/09/01/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
İşadamlarından başarılı öğrencilere ödül... 
</HEADLINE>
<TEXT>

     Gaziantep Valisi Lütfullah Bilgin, sınavlarda başarılı ve başarısız okulları kamuoyuna duyuracaklarını bildirdi. 
     Gaziantep Paylaşımcı Genç İşadamları Derneği’nin GAPGİAD , ÖSS ve OKS’de başarılı öğrencileri ödüllendirdiği toplantıda konuşan Vali Bilgin, Gaziantep’in eğitim alanında başarılı olmadığı gerçeğinin bilincinde olan Gazianteplilerin eğitime desteklerini artırdıklarını söyledi. 
     Önümüzdeki günlerde okul müdürlerinin de katılacağı bir toplantı düzenleyeceklerini belirten Bilgin, "Bu toplantıda, başarılı ve başarısız okullarımızı kamuoyuna açıklayacağız. Kamuoyunun başarılı ve başarısız okulları bilmeye hakkının olduğunu düşünüyoruz" dedi. 
     GAPGİAD Başkanı Mehmet Ali Mutafoğlu da eğitimde kalitenin artırılması konusunda herkese görev düştüğünü belirterek, "Biz her şeyin gücünü ve kuvvetini ilimden aldığına inanıyoruz. Herkesin kabiliyeti doğrultusunda eğitilmesi gerektiğini düşünüyoruz" diye konuştu. 
     Gaziantep’teki okullarda eğitim gören, ÖSS ve OKS’de dereceye giren 12 öğrenciye çeşitli ödüllerin verildiği toplantıya, Büyükşehir Belediye Başkanı Asım Güzelbey, Emniyet Müdürü Abdullah Bolcu, Gaziantep Ticaret Odası Başkanı Mehmet Aslan, Gaziantep Sanayi Odası Başkanı Nejat Koçer katıldı. 
     
</TEXT>
</DOC>
