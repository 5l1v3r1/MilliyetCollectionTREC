<DOC>
<DOCNO> 371429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sondun11.html </URL>
<DATE> 2005/08/20/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Belçika Basın toplantısını Avrupa mantığı çerçevesinde yasakladık 
</HEADLINE>
<TEXT>

     Belçika Başbakanlığı, terör örgütü PKK Kongra-Gel'in dün Brüksel'de yapmayı planladığı basın toplantısının, ''Avrupa mantığı'' çerçevesinde yasaklandığını açıkladı. 
     Başbakanlık sözcüsü, gazetecilere yaptığı açıklamada, yasaklama kararının ''Avrupa mantığı'' çerçevesinde, Başbakanlık tarafından alındığını ve basın toplantısının düzenleneceği ''Residence Palace'' binasının Başbakanlığa bağlı olduğunu belirterek, Basın Merkezi yöneticilerine, ''AB'nin terör listesinde yer alan bir örgütün temsilcilerini kuruma sokmamaları talimatı verildiğini'' bildirdi. 
     ''Tüm AB ülkeleri tarafından terörist olarak tanınmış bir örgüt, Belçika Başbakanlığı'na bağlı bir binada, AB Konseyi'nin bitişiğinde basın toplantısı düzenleyemez'' görüşüyle hareket edildiğini belirten sözcü, ''Kararımız, Avrupa mantığı çerçevesinde, tamamen bağımsız olarak alınmıştır'' dedi. 
     Terör örgütü yandaşları ve Belçika basını, Brüksel hükümetinin kararının, ''Ankara'nın baskıları'' sonucunda verildiği görüşünü savunuyor. 
     Başbakanlık yetkilileri ve Basın Merkezi yönetimi, ''AB'nin terörist olarak gördüğü bir örgütün başının, AB'nin başkenti Brüksel'de basın toplantısı yapamayacağı'' görüşünün ''ağır bastığını'' belirttiler. 
     Belçikalı yetkililer, terörist Zübeyir Aydar'ın İsviçre'den 1994'te siyasi mülteci statüsü aldığını, siyasi sığınmacların haklarını belirleyen Cenevre Sözleşmesi nedeniyle tutuklanamayacağını ve Türkiye'ye iade edilemeyeceğini, yakalanması halinde ancak İsviçre'ye sınır dışı edilebileceğini ifade ettiler. 
     Genelde Belçika'da yaşadığı ve barındığı bilinen Aydar'ın dün gece bu ülkeden ayrıldığı ileri sürülüyor. 
     Terör örgütü yandaşları, kendisini bu örgütün ''başkanı'' olarak tanıtan Zübeyir Aydar'ın, dün Brüksel'de, AB Konseyi'nin bitişiğinde, uluslararası basın merkezi olarak kullanılan ''Residence Palace'' binasında basın toplantısı düzenleyeceğini bildirmişlerdi. 
     Söz konusu toplantı son anda iptal edilirken, bina kapısında bildiri dağıtan terör örgütü yandaşları, Belçika'da bulunan Aydar'ın telefon numarasını gazetecilere vererek kendisiyle söyleşi yapılabileceğini duyurmuşlardı. 
     Bildiriyi dağıtan 5 terör örgütü yandaşı, sivil polisler tarafından kimlik kontrolu amacıyla gözaltına alınmışlardı. 

     
</TEXT>
</DOC>
