<DOC>
<DOCNO> 352255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonsiy28.html </URL>
<DATE> 2005/06/15/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
AKP'li Fırat Torun'un kastı aşan söylemi AKP siyasetini yansıtmıyor 
</HEADLINE>
<TEXT>

     AK Parti Genel Başkan Yardımcısı Dengir Mir Mehmet Fırat, AK Parti Diyarbakır Milletvekili Cavit Torun’un, Alman Protestan Kilisesi’nden bir grubun ziyareti sırasındaki "kastı aşan söyleminin", parti adına yapılmadığını ve parti siyasetini yansıtmadığını bildirdi. 
     Fırat, yaptığı yazılı açıklamada, Torun’un, dün, TBMM İnsan Hakları Komisyonu üyelerini ziyaret eden Alman Protestan Kilisesi’nden bir grubu kabulü sırasında, Türkiye’deki mültecilerin sorunları, bu sorunlarla mücadelede karşılaşılan güçlükler hakkında, başta Irak olmak üzere, çevre ülkelerden Türkiye’ye yansıyan gelişmeler hakkında bilgi verdiğini anımsattı. 
     Torun’un bilgi verirken kastı aşan söyleminin, AK Parti adına yapılmış ya da parti siyasetini yansıtan bir açıklama değil, mülteci sorunu hakkında yapılan kişisel ve sübjektif bir değerlendirme olduğunu belirten Fırat, şunları kaydetti 
     "AK Parti, Türkiye-ABD ilişkilerini her zaman ülke gerçekleri ve dünya gerçekleri doğrultusunda, öteden beri sürdürdüğümüz dostluk ve müttefiklik temelinde görmektedir. 
     Sayın Genel Başkanımız ve Başbakanımızın son ABD ziyaretleri esnasındaki açıklamaları ile 14 Haziran’da TBMM AK Parti grup toplantısındaki etraflı açıklamaları, Türkiye-ABD ilişkilerine dair partimizin ve hükümetimizin bakış açısını belirten temel politikalarımızın esasını yansıtmaktadır." Fırat, kişisel ve sübjektif değerlendirmelerin, AK Parti siyasetini yansıtmadığını ifade etti. 
     
</TEXT>
</DOC>
