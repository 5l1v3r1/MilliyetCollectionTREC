<DOC>
<DOCNO> 351213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/spor/spo06.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatya'ya Kral golcü 
</HEADLINE>
<TEXT>


Sarı-Kırmızılılar, Süper Lig'de 2 kez Gol Kralı olan Bursasporlu Okan Yılmaz'ı renklerine bağlıyor. Başkan Hikmet Tanrıverdi, İstanbul'da masaya oturduğu yıldız futbolcuyla prensipte anlaştı 


Yeni sezonda Süper Lig'de üst sıraları hedefleyen Malatyaspor, Okan Yılmaz'la el sıkıştı. Sarı - Kırmızılı yönetim, Beşiktaş'la görüşüp, anlaşamayan yıldız futbolcuyla pazarlık masasına oturdu. 
Kulüp Başkanı Hikmet Tanrıverdi, İstanbul'da görüştüğü, Burasspor formasıyla Süper Lig'de daha önce 2 kez Gol Kralı olan Okan'la prensipte anlaştı. 

Çizme'ye gidecek 
Basın Sözcüsü Suat Kozluklu, Başkan Tanrıverdi'nin, tecrübeli forvetle büyük ölçüde anlaşma sağladığını açıkladı. Başarılı futbolcuyla birçok konuda el sıkıştıklarını kaydeden Kozluklu, "Okan gelecek hafta bir İtalyan kulübü ile transfer görüşmesi yapacak. Malatyaspor'a transferi konusunda bu görüşmeden sonra kesin kararını verecek" açıklamasını yaptı. Sarı - Kırmızılı kulübün şartlarını kabul eden Okan'ın, ismini sakladığı İtalyan ekibi ile anlaşma sağlayamaması halinde Malatya'ya giderek resmi imza atması bekleniyor. 


</TEXT>
</DOC>
