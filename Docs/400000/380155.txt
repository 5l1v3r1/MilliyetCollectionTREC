<DOC>
<DOCNO> 380155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/spor/spo04.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş patlaması 
</HEADLINE>
<TEXT>


Başkan Atay Aktuğ'dan tam yetki alan Trabzonspor'un hocası, oyuncularına sert çıkarak "Sizden adam gibi futbol istiyorum" dedi 


Bordo - Mavili ekipte, Avrupa'dan sonra ligde de istenilen sonuçların alınamayışı sabırları taşırdı. 
Başkan Atay Aktuğ, Şenol Güneş ile görüşerek, "Takımın başırısını kimler engelliyorsa, hiç düşünme tribüne gönder. Biz yanında olacağız. Kötü sonuçlar olsa bile neşteri vurmaktan çekinme" diyerek, tecrübeli hocaya tam yetki verdi. 
Şenol Güneş, bunun üzerine Vestel Manisaspor maçı için dün akşam yapılan günün tek idmanı öncesi oyuncularına sert çıktı. İdman öncesi bir toplantı yapan tecrübeli hocanın, "Önümüzdeki haftadan itibaren sizden adam gibi futbol istiyorum. Artık kimsenin gözünün yaşına bakmam. Herkes profesyonelliğinin hakkını verecek" diyerek gözdağı verdiği bildirildi. 
Antrenmanı Başkan Aktuğ ve yöneticiler de izledi. Aktuğ, idmandan sonra Güneş ile yeniden bir araya gelirken, çalışmaya sakatlar Szykowiak, Ufukhan ve izinli Gökdeniz katılmadı. 

Ceza gündemde 

Bordo - Mavili kulübün Basın Sözcüsü İbrahim Şahin, kötü gidişin devam etmemesi için bazı tedbirler alacaklarını açıkladı. Şahin, "Futbolda bazen işler umduğunuz ve hedeflediğiniz gibi gitmiyor. Ancak Trabzonspor Yönetimi başarıya nasıl mükafat veriyorsa, hatalar için de ceza uygulamasına gidecektir. Umarız buna gerek kalmaz " dedi. 

Eller için yeni formül 

Trabzonspor teknik heyeti, cezalı Gökdeniz ve sakat Szymkowiak'ın yokluğu nedeniyle orta sahada yeni bir kurguya gitmeye hazırlanıyor. Şenol Güneş'in, göbeği güçlendirebilmek için Brezilyalı yıldızı Eller'i savunmadan orta sahaya kaydırmayı planladığı öğrenildi. Eller'in de Güneş'in planına sıcak baktığı ve hocasıyla görüşüp, orta alanda da takıma önemli katkılar sağlayabileceğini söylediği bildirildi. 


</TEXT>
</DOC>
