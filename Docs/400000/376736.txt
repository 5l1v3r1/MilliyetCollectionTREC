<DOC>
<DOCNO> 376736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/soneko38.html </URL>
<DATE> 2005/09/08/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Emekli Sandığı Darıca Sosyal Tesisi'nin satılması iktisadi bir karar 
</HEADLINE>
<TEXT>

     Emekli Sandığı Genel Müdürlüğü, Darıca'da kuruma ait sosyal tesisin satılmasına yönelik kararın tamamen iktisadi nitelikte olduğunu bildirdi. 
     Emekli Sandığı, bazı basın organlarında yer alan ''Darıca'daki sosyal tesislerin satılmasıyla gaziler ve şehit ailelerinin tatil imkanından mahrum kalacakları'' yolundaki haberler üzerine yazılı bir açıklama yaptı. 
     1972'de hizmete açılan söz konusu tesisin Kurum çalışanlarının rağbet etmemesi nedeniyle Emekli Sandığı Yönetim Kurulu kararıyla şehit dul ve yetimleri ile malullerin kullanımına açıldığı kaydedilen açıklamada, her yıl sayıları 35 bine yaklaşan şehit dul ve yetimleri ile malullere birer mektup yazılarak, tesisten yararlanmaya davet edildiği belirtildi. 
     2004 yılında 717'si şehit dul ve yetimi olmak üzere 787 kişinin, 2005 yılında ise 620'si şehit dul ve yetimi olmak üzere 722 kişinin tesisten yararlandığı ifade edilen açıklamada, daha sonra şu görüşlere yer verildi 
     ''Görüldüğü üzere devre sayısının azaltılmasına rağmen, tesisin kapasitesinin yüzde 50'sinin bile kullanılmadığı görülmektedir. 35 bin kişiden tesisten yararlananların oranı yüzde 2'yi geçmemektedir. Çünkü tesis için başvuran herkes kabul edilmekte, başvuru azlığından devre sayısı artırılamamaktadır. 
     Kampın bulunmaz bir nimet olduğu düşüncesi sadece İstanbul'a ulaşım imkanı olanlar için geçerlidir. Yurdun çeşitli köşelerinden davet edilen kişilerin, kirlilik nedeniyle denize girme imkanı da olmadığından, sadece havuza girmek için o kadar yolu aşıp gelecekleri gerçekçi bir beklenti olmamalıdır.'' 
     
     SATILAMADI 
     Sosyal tesisin Emekli Sandığı Yönetim Kurulu'nca satışa çıkarıldığı da ifade edilen açıklamada, talep gelmediği için yapılan 2 ihaleden sonuç alınamadığı, bu nedenle de tesisin 18 Temmuz 2005 tarihli ihaleye dahil edilmediği bildirildi. 
     Açıklamada, söz konusu tesis satılsa bile Sandığın Kuşadası'nda bulunan sosyal tesisinde şehit yakını veya malullerinin ağırlanmasının mümkün olduğu belirtildi. 
     Açıklamada, kurumlara baskı yaparak ekonomik olmayan kararların alınmasının doğuracağı zararların hesaba katılması gerektiği de vurgulandı. 
     
</TEXT>
</DOC>
