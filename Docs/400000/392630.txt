<DOC>
<DOCNO> 392630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sonyas06.html </URL>
<DATE> 2005/11/06/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Kanser riskini yüzde 90 azaltacak, zararsız sigara üretilecek... 
</HEADLINE>
<TEXT>

     British American Tobacco BAT adlı tütün şirketi, kanser riskini yüzde 90'lara varan oranlarda azaltmak amacıyla ''zararsız sigara'' üreteceğini açıkladı. 
     Sigaranın kansere yol açan kimyasalları azaltılarak, daha çok toksin süzen yeni bir filtreyle üretileceğini belirten BAT yetkilileri, yeni ürünün 2006 yılında piyasaya çıkarılabileceğini bildirdi. 
     The Sunday Times gazetesi ise manşetinden duyurduğu gelişmenin şirket tarafından özellikle basın ve kamuoyundan gizlendiğini, sigara karşıtı grupların kampanyalarından endişe edildiğini yazdı. 
     Sigara karşıtı grupların, ''zararsız sigara'' adı altında sigara üretilmesini, daha çok insanı aldatarak zehirlemeye yönelik bir girişim olarak göreceklerine dikkati çeken gazete, sigaradan kaynaklanan hastalıkların her yıl sadece İngiltere'de 114 bin cana mal olduğuna ve hükümetin kamuya açık yerlerde sigara içilmesini tümüyle yasaklamaya hazırlandığına işaret etti. 
     Gazete, 1970'li yıllarda da düşük katranlı sigara üretildiğinin öne sürüldüğünü, ancak daha sonra bunun gerçek dışı olduğunun kanıtlandığını hatırlattı. 
     The Sunday Times, bilim adamlarının, bu tür sigaranın yüksek katranlısı kadar zararlı olduğunu, zira bu sigarayı içenlerin daha çok tükettiklerini, daha derin nefes çektiklerini hatırlattıklarını kaydetti. 
     Gazeteye konuşan Nottingham Üniversitesi bilimadamlarından John Britton, BAT'ın zararsız sigara üretme iddiasına karşı çıkarken, ''Tütün kullanmakla ilgili her türlü girişim zararlıdır. Bu yeni sigara, olsa olsa 20. kat yerine, 15. kattan atlamaya benzeyecektir. Teorik olarak risk azalabilir, ama bu hala ölümün kaçınılmaz olduğu gerçeğini değiştirmez'' dedi. 
     
</TEXT>
</DOC>
