<DOC>
<DOCNO> 388421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/guncel/gun05.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Devletin otopark direnişi 
</HEADLINE>
<TEXT>


Ortaköy'deki Gaziosmanpaşa İlköğretim Okulu'nun otopark olarak kullanılmayacağına dair şimdiye dek üç kez karar alınmasına rağmen, İstanbul Trafik Vakfı bu kararlara uymadı 

Burcum Devrez - İstanbul 

Ortaköy'de 3 yıl önce üst katları yanan Gaziosmanpaşa İlköğretim Okulu'na bir çivi bile çakılmadı. 3 No'lu Koruma Kurulu, "otopark olarak kullanılmayacağına" dair sonuncusu 3 hafta önce olmak üzere 2 kez karar aldı, ancak sonuç değişmedi. Okulun bahçesi otopark olarak kullanılmaya devam ediyor. Hem de başkanlığını İstanbul Valisi Muammer Güler'in yaptığı İstanbul Trafik Vakfı tarafından... 

Kurul kararı var 
Ortaköy sahilinde 93 yıldır okul olarak hizmet veren 119 yıllık Naime Sultan Yalısı, 13 Temmuz 2002'de çıkan yangında harabeye döndü. Gaziosmanpaşa İlköğretim Okulu'nun öğrencileri, Zafer İlköğretim Okulu'nun eski binasında eğitime devam ederken, okulun yenileceği sözleri verildi. Hatta okulun tadilatı için 10 milyon YTL ayıran işadamı Sakıp Sabancı, ölümünden 2 gün önce kendisini ziyaret eden Başbakan Erdoğan'a, "Okula sahip çıkın" ricasında bulundu. 
3 No'lu Koruma Kurulu Başkanı Prof. Dr. Can Binan, okulun otopark olarak kullanılamayacağına dikkat çekti. Binan şöyle devam etti "Burayı biri otopark yaparsa 2863 sayılı yasa kapsamında soruşturma açılacağını belirttik. İlke kararlarından birinde, 'Kültür varlıkları yansalar, yıkılsalar dahi bulundukları parseller otopark olarak kullanılamaz' diye çok açık bir şekilde yazıyor." 
Bina restore edilinceye kadar değerlendirilecekse de çay bahçesi yapılmasını öneren Mimarlar Odası Genel Başkanı Oktay Ekinci, şunları söyledi 
"Koruma Kurulu'nun kararına yasa gereğince devletin bütün kurumlarının uyma zorunluluğu var. Yasa yaptırımlar açısından yetersiz. Bir gün okulun arsası bir turizm yatırımcısına kiraya verilebilir. Siyasi yönetim fırsat bekliyor. Gecikmenin nedeni başka türlü anlatılamaz. MEB 3 yıl içinde büyük bir okul kampanyası gerçekleştirmiş olmakla övünüyor. Neden restore etmiyorlar " 

'Şu an atıl durumda' 
İstanbul Trafik Vakfı Genel Müdürü Ali İzzet Pulur ise, "Okul yapıldığında çıkacağız. Atıl durumda olduğu için bahçeyi otopark olarak kullanıyoruz. Orada bulunmamız, otopark mafyasına karşı korumak ve kollamak amaçlı" dedi. 
İl Milli Eğitim Müdürü Ömer Balıbey de, okulun bahçesi atıl durumda olduğu için İl Özel İdare tarafından korunmak amaçlı İstanbul Trafik Vakfı'na verildiğini doğruladı. Balıbey, "Burada uçucu madde bağımlıları bulunuyordu. Okulun ne zaman biteceğini bilmiyoruz" diye konuştu. 


</TEXT>
</DOC>
