<DOC>
<DOCNO> 371037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/ekonomi/eko01.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tansaş'a 575 milyon dolar değer biçildi 
</HEADLINE>
<TEXT>


Gima ve Endi mağazalarını Sabancı Grubu'na kaptıran Koç'un Tansaş'a biçtiği fiyat 575 milyon dolar olarak tahmin ediliyor. Tansaş'ın yüzde 70.77'lik hissesi için ise Doğuş'a yaklaşık 406.5 milyon dolar ödemesi bekleniyor 

GÜNÜN KULİSİ ORHAN TEKEOĞLU 

Gima ve Endi mağazalarını 132.8 milyon dolara Sabancı'ya kaptıran Koç, Tansaş için bu kez hem atik hem de bonkör davrandı. Koç ile Doğuş Grubu arasında Tansaş için pazarlıklar son aşamaya geliyor. 
Satış fiyatı açıklanmadı, ancak sektör yetkililerinden edinilen bilgiye göre, Koç'un Tansaş'ın yüzde 100'ü için biçtiği fiyat 575 milyon dolar düzeyinde. Tansaş'ın borsadaki piyasa değeri dün kapanış itibariyle 465 milyon dolar. 
Tansaş'ın yüzde 70.77'sini alacak olan Koç'un, bu hisseler karşılığında Doğuş Grubu'na yaklaşık 406.5 milyon dolarlık ödeme yapması bekleniyor. 
Tansaş'ı kesin olarak alması halinde yüzde 22'lik pazar payı ile sektörün tartışılmaz lideri olacak olan Migros'un, Tansaş'la birlikte yıl sonu itibariyle yaklaşık toplam 3.5 milyar dolarlık ciro hedefine ulaşması bekleniyor. 
Migros, Tansaş'la birleşmesiyle toplam 453.500 metrekare alanı ile Türkiye'nin en büyük perakendecisi olacak. 
2003'te Tesco'nun Kipa'yı 150 milyon dolara almasından sonra, geçtiğimiz mayıs ayında Carrefoursa'nın Gima ve Endi için toplam 132.8 milyon dolar ve Koç'un da Tansaş için yaklaşık 406.5 milyon dolar değer biçmesinden sonra son iki yılda organize perakende sektöründe 690 milyon dolarlık hisse devri gerçekleşmiş olacak. 

Tansaş'la sinerji gelecek 
İki şirketin de halka açık şirketler olduğu dikkate alındığında, Migros ile Tansaş'ın yeniden yapılanmasında ilk aşamada tepe yönetiminin birleştirilmesi beklenebilir. Merkezi satın alma, satış ve pazarlama birimlerinin de aynı merkezden yönetilmesi güçlü bir olasılık olarak değerlendiriliyor. 
Tansaş'ın bir kısım mağazalarının Migros'un ŞOK mağazalarına dönüştürülmesi beklenirken, yeniden yapılanma sonrasında Tansaş'la Migros'un rekabet eder hale getirilmesi amaçlanıyor. 

'Okula dönüş' kampanyası Okulların açılış döneminde 2 bini aşkın ürün sunduklarını belirten Noirmont, müşterileri için 'Evdeki Hesap Hattı' adında ücretsiz çağrı merkezi kurduklarını ifade etti. 
Carrefour, ayrıca mağazalarının çevresinde bulunan farklı bir markette Carrefour'dan satın aldığı ürünün daha ucuza satıldığını ispat eden müşterisine de ürün bedelinin iki katını ödemeyi tahahhüt edecek. 



</TEXT>
</DOC>
