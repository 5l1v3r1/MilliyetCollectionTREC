<DOC>
<DOCNO> 353193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/yasam/yas03.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bıçaklı 'Mehdi'yi psikolog oyunu sakinleştirdi 
</HEADLINE>
<TEXT>


GÖKHAN KARAKAŞ İstanbul 

Kadıköy'de bir caminin tuvaletine kendisini kilitleyerek boğazına bıçak dayayan Cankut Zafer 20 , kendisini psikolog olarak tanıtan bir vatandaş tarafından ikna edildi. 
Zafer, dün kendisini Kadıköy Acıbadem'deki İkbaliye Camii tuvaletine kilitledi. Vatandaşların ihbarı üzerine gelen polis, boğazına bıçak dayayan genci ikna edemedi. Zafer, psikolog getirilmesini isteyince, olay yerinden geçen vatandaş Ramazan Eğri, polisin isteğiyle tuvalete girerek kendisini "psikolog" olarak tanıttı. 
Zafer, kısa bir konuşmanın ardından bıçağı Eğri'ye teslim etti. Bıçakla karnında yaralar açtığı belirlenen Zafer, Haydarpaşa Numune Hastanesi'nde tedavi edildi. Zafer'in Eğri'ye, "Ben dün gece rüyamda Mehdi'yi gördüm. Görevli olduğumu söyledi. Ben de kendimi 'Mehdi' ilan ettim" dediği öne sürüldü. 




</TEXT>
</DOC>
