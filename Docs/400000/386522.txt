<DOC>
<DOCNO> 386522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/guncel/agun.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Virüs en tehlikeli türden H5N1 
</HEADLINE>
<TEXT>


AB, Türkiye'de görülen kuş gribi virüsünün en ölümcül tür olan ve insanlara bulaşabilen H5N1 olduğunu açıkladı. AB, Türkiye'ye gidecekleri de çiftliklerden uzak durması konusunda uyardı 

Güven Özalp - Brüksel 

AB, Türkiye'de görülen kuş gribi virüsünün en ölümcül tür olan ve insanlara bulaşabilen H5N1 olduğunu açıkladı. Hastalığa neden olma riski yüksek virüs nedeniyle AB'nin uygulamaya koyduğu Türkiye'den kanatlı hayvan ithalatı yasağı 30 Nisan 2006'ya kadar yürürlükte kalacak. AB, Türkiye'ye gidecekleri de uyardı. Testler Romanya'da da kuş gribi olduğunu ortaya koydu. 
AB Komisyonu'nun sağlık ve tüketicinin korunmasından sorumlu üyesi Markos Kyprianou, "Türkiye'de bulunan virüsün hastalık yaratma düzeyi yüksek olan H5N1 olduğunun konfirmasyonunu aldık. Türkiye'deki virüsle Rusya, Moğolistan ve Çin'de belirlenen virüsler arasında doğrudan bağlantı tespit edildi" dedi. 

Seyahat uyarısı 
Virüsün H5N1 olması, AB'nin Türkiye'ye gidecek vatandaşlarına yönelik bir uyarıda bulunmasını da gündeme getirdi. Seyahat yasağı söz konusu olmasa da AB, Türkiye, Romanya ve hastalığın görüldüğü diğer ülkelere gidecek vatandaşlarına çiftliklerden uzak durmalarını, yabani kuşlarla temastan kaçınmalarını önerdi. AB, ülkelerden kendi sınırları içindeki üretim çiftlikleri ve göçmen kuşların yaşama alanlarının çevresindeki güvenlik önlemlerinin artırılmasını istedi. 

En az 6 ay sürecek 
Kuş gribi nedeniyle Türkiye'den canlı kanatlı hayvan ve kuş tüyü ithalatını yasaklayan AB Komisyonu, bu önlemlerin en az 6 ay sürmesini önerdi. Hayvan Sağlığı ve Besin Zinciri Komitesi SCFCAH de ithalat yasağının 30 Nisan 2006'ya kadar devam ettirilmesini kararlaştırıldı. 

Standart uygulama 
Uygulama sadece Türkiye'ye yönelik değil. AB yetkilileri, kararın Dünya Sağlık Örgütü kuralları gereği bu tür bulaşıcı hastalıkların görüldüğü ülkelere karşı uygulanan standart bir uygulama olduğunu belirtiyor. Türkiye'den canlı kümes hayvanı, yumurta ve taze kümes hayvanı eti ithalatı zaten yasak olduğu için bu alanda yeni bir yasaklama kararı alınmadı. 

Eker ile görüştü 
Kyprianou, konuyu Tarım Bakanı Mehdi Eker ile telefonla yaptığı görüşmede değerlendirirken, AB'den bir heyetin önümüzdeki hafta Türkiye'de incelemelerde bulunması bekleniyor. 

Salgın endişesi 
Kyprianou, kuş gribi tehdidine karşı herkesi grip aşısı olmaya da çağırdı. Kuş gribinin dünya genelinde salgına dönüşmesinden endişe ettiklerini açıklayan Kyprianou, "Henüz insanlara yönelik bir aşı yok. Endişemiz, virüsün mutasyona uğrayarak insanlara bulaşacak değişimi geçirmesi" dedi. Kyprianou, grip aşısı olunmasının bu mutasyonu zorlaştıracağına dikkat çekti ve üye ülkelerden grip aşısı stoklarını artırmalarını talep etti. Türkiye'de H5N1 virüsünün ortaya çıkması dünya sağlık otoritelerini alarma geçirirken, BM büyük bir salgın beklemediğini açıkladı. 

Acil toplantılar 
Türkiye'deki virüsün H5N1 türünde olması, Romanya'da kuş gribi saptanması AB'de ardı ardına acil toplantıları gündeme getirdi. SCFCAH dün acil nitelikli bir toplantı daha düzenledi. Bugün ise kuş gribi ve göçmen kuş uzmanları bir araya gelecekler. Bu toplantının ana amacını ise göçmen kuşların AB için oluşturduğu tehdidi masaya yatırmak oluşturuyor. AB sağlık bakanlarının da 'virüse karşı önlemleri görüşmek' üzere gelecek hafta İngiltere'de acil toplanması bekliniyor. AB, kuş gribini önlemeye yönelik çalışmalarda kullanılmak üzere 1 milyar euroluk bir fon oluşturma kararı aldı. 

Romanya'ya da önlem 
İlk testlerde kuş gribine rastlanmayan Romanya'da gerçekleştirilen ikinci tur testlerde bu virüse rastlandı. Saptanan virüs H5. Ancak bunun türü konusunda henüz netlik yok. AB yetkilileri, Türkiye'deki virüs gibi Romanya'daki virüsün de H5N1 türü olma olasılığının yüksek olduğunu belirtiyorlar. AB, bu noktadan hareketle Türkiye için uygulamada olan tüm önlemlerin Romanya'ya da uygulanması kararını verdi. 
Bu arada kuş giribi korkusu Sırbistan - Karadağ'da maske satışlarını patlattı. 2 günde 20 bin maske satıldı. Eczanelerde de Tamiflu ilacı tükendi. Önlem almayacağını almayacağını belirten Almanya'da da halkın kuş gribine karşı anti - viral ilaçları stok etmeye başladığı öğrenildi. 

İnsana geçmesi zor 
Kuş gribinin insana bulaşma riski bulunsa da bu çok sık rastlanan bir durum değil. 1999'dan bu yana milyonlarca kanatlı hayvanın ölmesine ve itlafına neden olan kuş gribi 2003'ten bu yana insanlarda da görülüyor. Şu ana kadar kuş gribi nedeniyle ölen insanların sayısı resmi kayıtlara 60 olarak geçti. Bu insanların hepsi de Asya ülkelerinde hayatlarını kaybettiler. Kuş gribinin görüldüğü Avrupa'da ise can kaybına neden olmadı. 

Yunanistan'da da kuş gribi alarmı 

TAKİ BERBERAKİS Atina 
Pire limanına demirleyen bir gemide ölü göçmen kuşlar bulunması nedeniyle, Yunanistan'da da kısa bir süre kuş gribi alarmı yaşandı. Pire limanı çalışanları, Mısır'dan dün sabah gelen "Mary Ann" isimli gemiden yük boşaltırken 1 ölü, 3 de ağır hasta bıldırcın buldu. Gemi mürettebatı yetkililere, Yunanistan'a doğru ilerlerken geminin üzerinden göçmen kuşların geçtiğini, bıldırcınların bu sürülerden düşmüş olabileceğini belirtti. Ölü ve hasta kuşlar Atina Veteriner Müdürlüğü'ne gönderilirken, "Mary Ann" gemisinin çoğunluğu Filipinli 12 kişilik mürettebatından da kan örnekleri alındı. Test sonuçlarının negatif çıkması Atina'yı rahatlattı. 

Maliye, tavuğu mönüden çıkardı 

ANKARA Milliyet 
Maliye Bakanlığı, kuş gribi riskini dikkate alarak personele verilen yemek mönüsünden tavuk ve tavuk ürünlerini çıkardı. Yemeklerde tavuk kullanılmaması yönündeki tedbir ay sonuna kadar uygulanacak. Bunun yerine mönüye kırmızı et ve aynı protein değerinde sebzeler dahil edildi. Bakanlık yetkililerinden edinilen bilgilere göre mönüden tavuğun çıkarılması kararı, yüklenici firmadan gelen talep üzerine alındı. Firma, yemekhane ihale şartnamesinde zehirlenme ve benzeri durumlarda giderlerin rücu edileceği hükmü bulunduğuna dikkat çekerek, "kuş gribi riskini üstlenmeyi istemediğini" bildirdi. Maliye yönetimi, personeldeki huzursuzluğu da göz önüne alarak, firmanın istediği yönde mönüyü değiştirmeyi kabul etti. 

Şüpheli her kuşa otopsi 

AHU COŞKUN İstanbul 
Pendik Veteriner Kontrol ve Araştırma Enstitüsü'ne son günlerde kuş gribi şüphesiyle birçok kuş gönderildi. Enstitü yetkilileri, başvurulardaki artışı, kuş gribi paniği nedeniyle vatandaşların hasta ve ölü buldukları her kuşu getirmelerine bağlıyor. Kanatlı Hastalıkları Laboratuvar Şefi Dr. Birsen Akçadağ, "Panik havası devam ettikçe vatandaşların ölü ve hastalıklı bulduğu kuşları getirmesi bitmeyecek" dedi. Şüpheli hayvanların otopsilerini steril ortamda, maske, eldiven, önlükler giyen 5 kişilik ekip gerçekleştiriyor. Hayvanların iç organlarından numuneler alınıyor. Enstitü Müdürü Dr. Muhammet Aksın, kuş gribi testinin sonucunun 4 günlük bir süreç gerektirdiğini söyledi. Çatalca'dan getirilen kuşlarla ilgili sonuçların hafta sonu açıklanacağını belirten Aksın, ancak kuş gribi ihtimalinin zayıf olduğunu söyledi. 

CHP'den kuş gribi sorusu 
Bazı kurumlarda tavuk yasak mı 

CHP Muğla Milletvekili Cumhur Yaka, kuş gribi üzerine yaşanan tartışmaları Meclis gündemine taşıdı. Yaka, Tarım ve Köyişleri Bakanı Mehdi Eker'in yanıtlaması istemiyle TBMM Başkanlığı'na sunduğu soru önergesinde şu sorulara yer verdi 
11 Ekim'de beyaz et yemenin tehlikeli olmadığını, kendinizin yemeye devam ettiğini söylediniz mi Halk sağlığını tehlikeye sokan beyaz etin, bazı kamu kurumlarında yasaklandığını biliyor musunuz Bu tutumunuz, "Çernobil faciasında bir bakanın yaptığı gibi" halkı kandırmak ve halkın sağlığıyla oynamak anlamına gelmiyor mu 

Eker Alarm halindeyiz 

ANKARA AA 
Tarım ve Köyişleri Bakanı Mehmet Mehdi Eker, dün kuş gribiyle ilgili bir basın toplantısı düzenledi. "Şu ana kadar çok şükür bu ilk vaka dışında, ilk olay dışında başka bir hastalık vakasına rastlamadık" diyen Bakan Eker, şöyle devam etti 
"Biz cumartesi günü olayı teyit eder etmez, bunu sizlerle paylaştık. Hemen soğukkanlılıkla daha önceden hazırlamış bulunduğumuz acil eylem planımızı devreye koyduk. Acil eylem planı gereği, hastalık görülen alanda 3 km'lik bir kordon uygulaması yaptık, 10 km'lik bir alanda da karantina uygulaması başlattık. 3 km'lik alan içerisinde hasta veya sağlam olduğuna bakmaksızın bütün kanatlı hayvanları itlaf ettik, bedelini de ödedik. Yani bedelini ödemek üzere bunları itlaf ettik. Kordon ve karantina uygulaması titizlikle uygulandı." 
"Bizim laboratuvar sonucumuzun doğru olduğu İngiltere'deki laboratuvar tarafından da teyit edildi" diyen Eker, göçmen kuşların konaklama güzerg hında olması nedeniyle diğer konaklama alanlarında da alarm halinde olduklarını, şu ana kadar bütün olayın kontrol altında olduğunu bildirdi. 

'Başka vakaya rastlanmadı' 
Eker, Kızıksa dışında bir yerde kuş gribine rastlanmadığını belirterek, "Karantina uygulaması titizlikle uygulandı. Tedbirlerimiz meyvesini verdi. Şu ana kadar ihbar almadık. Karantina süresi 21 gün içinde dolacak" dedi. 

Akdağ Salgın için ev ödevimizi yapıyoruz 

ANKARA Milliyet 
Sağlık Bakanı Recep Akdağ, "Tarım Bakanlığımız hayvanlardaki kuş gribi vaklarını kontrol altına aldı. Olay bundan ibaret. Ben yazılıp çizilenlere bakınca hayrete düşüyorum. Ama biz elbette pandemi salgın olasılığı için ev ödevimizi yapıyoruz" dedi. 
Dünyada bugüne kadar 116 insanda kuş gribi görüldüğünü anımsatan Bakan Akdağ, Dünya Sağlık Örgütü'nün tüm dünya için uyarıda bulunduğunu ifade ederek, "Türkiye'ye özel kuş gribi salgını tehdidi varmış gibi bir atmosfer yaratılmamalı" diye konuştu. 

Bölge hemen bloke edilmeli 

10 SORU 10 CEVAP 
ŞÜKRAN PAKKAN İstanbul 
İstanbul Veteriner Hekimler Odası Başkanı Prof. Dr. Tahsin Yeşildere, kuş gribi konusunda telaşlanmaya gerek olmadığını, alınacak önlemlerle riskin üstesinden gelinebileceğini söyledi. Yeşildere, kuş gribiyle ilgili sorularımızı yanıtladı 

1 - Virüsün ölümcül H5N1 olması, insanlara bulaşma riskini artırıyor mu 
Ölümcül olması, hayvanlar arasında ölümcül tehlike yaratıyor. Burada insanlara bulaşma ihtimali düşük. Bulaştığı takdirde de, henüz ölümcül olduğu kabul edilmiyor. 

2 - İnsanlara nasıl bulaşıyor 
Hayvanlarla kontağı olan insanlara bulaşması söz konusu. Hayvanın üzerindeki dışkı, akıntılarla temas eden insanlar, ellerini dezenfektan maddelerle iyice yıkamadıkları takdirde virüsü alırlar. 

3 - Kuş gribinin belirtileri nelerdir 
Gribal bir enfeksiyon şeklinde seyrediyor. Eğer vücut dirençliyse, hasta değilse, bu virüsün insanlarda tamamen ölümcül olduğu konusu halen tartışılıyor. Ancak insanda bir grip virüsü varsa ve bu virüsle karşılaşırsa bir mutasyon söz konusu oluyor ve tehlikeli bir durum arz ediyor. 

4 - Hastalığı yenmek mümkün mü 
Bir ilaç olmadığını biliyoruz. Var olan ilaçlar sadece vücudun direncini artırıyor, bir aşısı da yok. Grip aşısının kuş gribiyle ilgisi yok. Grip aşısı olup gripten korunmak gerekli. Böylece iki virüsün karşılaşma riski düşer. 

5 - Şehirde yaşayanlar için tehlike söz konusu mu 
Şu an için tehlike söz konusu değil. Virüs havadan da bulaşmıyor. Kesin bir kanı yok. Hong Kong ve Tayland'da ölenlerin tümü kanatlı sektörde çalışıyordu. Sadece bir anne - kızın ölümü, insandan insana ölüm şüphesini artırdı. Ama kesin bir kanıt yine yok. Şu an için bilinen, insana hasta hayvanla temas ettiği zaman geçtiği. İnsandan insana geçseydi, Uzakdoğu'da milyonlarca insan ölürdü. 

6 - Kümes hayvanlarını yemek tehlikeli mi 
Şu anda tavukçuluk sektöründe henüz bir hastalığa rastlanmadı. Sadece virüsün olduğu bölgede bir sorun var. Halkımız markalı ürünleri aldığı sürece bir sorun yok. 

7 - Yine de, bulaşma riskine karşı nasıl bir önlem alınmalı 
Açıkta satılan canlı hayvanlara rağbet edilmemeli. Bakanlık yetkilileri denetim yapmalı. 

8 - Açık halde hazır satılan kesilmiş tavuklar tehlikeli mi 
Canlı hayvan tehlike arz eder. Entegrasyon el değmeden yapılıyor, hijyenik koşullardan geçiyor. Entegrasyonda yapılan incelemelerde hastalığa rastlanmadı. Tavuklarda şu anda yok ama nereden geldiği belli olmadığı için risk var. 

9 - Yumurta tehlikeli mi 
Virüsün bulaştığı bölgeden gelenler yenmemeli. Bakanlığın açıklamaları izlenmeli. Grip hayvanları 3 - 7 günde öldürüyor. Grip, bulaştığı anda tüm hayvanlar kısa zamanda ölür. Zaten o zaman sektör çökecek, yiyecek tavuk bulunamayacak. 

10 - Virüsün tespit edildiği bölgede ne önlemler alınmalı 
Virüsü orada bloke etmemiz gerekiyor. Bakanlık ilk günden bu yana bu önlemi almaya çalıştı. Yakında bölgeye bir bilim heyeti gönderiyoruz. Araçların giriş çıkışının kontrol altında olması ve hijyenik hendekler açılması gerekiyor. Bölgeye gidenlerin naylon giysiler giymesi, bunların yakılması lazım. Orada hemen bir sağlık hizmet merkezi kurulması ve kümeslerin yakılması gerekir. İnsanları bu bölgeden alıp başka bölgelerde daha çağdaş kümesler verilmeli. 


</TEXT>
</DOC>
