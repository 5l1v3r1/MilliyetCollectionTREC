<DOC>
<DOCNO> 390666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sondun11.html </URL>
<DATE> 2005/10/29/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Endonezya'da üç Hıristiyan kız öğrenci, başları kesilerek öldürüldü 
</HEADLINE>
<TEXT>

     Endonezya'nın doğusundaki Poso kenti yakınında 3 Hıristiyan kız öğrenci, başları kesilerek öldürüldü. 
     Poso kenti polisi, ellerinde pala bulunan motosikletli iki kişinin, Sulavese adasının doğusunda okuldan dönen 16 yaşındaki kızlara saldırdığını ve üç kızı başlarını keserek öldürdüğünü bildirdi. Polis, öğrencilerden birinin saldırganlardan kaçarak bir koyaktaki çalılıklara atladığını ve saldırganların kızı izlemekten vazgeçtiğini belirtti. 
     Üç kızın başlarının olay yerinden birkaç kilometre ötede bulunduğunu söyleyen polis, kaçmayı başaran kızın yüzündeki yaraların hastanede tedavi edildiğini kaydetti. 
     Resmi Antara haber ajansı, polisin saldırganları aradığını, ancak şimdiye kadar kimsenin tutuklanmadığını bildirdi. 
     Kızların dini bir amaçla öldürülüp öldürülmediği bilinmiyor. 
     Devlet Başkanı Susilo Bambang Yudhoyono, kızların öldürülmesinin ''sadistçe ve insanlık dışı bir olay'' olduğunu söyleyerek, Devlet Başkanı yardımcısı, asker ve polis yetkililerini acilen toplantıya çağırdı. 
     Başkent Cakarta'nın 1500 kilometre kuzeydoğusundaki Poso, Müslüman ve Hıristiyanlar arasında çatışmalara sahne olmuş, 2001 yılının sonunda anlaşma sağlanıncaya kadar süren çatışmalarda 2 bin kişi ölmüştü. 
     Endonezya'da 220 milyonluk nüfusun yüzde 85'i Müslümanlardan oluşurken, ülkenin doğu kesimindeki bazı bölgelerde Hıristiyan ve Müslüman nüfus eşit durumda bulunuyor. 
     
</TEXT>
</DOC>
