<DOC>
<DOCNO> 365112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonspo16.html </URL>
<DATE> 2005/07/28/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Galatasaray'da Hasan Şaş takımla birlikte çalışmaya başladı 
</HEADLINE>
<TEXT>

     Galatasaray'da, yeni sezon hazırlıkları bu sabah yapılan idmanla sürdürüldü. 
     Teknik direktör Eric Gerets yönetiminde, Florya Metin Oktay Tesisleri'nde gerçekleştirilen ve yaklaşık 1.5 saat süren çalışmaya, Hasan Şaş da katıldı. Sakatlığı nedeniyle bir süredir takımdan ayrı kalan Hasan Şaş'ın, takımla çıktığı idmanda hırslı olduğu gözlendi. 
     Antrenmana, sakatlıkları süren Ayhan ve Ergün, hasta olan İbrahim Yavuz ile Üniversite Milli Takımı'nda bulunan Hasan Kabze katılmadı. Almanya'da bulunan Ayhan'ın ayağındaki alçıların alındığı bildirildi. 
     Kondisyon ağırlıklı idmanda sarı-kırmızılı futbolcular daha sonra pas çalışması ve yarı sahada çift kale maç yaptılar. 
     Galatasaray, yeni sezon hazırlıklarını yarın yapacağı antrenmanla sürdürecek. 
     
</TEXT>
</DOC>
