<DOC>
<DOCNO> 383922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonsiy27.html </URL>
<DATE> 2005/10/04/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Başesgioğlu Serbest dolaşımla ilgili kalıcı bir sınırlama konulamaz 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, SSK ve Bağ-Kur’a olan prim borçlarının yeniden yapılandırılmasıyla ilgili yasal düzenlemeyi, en fazla bir ay içinde Başbakanlık ve Parlamentoya göndereceklerini bildirdi. 
     Murat Başesgioğlu, İstanbul Sanayi Odası Başkanı Tanıl Küçük ve Yönetim Kurulu üyelerini makamında kabul ederek bir süre görüştü. 
     Başesgioğlu, ziyarette yaptığı konuşmada, AB ile Türkiye arasında başlayan müzakerelerin hayırlı olmasını diledi. 
     Bakanlık olarak, bu dönemde önemli sorumlulukları bulunduğunu belirten Başesgioğlu, "sosyal politika ve istihdam" müzakere başlığının kendilerinin sorumluluğunda olduğunu, ayrıca 11 başlığın da kendilerini ilgilendirdiğini anlattı. 
     Alanlarındaki tüm müktesebatı bakanlık olarak İngilizceye çevirdiklerini bildiren Başesgioğlu, "sosyal politika ve istihdam" başlığında bakanlığının görüşmelere hazır olduğunu söyledi. 
     
     İŞÇİLERİN SERBEST DOLAŞIMI 
     "Ancak işlerin, müktesebatın tercümesiyle bitmediğini" kaydeden Başesgioğlu, şöyle devam etti 
     "Özellikle işçilerin serbest dolaşımı Türkiye’yi çok yakından ilgilendiriyor. Serbest dolaşımla ilgili hususu, çok dikkatli bir şekilde yönetmemiz gerekiyor. Bizim kanaatimiz, Türkiye’ye serbest dolaşımla ilgili kalıcı bir sınırlama konulmasının mümkün olmadığı noktasındadır. Bunun AB’nin müktesebatı ile kendisini oluşturan özgürlükler açısından uygun olmadığı kanaatindeyiz. Makul bir süre için geçici bir sınırlama olabilir. Bunu anlayışla karşılayabiliriz. 
     Ama, kalıcı bir sınırlama uygun olmaz. Kaldı ki AB işgücü piyasalarının da kontrollü bir işgücü göçüne ihtiyaçları var. Bunu biliyoruz. AB’ye gidecek insanımızın belli bir kalitede olması gerektiğine inanıyoruz ve çalışma hayatımızı da buna göre ayarlıyoruz." Başesgioğlu, sosyal güvenlik reformu kapsamında hazırlanan Emeklilik Sigortaları ve Genel Sağlık Sigortası Yasa Taslağı’nın, gelecek günlerde Meclis’in ilgili komisyonunda görüşüleceğini belirtti. 
     İstanbul Sanayi Odası Başkanı Küçük de bugün başlayan Ankara ziyaretlerini yarın da sürdüreceklerini bildirdi. Ziyaretlerle sanayiyi ve ekonomiyi ilgilendiren konularda görüşlerini iletmek istediklerini belirten Küçük, hükümetin diyaloğa açık tutumunun, kendilerine cesaret verdiğini söyledi. 
     Çalışma ve Sosyal Güvenlik Bakanı Başesgioğlu, konuşmaların ardından, bir gazetecinin, SSK ve Bağ-Kur prim borçlarının yeniden yapılandırılması çalışmalarına ilişkin sorusunu şöyle yanıtladı 
     "Bu konudaki çalışmalar sürüyor. Sayın Başbakanımızın da TBMM tatile girmeden önce ifade ettiği gibi, yeniden yapılandırmayla ilgili yasal düzenlemeyi Meclis’e göndereceğiz. Henüz koordinatları tam anlamıyla belli olmadığı için borç yapılandırma programının detaylarını açıklama imkanına sahip değilim. Ama, prensip olarak, bu konuda bir yasal düzenlemeyi Başbakanlığa ve Parlamentoya göndereceğiz. Bu, en fazla bir ay içinde gerçekleşebilecek bir husus." 
     
</TEXT>
</DOC>
