<DOC>
<DOCNO> 375301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/yazar/idiz.html </URL>
<DATE> 2005/09/03/ </DATE>
<TIME>  </TIME>
<AUTHOR> Semih İDİZ  </AUTHOR>
<HEADLINE>
Newport'tan karmaşa çıktı 
</HEADLINE>
<TEXT>


AB dışişleri bakanlarının Newport'taki gayri resmi toplantılarından çıkan sonuçlar hem AB açısından hem de Türkiye açısından bir hayli karışık. 
Söylenebilecek ilk şey, Fransa ve Hollanda referandumlarından sonra Birliğin içinde görülen dağınıklığın Newport'a da yansımış olmasıdır. 
Bu çerçevede tekrar, bir tarafta İngiltere'yi, diğer taraftaysa Fransa'yı kilit oyuncular olarak görüyoruz. Newport'ta Türkiye'nin "Kıbrıs protokolü" deklarasyonuna karşı bir deklarasyon çıkaramamış olmalarının başlıca nedenleri arasında bu iki ülke arasındaki çekişmeyi de sayabiliriz. 

İki önemli husus var 
İngiltere'nin hazırladığı taslak deklarasyonu 7 Eylül'de tekrar ele alacak olan "Coreperler"in, yani Brüksel'deki AB büyükelçilerinin, bu işin üstesinden gelip gelemeyecekleri ise h l meçhul. Ancak bazı hususların Newport'ta netleşmeye başladığını da söyleyebiliriz. Bu çerçevede iki önemli hususu sıralayabiliriz. 
İlki, Kıbrıs Cumhuriyeti'nin tanınmasının müzakerelerin 3 Ekim'de başlaması için önkoşul yapılmayacağı hususudur. 
Fransa ve Avusturya bunu elbette ki istiyorlar. Ancak bu, Rumların dahi işine gelmiyor, zira, daha önceki yazılarımızda da belirttiğimiz gibi, onların niyeti Türkiye'yi minderde kündeye getirmek. Buna karşın bu hususun müzakereler sırasında sürekli bir baskı unsuru olarak kullanılacağı anlaşılıyor. 

Rum gemilerine izin 
İkinci husus ise, başta Avusturya olmak üzere bazı üyelerin istediği ve Türkiye'ye üyelik yerine imtiyazlı ortaklığın verilmesini öngören talebin AB içinde genel kabul görmemesidir. 
İşin ilginç yanı, buna karşı çıkanların arasında Yunanistan'ın olmasıdır. Bunun Türkiye - AB ilişkilerini kopma noktasına getireceğini bilen üyeler bu riski göze alamıyorlar. Kaldı ki böyle bir ortaklığın ne mantığının ne de tanımının olmadığını onlar da görüyorlar. 
Öte yandan Türkiye'den, limanlarını Rum bandıralı gemilere açmasının isteneceği artık kesinlik kazanmış bulunuyor. AB tarafı bunu kendi perspektifine göre "yeni bir koşul" olarak değil, Türkiye'nin imzaladığı "Kıbrıs Protokolü"nün bir gereği olarak görüyor. 

'Esneklik' ne olabilir 
Bu arada, Dışişleri Bakanı Gül'ün Newport'tan ayrılmadan önce sert bir tonla "Açmayız" mesajını vermesinin olumsuz yansımaları olduğu da anlaşılıyor. Birçok gözlemci, Türkiye'nin burada daha esnek bir yaklaşım sergilemesi gerektiğini belirtiyor. Zira konu siyasi olmaktan çok ekonomik bir konu. Peki bu "esneklik" ne olabilir 
Bilindiği gibi AB, Kuzey Kıbrıs'ın ekonomik izolasyonunu kaldırmak üzere bir tüzük hazırladı. Ancak bu, Rumlar ve Fransızlar tarafından bloke ediliyor. 
Türkiye, limanlarını açması meselesini bu tüzüğün hayata geçirilmesi konusuyla ilişkilendiren bir siyaset izleyebilir. Bunun Kıbrıs Türk tarafını rahatsız etmeyeceği, hatta memnun dahi edeceği anlaşılıyor. 

Orhan Pamuk davası 
Kaldı ki gerçekçi olmakta yarar var. Kıbrıslı Rumlar "Kıbrıs Cumhuriyeti" pasaportlarıyla bugün Türkiye'ye girip çıkıyorlar. Aynı şekilde Kıbrıs Rum futbol takımları Türkiye'ye gelebiliyor. Onun için tanıma meselesi ile limanlar meselesinin ayrı tutulması gerekiyor. 
Bu konularda önümüzdeki günlerde çok şey yazılıp çizilecek. Çok hararetli tartışmalar yaşanacak. O belli. 
Ancak son söz olarak burada AB bağlantılı bir olumsuzluğa işaret etmek istiyoruz. O da Orhan Pamuk aleyhine açılmış olan davadır. 

Bu konuyu kullanacaklar 
Bu gelişme Avrupa basınında geniş yer aldı. O kadar ki, şu aşamada aslında kapanmış olması gereken "Kopenhag Siyasi Kriterleri" tartışmalarının yeniden açılması ihtimali dahi var. Bu konunun Türkiye'nin önünü tıkamaya çalışanlar tarafından kullanılacağı da aşik r. 



</TEXT>
</DOC>
