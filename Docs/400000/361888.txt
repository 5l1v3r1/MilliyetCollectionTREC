<DOC>
<DOCNO> 361888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/soneko13.html </URL>
<DATE> 2005/07/17/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Tatilcilerden gişelere 10 trilyon lira... 
</HEADLINE>
<TEXT>

     Yaz aylarıyla birlikte sıcaktan bunalarak tatillerini sahil kenarı ve yaylalarda geçirmek isteyen vatandaşlar, otoyol gişelerinde uzun kuyruklara neden oluyor. 
     Güneydeki tatilciler, Haziran, Temmuz ve Ağustos aylarında gişelere yaklaşık 10 trilyon lira bırakıyor. 
     Karayolları 5. Bölge Müdürü Mahmut Çelikcan, AA muhabirine yaptığı açıklamada, sorumluluk alanları içinde Adana, Mersin, Kahramanmaraş, Osmaniye, Gaziantep, Hatay ve Kilis'in bulunduğunu özellikle yaz aylarında Adana ve Mersin'deki otoban gişelerinde aşırı yoğunluk yaşandığını söyledi. 
     Çelikcan, sıcak havalardan bunalan vatandaşların özellikle hafta sonu tatillerini şehir dışında geçirmek istemeleriyle gişelerdeki yoğunluğun 2 kat arttığını belirtti. 
     Tatilcilere en iyi hizmeti vermeye çalıştıklarını ifade eden Çelikcan, hafta sonları Adana ve Mersin'deki gişelerin tamamının çalıştırıldığını bildirdi. 
     Çelikcan, Temmuz ve Ağustos aylarında gelir ve taşıt sayısı bakımından diğer aylardan daha yoğun bir dönem yaşandığını söyledi. 
     Geçen yıl Haziran ayında 1 milyon 350 bin aracın 5. Bölge Müdürlüğü'ne bağlı gişelerden geçiş yaptığını anlatan Çelikcan, Temmuz ayında 1 milyon 500 bin, Ağustos ayında ise 1 milyon 490 bin araç geçişinin gerçekleştiğini kaydetti. 
     Çelikcan, kış ve bahar aylarında ise yoğunluğun normal seyrinde olduğunu, araç geçişlerinin Ocak, Şubat ve Mart aylarında 900 bin, Mayıs-Nisan ayında ise 1 milyona ulaştığını söyledi. 
     Geçen yıl Haziran, Temmuz ve Ağustos aylarında yaklaşık 10 trilyon lira gelir elde edildiğini ifade eden Çelikcan, yıl boyunca ise gişelerden toplam 13 milyon 800 bin aracın geçtiğini ve 32 trilyon lira gelir elde edildiğini belirtti. 
     Çelikcan, tatile gitmek ve dönüş yapmak isteyenler nedeniyle özellikle Cuma ve Pazar akşamlarında yoğunluğun arttığını, sürücülerin gişelerdeki yoğunluğa göre 30 dakika ila 1.5 saat arasında beklemek zorunda kaldığını dile getirdi. 
     Adana ve Mersin'de yapımı süren alın gişelerinin hizmete geçmesiyle trafiğin rahatlayacağına dikkati çeken Çelikcan, gişelerdeki kuyrukları önleyebilmek için sürücülerin akşam geç saatlerde yola çıkmak yerine gün içinde hazırlıklarını yaparak otoyolları kullanmalarını önerdi. 
     
</TEXT>
</DOC>
