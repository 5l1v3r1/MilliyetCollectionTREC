<DOC>
<DOCNO> 374783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonspo09.html </URL>
<DATE> 2005/09/01/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Fatih Akyel Bana yaşlı diyenler doğum tarihime baksın 
</HEADLINE>
<TEXT>

     A Milli Futbol Takımı aday kadrosuna uzun bir aradan sonra çağrılan Fatih Akyel, yeniden milli takımda olmanın çok güzel bir duygu olduğunu belirterek, ''Fatih hoca bize inandı, güvendi ve takımımızda oynadığımız için çağırdı'' dedi. 
     AA muhabirinin sorularını yanıtlayan Fatih Akyel, kadroya çağrılmadığı dönemler için kırgınlığı ve küskünlüğü olmadığını kaydederek, ''Profesyonellikte duygusallığa yer yok. Geçen sezon Fenerbahçe'de oynamadığım için milli takımda da forma şansı bulamadım. Ama daha önceki teknik heyetin beni çağırmamasının nedenleri arasında kişisel problemlerin de olduğunu düşünüyorum. Çünkü oynamadığım dönemlerde de milli takıma gelmiş ve çok da başarılı olmuştum'' diye konuştu. 
     Şu anda takımında oynadığı için milli takıma yeniden çağrıldığını vurgulayan Fatih Akyel, şöyle devam etti 
     ''Antrenmanlarımı izlediler, maçlarımı Oğuz hoca takip etti ve beni ona göre çağırdılar. Burada çok büyük başarılar yaşadım. Daha 28 yaşındayım. Bütün Avrupa Şampiyonalarında oynadım. Dünya Kupası'nda oynadım. Tekrar aynı başarıları yakalayacağımıza, görev verildiği takdirde ben de iyi performans göstereceğime inanıyorum.'' 
     
     ''ELEŞTİRENLER DOĞUM TARİHİME BAKSIN'' 
     Milli takımda 18 yaşında oynamaya başladığını ifade eden Fatih, ''10 senede büyük başarılar elde ettik. Herhalde yüzümüz eskidi, beni yaşlı zannediyorlar'' dedi. 
     Futbol yaşantısını Yunanistan Ligi takımlarından PAOK'ta sürdüren Fatih, bazılarının kendisini ''yaşlı futbolcu'' olarak nitelendirdiğini dile getirerek, ''Yeniden milli takıma çağırılınca 'eski, yaşlı' futbolcu diye nitelendirenler var. Doğum tarihime bakmıyorlar herhalde. Dünya Kupası'nda bütün maçlarda oynadım, Avrupa Şampiyonası'nda oynadım. Galatasaray ve Fenerbahçe ile de Avrupa kupalarında çok oynadım. Bilmiyorum yorumları neye göre yapıyorlar. Herşey çok güzel geçti. Bundan sonra da güzel geçer'' diye konuştu. 
     Eleştirenlerin kişisel eleştiri yerine, futbolu eleştirmeleri gerektiğini ifade eden Akyel, ''Eleştirdikleri 2 insan Dünya Kupası'nda en iyi şekilde oynamış futbolcular. Belki istedikleri başka oyuncular, değişik yüzler var. Hocamız oynatırsa sahada, oynatmazsa kulübede en iyi şekilde görevimizi yapmaya çalışırız. Burası milli takım, kim oynarsa oynasın problem olmaz. Artık spor yazarları, eleştirenler biraz futbolu eleştirsinler, kişisellikten çıkarsınlar. Yöneticilere, başkanlara 'Avrupalı düşünelim, profesyonel olalım' diyorlar. Siz de artık profesyonel düşünün, futbolu yorumlayın'' diye konuştu. 
     
     ''YENİ OYUNCULAR GELDİ, PUAN DURUMU ORTADA'' 
     Dünya Kupası'ndan sonra Avrupa Şampiyonası'na katılamayınca, ''Bu oyuncular gitmeli, yeni oyuncular gelmeli, değişim şart'' diye yorumların yapıldığını kaydeden Fatih, şunları söyledi 
     ''Bu dönemde yeni oyuncular geldi. Ama işte puan durumu ve zorluklar ortada. Değişimin 'bir takıma at, bir takımı getir' olduğuna inanmıyorum. Dünyanın neresinde olursa olsun böyle birden bire takımı gönderip, yeni bir takım yaratan ekipler başarılı olamamıştır. Eskilerle yeniler kaynaştırılır, zamanla o yeni gelenler oynar ve eskiler gider. Kaynaşma olduktan sonra değişim olur. Avrupa Şampiyonası'na kalamadık diye bize fatura mı kesildi Zidane bıraktı, yeniden milli takımına döndü. Demek ki ihtiyaç oluyor. Tabii ki genç futbolcuların oynaması önemli. Ben de gençlerin performansı iyi olursa, gençler bu takıma faydalı olursa, memnun oluyorum. Ama tecrübenin de iş yapacağına inanıyorum. Avrupa'da oynamak çok zor. Bunları söylerken ben kendimi fazla katmıyorum. Tecrübeli ve genç olduğuma inanıyorum. Takımımda direkt oynuyorum ve performansım iyi.'' 
     
     ''TERİM, BU ÜLKENİN EN İYİ ANTRENÖRÜDÜR'' 
     Fatih Akyel, Fatih Terim'in milli takımı ve futbolcuları çok iyi tanıdığını kaydederek, ''Grup maçları başlamadan önce Fatih Terim bu takımın başına getirilseydi, şimdi Ukrayna'nın yerinde biz olurduk'' dedi. 
     Fatih Terim'i Avrupa'da herkesin tanıdığına dikkati çeken Fatih, ''Fatih Terim bu ülkenin en iyi antrenörü. Bu takımı, futbolcuları çok iyi tanıyor. Futbolcular da hocayı iyi tanıyor. Milli takımın başında Fatih Terim'in olduğunu bilmesi karşıdaki takımın hocasını da futbolcusunu da ne yönde etkiler, onu da bilmek lazım. Çünkü dünyaca ünlü antrenör. Milan'ı çalıştırmış, Galatasaray ile UEFA Kupası'nı almış. Avrupa'da herkes tanıyor'' diye konuştu. 
     Fatih Akyel, Danimarka'yı kendi sahalarında yeneceklerine inandığını belirterek, ''Çok yetenekli arkadaşlarımız var. İleride Hakan Şükür ve Fatih Tekke, orta sahada Gökdeniz ve Hasan Şaş gibi çok iyi futbolcularımız var. Kazanacağız, başka çaremiz yok. Çünkü Almanya yolu, Danimarka maçından geçiyor'' dedi. 
     
</TEXT>
</DOC>
