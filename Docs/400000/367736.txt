<DOC>
<DOCNO> 367736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/guncel/gun09.html </URL>
<DATE> 2005/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç şehre ortak havaalanı 
</HEADLINE>
<TEXT>


Ortak havaalanları yapma kararı çerçevesinde, kapatılan Uşak Havaalanı yerine Uşak, Afyon ve Kütahya'nın ortasına yeni bir havaalanı yapımı için çalışma başlatıldı 

Gülçin Üstün - Ankara 

Yolcu potansiyeli olmayan şehirlere açılan havaalanları kapatılırken, Ulaştırma Bakanlığı 3 ilin kullanacağı ortak havaalanları yapma kararı aldı. Bu çerçevede kapatılan Uşak Havaalanı yerine Uşak, Afyon ve Kütahya'nın ortasına yeni bir havaalanı yapımı için çalışma başlatıldı. Altınova bölgesinde 3 ayrı alternatifi değerlendiren bakanlık, havaalanının 1,5 yıl içinde hizmete girmesini planlıyor. 
"Yap-işlet-devret" modelinin öngörüldüğü havaalanı yaklaşık 2 milyon kişiye hizmet verecek. Bölgeye her yıl yurtdışında yaşayan yaklaşık 450 bin Türk vatandaşının gelmesi nedeniyle, havaalanının uluslararası standartlara uygun olması planlanıyor. 

Talepler arttı 
Özel havayolu şirketlerinin iç hatlarda uçmaya başlaması havaalanı taleplerini artırırken, 1998'de hizmete girdikten sonra 10 milyon zarar ederek 14 ay sonra kapatılan Uşak Havaalanı'nın yerine bölgeye ulaşımı kolaylaştıracak alternatif arayışı başladı. Yapılan inceleme sonucu, Uşak Havaalanı'nın yeniden açılması halinde yeterli yolcu bulunmadığı için kısa sürede tekrar kapanmak zorunda kalacağı ortaya çıkarken, Ulaştırma Bakanlığı, Uşak Sanayi ve Ticaret Odası ile işadamlarının havaalanını işletmesi önerisinde bulundu. 
Bakanlık, Uşak Havaalanı'na yatırım yapmak yerine, Kütahya, Afyon ve Uşak'a hizmet verecek uluslararası havaalanı yapımı için harekete geçti. Afyon ve Kütahya'ya yarım saat, Uşak'a 50 dakika uzaklıkta bulunan Kütahya Altıntaş'ta yapımı planlanan havaalanı projesi de tamamlandı. 1,5 yıl içinde hizmete girmesi planlanan havaalanı yaklaşık 2 milyon vatandaşa hizmet verecek. 


</TEXT>
</DOC>
