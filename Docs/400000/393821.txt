<DOC>
<DOCNO> 393821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonspo07.html </URL>
<DATE> 2005/11/10/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Saidou da Ribery gibi ayrılabilir mi 
</HEADLINE>
<TEXT>

     Sezon öncesi Galatasaray’da Franck Ribery krizi patlak vermiş, Fransız futbolcu ödemelerinin geç yapıldığını ileri sürerek, Marsilya’yla sözleşme imzalamıştı. Olay FIFA’ya gitmişti. Galatasaray’ı benzer bir tehlikenin beklediği ortaya çıktı. Alioum Saidou’nun menaceri Abdullah Kılınç, Kamerunlu futbolcunun sözleşmesi gereği şu an istediği bir kulübe gidebileceğini açıkladı. Saidou’nun Galatasaray’la alacakları konusunda sıkıntı yaşadığını ifade eden Kılınç, Saidou, alacaklarını çoğu zaman gecikmeli olarak tahsil ediyor. Bu durum, tüm futbolcular için de geçerli'' diyerek, şöyle devam etti 
     
     Bir çok teklif var’ 
     Saidou’ya şu an Avrupa’dan çok ciddi teklifler var. Bunu Galatasaraylı yöneticilere ilettim. Ortalığı kızıştırma gibi bir niyetim yok ama Saidou sözleşmesinde bulunan maddeler gereği, istediği zaman ayrılabilir. Bunu Galatasaraylı taraftarların bilmesini isterim. Song ve Tomas’ın da ayrılmak istediği duyumlarını alıyorum. Bu durumu takımın maddi yapısına bağlıyorum. Son dönemlerde alınan kötü sonuçlar da bunu perçinliyor. Zamanla olayın çözüme kavuşacağına inanıyorum.'' Menacer Kılınç’ın iddialarına Galatasaray Yönetimi’nin ne yanıt vereceği merak konusu. 
     
</TEXT>
</DOC>
