<DOC>
<DOCNO> 392851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonspo33.html </URL>
<DATE> 2005/11/07/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
A Milli Takım'da İbrahim Akın yok, Yıldıray şüpheli... 
</HEADLINE>
<TEXT>

     18. Dünya Kupası Avrupa Elemeleri Play-Off ilk maçında 12 Kasım Cumartesi günü İsviçre ile karşılaşacak olan A Milli takım aday kadrosunda yer alan İbrahim Akın'ın, sakatlığı nedeniyle İsviçre'ye getirilmediği öğrenildi. 
     A Milli Futbol Takımı Doktoru Cengiz Dinç, Yverdon Stadı'nda gerçekleştirilen antrenman öncesi yaptığı açıklamada, Beşiktaşlı İbrahim Akın'ın sakatlığı nedeniyle aday kadrodan çıkarıldığını ve İsviçre'ye getirilmediğini söyledi. 
     Dinç, İbrahim'in Malatyaspor maçında dizine darbe aldığını belirterek, ''Sakatlığı nedeniyle 3-4 gün antrenmanlara çıkamayacak. Bu yüzden İbrahim'i aday kadrodan çıkardık ve Türkiye'de bıraktık'' dedi. 
     Doktor Dinç, Yıldıray'ın da sakatlığının bulunduğunu vurgulayarak, şöyle konuştu 
     ''Yıldıray'ın sağ dizinde travmaya bağlı şişlik var. Yaklaşık 10 gündür takımında da antrenmanlara çıkmıyor. Biz de burada durumunu bugün değerlendirdik. Yarın da son kez durumuna bakacağız ve kadrodan çıkarılıp, çıkarılmaması konusunda kesin kararımızı vereceğiz.'' Bu 2 oyuncunun dışında Hasan Şaş, İbrahim Toraman ve Nuri Şahin'in de sakatlıklarının bulunduğunu kaydeden Dinç, ''İbrahim'in sol arka adalesinde zorlanma var. Nuri Şahin'in sağ uyluk iç adalesinde ezik bulunuyor. Hasan Şaş'ın ise mekanik bel ağrısı var. Bu oyuncuların tedavileri devam ediyor'' şeklinde konuştu. 
     
</TEXT>
</DOC>
