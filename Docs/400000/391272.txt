<DOC>
<DOCNO> 391272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/magazin/amag.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Maraton-Pazar Keyfi savaşında son perde 
</HEADLINE>
<TEXT>


Şansal Büyüka ile Can Tanrıyar arasındaki çekişme ekrana da yansıdı. Maraton'un yayımlanacağı saatte Show TV'yi açanlar Pazar Keyfi'yle karşılaştı. Şansal Büyüka da tepkisini ortaya koydu 


Show TV'de, Şansal Büyüka'nın spor programı Maraton ile Can Tanrıyar'ın magazin programı Pazar Keyfi arasında yaşanan soğuk savaşta yeni bir perde açıldı. 
Lig TV'de saat 21.45'te canlı yayımlanan Maraton, pazar günü yapılan duyurulara göre Show TV'de saat 23.30'da banttan verilecekti. Ancak o saatte Show TV'yi açanlar, Maraton yerine Pazar Keyfi'ni buldu. Eski dostlar Büyüka ile Tanrıyar arasındaki çekişme ekrana da yansımıştı. 
Büyüka, yaşanan kaosla ilgili şu açıklamayı yaptı "Show TV ile Kanal D arasında ekim ayı birinciliği için büyük rekabet var. Show TV yönetimi cumartesi günü beni arayarak Emret Komutanım'ı koyacaklarını, Maraton'u saat 23.30'da yayımlamayı düşündüklerini söyledi. Kanalın menfaatı için banttan 23.30'da girmeyi kabul ettim. Ancak pazar günü Pazar Keyfi'nin 23.30'a çekildiğini ve Maraton'un yayın saatinin 01.15'e kaydırıldığını öğrendim. Bunun üzerine programı banttan o saatte yapmayacağımı bildirdim." 
Büyüka, sözlerini şöyle bitirdi "Geçen hafta bu saatte 17 küsur share ile 5. olduk. Dün, Pazar Keyfi aynı saatte 23. olup 13.50 share aldı. Önümüzdeki hafta da bu saati teklif ederlerse, Maraton'u Show TV'ye yine yapmam. 23.15-23.30 gibi saatlerde girerlerse, Maraton'u yaparız." 


</TEXT>
</DOC>
