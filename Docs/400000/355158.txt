<DOC>
<DOCNO> 355158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonspo08.html </URL>
<DATE> 2005/06/24/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Tarladan Avrupa ikinciliğine 
</HEADLINE>
<TEXT>

     Turan KURT DHA 

      KASTAMONU Şekerspor Bilek Güreşçisi 33 yaşındaki Yusuf Uçak, antrenman yapacak rakip ve salonu olmamasına rağmen tarlada çalışarak Türkiye'ye Avrupa ikinciliği kazandırdı. 
     Kastamonu Şeker Fabrikası Şerbet Üretim Bölümü’nde işçi olarak çalışan Kastamonu Şekerspor Bilek Güreşçisi Yusuf Uçak, 15-18 Haziran tarihleri arasında Bulgaristan’ın başkenti Sofya’da yapılan 15’inci Avrupa Bilek Güreşi Şampiyonası’nda büyükler sağ bilekte Avrupa 2’ncisi oldu. 12 yıldan bu yana bilek güreşi sporuyla uğraşan 1 çocuk babası Uçak, kasım ayında Japonya’nın başkenti Tokyo’da yapılacak Dünya Bilek Güreşi Şampiyonası’nda birincilik kürsüsüne çıkmayı hedeflediğini söyledi. 
     Sofya’da yapılan Avrupa Bilek Güreşi Şampiyonası finalinde dünya şampiyonu Rus Roman Tsildinyani’ye yenilerek Avrupa ikinciliğini elde ettiğini belirten Uçak, şöyle dedi 
     Antrenman yapacak rakibim, çalışacak bir salon yok. Şampiyonaya kendi çabalarımla tarlada çalışarak hazırlandım. 12 yıllık tecrübemle şampiyonada ikinci oldum. Hedefim Kasım ayında Tokyo’da yapılacak dünya şampiyonasında birinci olmak. Bunu başaracağıma inanıyorum.'' 
     
</TEXT>
</DOC>
