<DOC>
<DOCNO> 376292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/yasam/axyas02.html </URL>
<DATE> 2005/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Firari sanık ifade verdi 
</HEADLINE>
<TEXT>


Emekli Oramiral Erdil davasının firari sanığı Hekim, Erdil'in boya ihalesi şartnamesi alabilmesi için telefon etmiş olabileceğini söyledi 

TÜRKER KARAPINAR Ankara 

Eski Deniz Kuvvetleri Komutanı emekli Oramiral İlhami Erdil, eşi Füsun ve kızı Deniz Erdil'in ihaleye fesat karıştırdıkları, komutanlık konutuna alınan fahiş fiyatlı yemek malzemeleriyle haksız mal edindikleri iddialarıyla yargılandıkları davanın firari sanığı Melek Şirin Hekim, Genelkurmay Askeri Mahkemesi'nde ifade verdi. 31 ay önce başlatılan hazırlık soruşturması sırasında Erdil ve kızını tanımadığını söyleyen Hekim, komutanın boya ihalesi şartnamesi alabilmesi için telefon etmiş olabileceğini söyledi. 
Erdil'in kızı Deniz Erdil'in gizli ortağı olduğu öne sürülen ve 10 aydır firari olarak aranan Heker boya firmasının sahibi sanık Hekim, dünkü duruşmaya avukatlarıyla katıldı. Erdil'in eski İstanbul Tershanesi Komutanı Oramiral Metin Poyrazlar'ı telefonla arayarak "boya ihalelerine Hekim'in şirketinin de girmesinin sağlanmasını istemesi" nedeniyle yargılandığı "görevi kötüye kullanmak" suçuna iştirak ettiği öne sürülen Hekim şunları söyledi "6 Mart 2003'te Kuzey Deniz Saha Komutanlığı'nda konuyla ilgili ifade verdim. İlk kez ifade veriyordum. Amca diye hitap ettiğim, beni kızı gibi seven Erdil'in bana kırılabileceğini düşündüm, tanımadığımı söyledim. Erdil, eşi ve kızını yakından tanırım. Kesinlikle ihaleye fesat karıştırmadım. Komutan, ihale şartnamesi alabilmem için telefon etmiş olabilir. Ancak ihalelerde kayırılmam için kesinlikle telefon etmemiştir. 

'Sohbet maksadında' 
Deniz'le beni Gülengül Öncel adlı ortak bir arkadaşımız tanıştırdı. Onu 8 yıldır tanıyorum. Çok samimi olduk, ortak banka hesabımız vardı. Biriktirdiğimiz 51 bin dolardan daha fazla nema alabilmek için Tekstil Bankası Esentepe Şubesi'nde hesap açtırdık. Daha sonra çektik. Heker'i, kimyasal maddeler, boya üzerine ticari faaliyetler yapmak için 1999'da kurdum. Erdil ile tanışmadan önce ihale almadım. Komutanla konuşmalarımızda sohbet maksadında ne iş yaptığımdan bahsetmiş olabilirim." 
İddianamede, 1 trilyon değerinde 24 boya ihalesinin 3'ünü alan Heker firmasının sahibi Hekim'in 22 milyar 709 milyon 706 bin liralık zarara neden olduğu iddia ediliyor. Duruşma, 22 Eylül tarihine ertelendi. 


</TEXT>
</DOC>
