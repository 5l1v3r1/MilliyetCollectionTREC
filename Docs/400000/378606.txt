<DOC>
<DOCNO> 378606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sondun31.html </URL>
<DATE> 2005/09/15/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
'Nazi' açıklamaları, milletvekilinin dokunulmazlığını götürdü 
</HEADLINE>
<TEXT>

     Viyana eyalet meclisi, mayıs ayında ''Nazi toplama kampı kurbanlarının fotoğraflardaki görüntülerinin kendisininkinden daha iyi olduğu'' yönünde ifadeler kullanan bir milletvekilinin dokunulmazlığını kaldırdı. 
     Eyalet meclisi tarafından, Nazi yanlısı ifadeleri nedeniyle daha önce bir kez daha dokunulmazlığı kaldırılan milletvekili John Gudenus'un, tepkilere neden olan son açıklamasında da mayıs ayında Mauthausen toplama kampı kurbanları için oluşturulan anıt yerini ziyareti sırasında, bir fotoğraftaki kurbanların kendisinden daha iyi göründüğünü söylediği belirtildi. 
     Gudenus, dokunulmazlığının kaldırılması yönündeki kararla Avusturya'nın, Nazi soykırımını reddetmeyi, savunmayı ya da hafifsemeyi yasaklayan yasası uyarınca yargılanabilecek. 
     Eyalet meclisinin, Gudenus'un, Nazilerle ilgili bir başka ifadesi nedeniyle haziran ayında dokunulmazlığını kaldırdığı sırada, Mauthausen'de yaptığı konuşmasından haberi olmadığı, bunu daha sonra öğrendiği kaydedildi. 
     Avusturya'nın dokuz eyaletteki meclislerinin seçtiği üyelerden oluşan parlamentonun üst kanadının üyesi olan Gudenus, tepki çeken açıklamalarının ardından aşırı sağcı Özgürlük Partisi'nden de ihraç edilmişti. 
     Gudenus, daha önce de Nazi döneminde Avusturya'da Yahudileri öldürmek için kurulan ''gaz odalarının'' varlığını inkar etmişti. 
     
</TEXT>
</DOC>
