<DOC>
<DOCNO> 373111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sonsiy09.html </URL>
<DATE> 2005/08/26/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Kahramanmaraş'ta çiftçiler AKP İl Başkanlığı'na yürüdü 
</HEADLINE>
<TEXT>

     Kahramanmaraş'ta, ürünlerini toprak üzerinde kurutmalarının yasaklanmasını protesto eden kırmızıbiber üreticileri, AK Parti İl Başkanlığı'na yürüdü. 
     Merkez ve Pazarcık ilçelerine bağlı köylerden gelen yaklaşık 250 üretici Eski Hal Meydanı'nda toplandı. Ellerinde çeşitli pankartlar taşıyan grup, polisin güvenlik önlemleri altında AK Parti İl Başkanlığı'na kadar yürüdü. 
     İl Başkanlığı önünde toprak üzerinde kırmızıbiber kurutulmasına ilişkin yasağın kaldırılması için çeşitli sloganlar atan çiftçiler, yöneticilerle görüşmek istediler. 
     Grubu temsilen seçilen 8 üretici AK Parti Kahramanmaraş Milletvekilleri Ali Sezal ve Fatih Arıkan ile İl Başkanı Veysi Kaynak'la görüştüler. 
     Çiftçi temsilcilerinden Hasan Öğüt, toprak üzerinde kırmızı biber kurutulmasının yasaklanmasının kendilerine zor durumda bıraktığını belirterek, kararın kırmızıbiberde aflotoksin oluşmasının önüne geçilmesi amacıyla alındığının öne sürüldüğünü kaydetti. 
     Öğüt, ''İddiaların aksine kırmızıbiberde aflotoksin, kurutma sırasında değil, üretim sırasında oluşuyor. Biz yine kendi usullerimize göre kırmızıbiberimizi üretelim ve kurutalım. Eğer ürünümüzde aflotoksin tespit edilirse onu biz kendi ellerimizle yakarız. Bu yasak sonrasında çaresiz kaldık, ürünümüzü hasat edemiyoruz, bize yardımcı olun'' diye konuştu. 
     AK Parti Kahramanmaraş Milletvekili Ali Sezal ve İl Başkanı Veysi Kaynak, çiftçileri dinledikten sonra yaptıkları açıklamada, sıkıntının giderilmesi için gerekli girişimlerde bulunacaklarını bildirdiler. 
     Açıklamanın ardından çiftçiler, AK Parti İl Başkanlığı'ndan ayrıldı. 
     
</TEXT>
</DOC>
