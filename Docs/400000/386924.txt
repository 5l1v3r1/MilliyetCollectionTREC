<DOC>
<DOCNO> 386924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sonsiy02.html </URL>
<DATE> 2005/10/15/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Koç Kuş gribi vakasından sonra rezervasyon iptali yok 
</HEADLINE>
<TEXT>

     Kültür ve Turizm Bakanı Atilla Koç, Türkiye’de "kuş gribi" vakası görülmesinden sonra yurtdışından herhangi bir rezervasyon iptali yaşanmadığını bildirdi. 
     Bakan Koç, Almanya’nın Bochum kentinde düzenlenen "Tunç Çağı’nda Akdeniz Bölgesi’nde Hammadde Temini ve Ticareti" konulu sempozyum ile Bochum Müzesi’nde "Bodrum Uluburun Batağı" ve "Üç Bin Yıl Önceki Dünya Ticareti" sergilerinin açılışına katılmak üzere bu ülkeye gitti. 
     THY’ye ait uçakla Düsseldorf’a hareketinden önce Atatürk Havalimanı VIP Salonu’nda basına açıklama yapan Koç, Bochum Müzesi’nde, Bodrum Sualtı Arkeoloji Müzesi’nden 221 ve Çorum Müzesi’nden 11 olmak üzere toplam 232 eserin sergileneceğini söyledi. 
     Bakan Koç, sergi açılışında Almanya Ticaret Bakanı ve Bochum Belediye Başkanı ile biraraya gelerek, turizm ve kültür konularında görüş alışverişinde bulunacağını bildirdi. 
     "Manyas’ta kuş gribi vakasının görülmesinden sonra turizmde herhangi bir rezervasyon iptali yaşandı mı " sorusu üzerine de Kültür ve Turizm Bakanı Koç, turist sayısında bu yıl yüzde 22’lik bir artış gerçekleştiğini belirterek, şunları kaydetti 
     "Turizmde durumumuz gayet iyi gidiyor. Şimdiye kadar herhangi bir rezervasyon iptali söz konusu değil. Ama hepimiz çok titiziz. Üç gündür bunun üzerinde duruyoruz. Basın mensuplarından da ülke için hassasiyet bekliyorum." 
     
</TEXT>
</DOC>
