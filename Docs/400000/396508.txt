<DOC>
<DOCNO> 396508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/soneko08.html </URL>
<DATE> 2005/11/20/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
AB katılım sürecinde eğitim ve bilimde tarama süreci bitti... 
</HEADLINE>
<TEXT>

     Avrupa Birliği AB katılım sürecindeki 'eğitim ve kültür'' ile ''bilim ve araştırma'' başlıklarında tarama süreci bitti. 
     Edinilen bilgiye göre, öncelikle ''eğitim ve kültür'', daha sonra da ''bilim ve araştırma'' fasıllarına ilişkin raporun Aralık ayında AB Komisyonu tarafından tamamlanarak Avrupa Konseyi'ne sunulması bekleniyor. 
     Avrupa Komisyonu, her iki fasıl ile ilgili iki 'tarama raporu' hazırlayacak. 
     Tarama raporu, Türkiye'ye de gönderilerek Türkiye'nin görüşleri alınacak. Bu görüş, Türkiye'nin, taraması biten fasıl ile ilgili olarak, fiili müzakereler öncesinde eksikliklerini tespit ederek hazırlıklarını yapmasına imkan verecek. 
     Türkiye'nin de görüşü alındıktan sonra nihai hale gelecek olan tarama raporları Avrupa Konseyi'ne gönderilerek Türkiye'nin bu fasıllarda fiili müzakerelere başlamasının teknik olarak hazır olduğu mesajı verilecek. 
     
     MÜZAKERELER GELECEK YIL BAŞLAYACAK... 
     Bütün sürecin planlandığı gibi yürümesi halinde, 'eğitim ve kültür'' ile ''bilim ve araştırma'' başlıklarında fiili müzakerelerin Ocak 2006'da başlayabileceği belirtiliyor. 
     AB Komisyonu, tarama süreci başarıyla sona eren alanla ilgili ortak pozisyon belirleyen bir taslak rapor oluşturacak ve bunun üye devletlerce onaylanmasının ardından o bölümle ilgili müzakereleri başlatacak. 
     
     MÜZAKERE SÜRECİNDE YAPILACAKLAR... 
     Müzakere sürecinde, öncelikle, tarama raporunun ardından Başmüzakereci ve Devlet Bakanı Ali Babacan, söz konusu başlığa ilişkin Türkiye'nin Müzakere Pozisyon Belgesi'ni ve pozisyonunu, AB dönem başkanlığına ve AB Komisyonu'na iletecek. 
     AB Komisyonu, Türkiye'nin Müzakere Pozisyon belgesini değerlendirerek, AB'nin Ortak Pozisyonu adı verilen belgenin taslağını oluşturacak. 
     Komisyondaki üye ülkelerin uzmanlarının da bu belge üzerindeki görüşlerini belirtmesinin ardından belgeye son şekli verilmiş olacak. 
     Bu belge daha sonra, AB üyelerinin daimi temsilcilerinden oluşan COREPER'e sunulacak. Müzakere başlığının resmen açılabilmesi için COREPER'de değerlendirilmesi ve AB'nin Ortak Pozisyon belgesinin onaylanması gerekiyor. 
     Türkiye'nin ilgili müzakere başlığındaki yasal düzenlemeleri AB normlarıyla uyumlu hale getirmesinin ardından söz konusu başlık yine COREPER'de ''geçici'' olarak kapatılacak. Müzakere süreci içinde gerekli görülmesi halinde ilgili başlıklar tekrar açılabiliyor. 
     Her başlık için bir kez açılma ve bir kez de kapatılma işlemi yapılıyor ve bunun için tüm üye ülkelerin onayı gerekiyor. 
     
</TEXT>
</DOC>
