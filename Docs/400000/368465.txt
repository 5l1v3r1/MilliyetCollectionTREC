<DOC>
<DOCNO> 368465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonyas04.html </URL>
<DATE> 2005/08/09/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Discovery'ye 90 dakika erteleme 
</HEADLINE>
<TEXT>

     Discovery uzay mekiğinin Dünya'ya dönüşünün 90 dakika ertelendiği bildirildi. 
     NASA'dan yapılan açıklamada, uzay mekiğinin Yer'e dönüşünün Florida'daki Kennedy uzay merkezi üzerindeki hava koşullarının şu anda uygun olmamasından ötürü 90 dakika ertelendiği belirtildi. 
     Bu arada, Amerikan AP ajansının haberine göre, NASA yetkilileri, Discovery'nin ilk iniş yeri Kennedy uzay merkezine inişinden vazgeçtiler. 
     Discovery'nin Kennedy uzay merkezine inememesi durumunda California'daki Edwards hava üssüne inişi öngörülüyor. 
     Discovery'nin TSİ 13.32'de Kennedy uzay merkezine inmesinin planlandığı açıklanmıştı. Edwards hava üssüne ise 16.47'de konabileceği belirtilmişti. 
     
     CALIFORNIA'YA İNECEK 

     Discovery uzay mekiği, Florida'daki olumsuz hava koşullarının sürmesi nedeniyle iniş yapmak üzere California'ya yönlendirilecek. 
     NASA'dan yapılan açıklamada, 2003'deki Columbia faciasından sonraki 14 gün süren mekik uçuşunun sonunda Yer'e dönecek Discovery'nin kötü hava koşullarının sürmesi nedeniyle Florida'daki Kennedy Uzay Merkezi yerine California'daki Edwards Hava Üssü'ne ineceği belirtildi. 
     Mekiğin California çölündeki askeri üsse iniş için hava koşullarının iyi olduğu, iki fırsatı bulunduğu ve TSİ 15.12 veya 16.47'de inebileceği kaydedildi. 
     
</TEXT>
</DOC>
