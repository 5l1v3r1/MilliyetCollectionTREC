<DOC>
<DOCNO> 356865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/spor/bnba.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de duble yaptık 
</HEADLINE>
<TEXT>



NBA Draftleri New York'un Madison Square Garden Salonu'nda gerçekleştirildi ve tarihte ilk kez iki Türk oyuncusu, Ülkersporlu Ersan İlyasova ve Efes Pilsenli Cenk Akyol, draft edilen 60 oyuncu içerisinde yer aldılar. 
İlk turun sonlarında seçilmesi beklenen Ülkerspor'lu Ersan, ikinci turda 36.sıradan Milwaukee Bucks tarafından draft edildi. Indiana Pacers ve Denver Nuggets'ın gündeminde olan Ersan, bu takımların haklarını Danny Granger ve Julius Hodge'dan yana kullanması nedeniyle kendisine ikinci turda yer buldu. Öte yandan draftlere giren bir diğer Türk oyuncu Cenk Akyol ise 59.sıradan Atlanta Hawks tarafından seçildi. 
Geçtiğimiz sezon Efes Pilsen'de forma giyen Cenk Akyol 4.4 sayı, 1.6 ribaund ve 1.1 asist ortalamalarıyla oynarken, Ülkerspor'un formasını giyen Ersan İlyasova ise 3.9 sayı, 3.5 ribaund ve 0.5 asist ortalamaları yakalamıştı. 
Böylece, Mirsad Türkcan, Hidayet Türkoğlu, Mehmet Okur'dan sonra Ersan ve Cenk de NBA'de seçilen Türk oyuncular kervanına katıldılar. 


</TEXT>
</DOC>
