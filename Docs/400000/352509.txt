<DOC>
<DOCNO> 352509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun30.html </URL>
<DATE> 2005/06/16/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Hıristiyan okulu müslümanların iş başvurusunu kabul etmek zorunda 
</HEADLINE>
<TEXT>

     Hollanda'da Eşit Muamele Komisyonu, Hıristiyan bir okulun, personel alımında, Müslümanların başvurularını da kabul etmek zorunda olduğuna karar verdi. 
     Komisyon, Müslüman kökenli olduğu için iş başvurusu kabul edilmeyen bir kişinin itirazı üzerine yaptığı değerlendirmede, din temelinde kişilerin ayrımcılığa tabi tutulamayacağını, bunun anayasa ve yasalarda öngörülen eşit haklar hükümlerine ters olduğu görüşüne vardı. 
     Eşit Muamele Komisyonu'nun kararında, okulda işe alınmak için kişilerin Hıristiyan olma koşulunun kesinlikle kabul edilemeyeceği belirtildi. 
     Adı açıklanmayan bir Müslüman kadın, geçen yıl, gönüllü olarak çocukların ev ödevlerine yardım amacıyla çalıştığı bir Protestan okulunda işe girmek üzere başvuruda bulundu. Ancak okul, kadına, iş başvurusunun Müslüman olduğu gerekçesiyle işleme konulmadığını bildirdi. 
     Hukuki yaptırımı olmamasına rağmen, Eşit Muamele Komisyonu'nun kararlarına genellikle uyuluyor. Uyulmadığı takdirde kişinin bu kararı mahkemeye götürme hakkı bulunuyor ve mahkemeler de genelde komisyonun görüşü yönünde karar verebiliyor. 
     
</TEXT>
</DOC>
