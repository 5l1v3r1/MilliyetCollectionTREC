<DOC>
<DOCNO> 378321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sondun35.html </URL>
<DATE> 2005/09/14/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
"ABD Afganistan'daki güçlü varlığını sürdürecek" 
</HEADLINE>
<TEXT>

     ABD Savunma Bakanı Donald H. Rumsfeld, NATO’nun gelecek yıl Afganistan’da operasyonlarını genişletmesinden sonra bile, ABD’nin Afganistan’daki güçlü varlığını sürdüreceğini söyledi. 
     Rumsfeld, Almanya’nın başkenti Berlin’de düzenlenen NATO savunma bakanlarının gayri resmi toplantısından sonra düzenlediği basın toplantısında, "Amerikan güçleri tabi ki güçlü bir rol oynamayı sürdürecek" dedi. 
     Amerikan ordusunun gelecek yıl Afganistan’daki asker sayısını yüzde 20 azaltacağına ilişkin haberlere değinen Rumsfeld, Amerikan askerlerini azaltma kararı alındığında ve buna gerek duyulduğunda açıklama yapacağını belirtti. 
     New York Times gazetesinin, ABD Savunma Bakanlığı Pentagon ve askeri yetkililere dayanarak verdiği haberde, Pentagon’un değerlendirdiği plana göre, Afganistan’daki 20 bin Amerikan askerinin 4 bin kadarının gelecek yıl baharda çekilebileceği belirtilmişti. 
     
</TEXT>
</DOC>
