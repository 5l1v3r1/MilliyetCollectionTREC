<DOC>
<DOCNO> 384954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/guncel/axgun02.html </URL>
<DATE> 2005/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarih kitabından Nutuk çıkartıldı 
</HEADLINE>
<TEXT>


İnkılap Tarihi kitabından Türk bayrağının anlatımı ile okuma parçaları arasından Nutuk'un çıkarılması ve Şeyh Sait ayaklanmasına "Doğu İsyanı" denmesiyle ilgili soru önergesi verildi 

ANKARA Milliyet 

CHP Balıkesir Milletvekili Orhan Sür, 8. sınıf İnkılap Tarihi ve Atatürkçülük kitabından Türk bayrağı anlatımının çıkarılması, Şeyh Sait ayaklanmasına "Doğu İsyanı" denilmesi, okuma parçaları arasından da 10. Yıl Nutku'nun çıkarılmasını soru önergesiyle TBMM gündemine taşıdı. 
Sür, Milli Eğitim Bakanı Hüseyin Çelik'in yanıtlamasını istediği önergesinde "İlköğretim Türkiye Cumhuriyeti İnkılap Tarihi ve Atatürkçülük" kitabının 2005 baskısında, değişiklikler yapıldığını belirtti. Kitabın, 2004 basımının 3. sayfasında Türk bayrağı ve bayrağın anlatımı yer alırken, 2005 baskısında kaldırıldığını ifade eden Sür, "Devletimizin sembolü ve halkımızın en kutsal değeri, korumak için canımızı feda edeceğimiz bayrağımızın bu şekliyle çocuklarımıza anlatımının kitaptan çıkarılmasının amacı nedir " diye sordu. 

'Tarihin çarpıtılması' 
Kitabın 2004 baskısının 125. sayfasında, çok partili rejim denemeleri bölümünde Şeyh Sait ayaklanmasıyla ilgili kısmın başlığı "Şeyh Sait Ayaklanması" olarak yer alırken, 2005 baskısında, "Doğu İsyanı" olarak değiştirilmesinin nedenini soran Sür, "Başlığın 'Doğu İsyanı' olarak değiştirilmesiyle Doğu bölgesindeki vatandaşlarımızın isyan etmiş gibi gösterilmesi tarihin çarpıtılması değil midir " dedi. 
Sür, kitabın 2004 baskısının 119. sayfasında okuma parçası olarak yer alan Gazi Mustafa Kemal'in 10. Yıl Nutku'nun 2005 baskısında neden yer almadığını da öğrenmek istedi. Sür, "Bu önemli söylevin, çocuklarımıza öğretilmesinde hangi sakınca bulunmuştur " diye sordu. 




</TEXT>
</DOC>
