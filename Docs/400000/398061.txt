<DOC>
<DOCNO> 398061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sonyas08.html </URL>
<DATE> 2005/11/25/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
''Şimdi zayıflamak istiyorum'' yarışmasına uzman tepkisi 
</HEADLINE>
<TEXT>

     Kocaeli Üniversitesi Tıp Fakültesi Çocuk Sağlığı ve Hastalıkları Anabilim Dalı Öğretim Üyesi Prof. Dr. Şükrü Hatun, "Şimdi zayıflamak istiyorum" adlı televizyon programına tepki gösterdi. 
     Prof. Dr. Hatun, giderek yaygınlaşan şişmanlığın da televizyon tarafından kullanıldığına dikkat çekti. "Şimdi Zayıflamak İstiyorum" programının RTÜK tarafından "körelmiş bir dikkatle izlendiğini" savunan Hatun, yarışmanın "şişmanlığı kullandığını" ileri sürdü. 
     RTÜK’ün programı mercek altına alması gerektiğini vurgulayan Hatun, yarışmanın insan sağlığı ile oynadığını öne sürdü. Yarışmada "uzman" sıfatıyla yeralan kişilerin de uzmanlıklarının sorgulanması gerektiğini belirten Hatun, "Bu yarışma programı insan bedenini reyting aracı haline getiriyor" dedi. 
     
     FAST FOOD BAĞIMLILIK YAPIYOR 

     Hatun, Tıp Dünyası Gazetesi’nde yayınlanan "Kötüye Kullanılan Şişmanlık" yazısında, şişmanlığın giderek artan bir halk sağlığı sorunu olduğuna dikkat çekti. 
     Şişmanlığın "İnsan bedenlerini tüketim aygıtı gibi gören" bir piyasanın teşviki sonucunda ortaya çıktığını kaydeden Hatun, reklam sektörünün de toplumun yönlendirilmesinde önemli bir rol oynadığını belirtti. 
     
     REKLAMLARDA YARAR YOK, KENDİNDEN GEÇME DUYGUSU VAR 

     Prof.Dr. Hatun yazısında, "Kola ve fast-food gibi doğrudan şişmanlıkla ilgili ürünlerin reklamları, gücünü tamamen çocuk ve gençleri bir tür ’kendinden geçme’ duygusuna neden olan imgesel etkilerden alıyorlar" dedi. 
     Reklam piyasasıyla "uyuşturucu pazarının dinamiklerinin" benzerliğine dikkat çeken Hatun, "sürekli değiştirilen sentetik tatlar kullanarak çocuklarda ’bağımlılık’ hissi yaratıldığı" yönünde iddialar bulunduğunu söyledi. 
     Hatun, "Hiç birimiz yoğurt, taze fasulye veya kırmızı et gibi doğal ürünlerin bağımlısı olmuyoruz ama 2-3 kez yenen fast-food ürünlerin yeniden yeme isteği yarattığını biliyoruz" dedi. 

ANKA 
     
</TEXT>
</DOC>
