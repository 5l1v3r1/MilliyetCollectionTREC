<DOC>
<DOCNO> 361507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sonyas04.html </URL>
<DATE> 2005/07/15/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
"Yabancı Damat" Yunan basınında Türk toplumunu daha iyi tanıyoruz 
</HEADLINE>
<TEXT>

     Sofia ANGELİDİS ATİNA, DHA 

      HAFTA başından itibaren Yunanistan’da da yayınlanmaya başlanan ve ilk bölümüyle izlenme rekoru kıran Kanal D’nin sevilen dizisi ’Yabancı Damat’ Yunan basınında da yankı buldu. 
     Apoyevmatini gazetesi, Yunan Mega TV kanalında yayınlanan dizi hakkında bir yoruma yer verirken, bu yapımı, benzer içerikli bir Yunan dizisi ile kıyasladı. Yazılanlar, ’Yabancı Damat’ dizisinin Yunanlar tarafından çok beğenildiğini gösterdi. 
     
     ’KOMEDİ OLMASI DİZİYİ CANLI KILIYOR’ 
     ’Yabancı Damat’ dizisinde Yunan genci Niko, Antepli Nazlı’ya ’Bana Elveda Deme’ adlı Yunan dizisinde ise Batı Trakyalı Murat, İstanbul kökenli Hristina’ya aşık oluyor. Dizi hem Hristina’nın ailesi ile arkadaşlarının, hem de Murat’ın ailesi ve Batı Trakya Müslümanlarının tepkilerini ele alıyor. Yunan dizisinde, Hristina’nın çevresi bir Türkle birlikte olduğu için onu kınıyor, Murat’ın çevresi de, onun gibi dindar bir Müslümanın’ bir Hıristiyan’la birlikte olmasını affedemiyor ve iki kahramanın başından ’arabesk filmleri’ çağrıştıran olaylar geçiyor. Yabancı Damat’ dizisinin Yunanlar tarafından sevilmesinin nedeninin de bu durum olduğuna dikkat çekiliyor. Dizi, ’zor aşkı’ esprili bir biçimde ele alıyor ve iki toplumun önyargılarına mizahi bir açıdan yaklaşıyor. 
     İki dizi arasındaki fark ise, Manusos Manusakis’in yönettiği Yunan dizisinin iki baş karaktere odaklanması. ’Yabancı Damat’ dizisiyle ilgili olarak Apoyevmatini de şu yorumu yapıyor "Onları başrol oyuncuları olarak değil, geniş bir toplumun parçası olarak görüyoruz. Yaşadıkları ortama genişçe yer veriliyor. Avlularda yapılan sohbetler, baklavacı dükkanı, Nazlı’nın ailesinin ’lekelenen namusu’ hakkındaki endişeleri bize daha genel bir görüntü veriyor. Türk toplumunu daha iyi tanıyoruz." 
     
     ’TÜRKLER ÜSTLERİNDEN ATMAYA ÇALIŞTIĞI MUHAFAZAKARLIĞI GİZLEMİYOR’ 
     Apoyevmatini gazetesi, "Türkler, üstlerinden atmaya çalıştığı Anadolulu muhafazakarlığını gizlemeye çalışmıyor. Tam aksine onu çok iyi bir mizah anlayışı ile gözler önüne seriyor" ifadelerini kullanarak, "Bu dizi ile Türk toplumunun iki yönünü, yani muhafazakar çoğunluk ile Avrupalılaşmaya çalışan azınlığı daha iyi tanıyoruz" diye yazdı. Gazete ayrıca, Manusos Manusakis’in dizisinin de Türkiye’de gösterilmesini önerdi. 
     
     LABRİNİDİS YABANCI DAMAT'I ÇOK BEĞENİYORUM 
     Yunanistan Radyo Televizyon Kurulu Başkanı Yorgos Lambrinidis, Yabancı Damat dizisini izliyorum, Türkiye ve Yunanistan arasındaki ortak yönleri ortaya çıkarıyor.'' dedi. 
     Atina'nın Elefteria Parkı'nda Fransız Büyükelçiliği'nin düzenlediği 14 Temmuz Milli Bayram kutlamalarına katılan Yunanistan Radyo Televizyon Kurulu Başkanı Yorgos Lambrinidis, DHA muhabirine yaptığı açıklamada, Yabancı damat dizisini çok beğeniyorum. Bu dizi iki ülke arasındaki yakınlaşmaya katkıda bulunuyor.'' dedi. 
     
</TEXT>
</DOC>
