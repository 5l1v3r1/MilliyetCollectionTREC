<DOC>
<DOCNO> 399783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/dunya/axdun01.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı bombanın anatomisi 
</HEADLINE>
<TEXT>


Irak'ta intihar saldırısı düzenleyen Belçikalı kadın Muriel Degauque, bir Türk ile evlenip boşandıktan sonra radikal dinci Araplarla beraber olmaya başlamış 

GÜVEN ÖZALP Brüksel 


Irak'ta intihar komandosu olarak eylem yaptığı belirlenen Belçikalı kadın konusundaki bilgiler netleşmeye başladı. İntihar komandosunun adının Muriel Degauque olduğu açıklandı. Dengesiz ve iniş çıkışlarla dolu bir yaşam süren intihar komandosunun bir süre bir Türk'le evli kaldığı ancak sonra boşandığı belirlendi. 
Irak'ta eylem yaptığı belirlenen ilk Avrupalı kadın olma özelliğini taşıyan 38 yaşındaki Degauque'un bir Türk'le evlenip boşandıktan sonra radikal dinci Araplarla beraber olduğu, bu ilişkiler sırasında Müslüman olduğu ve adını değiştirerek Meryem adını aldığı öğrenildi. 

Herkesle sorunluydu 
Brüksel'de, kendisinden 7 yaş küçük olan İssam Goris adında bir Fas asıllı Belçikalıyla yaşayan intihar komandosunun gerek ailesiyle ilişkilerinde gerekse çevresiyle olan ilişkilerinde sorunlu bir birey olarak tanındığı ifade ediliyor. 
Çocukluk döneminde zaman zaman evden kaçan ve uyuşturucu kullanan Degauque'un ailesi, polise verdikleri ifadede kızlarının İslamı kendi isteğiyle seçmediğini, erkek arkadaşı tarafından beyninin yıkandığını dile getirdiler. Kızlarının son 3 yılda tanınmaz hale geldiğini, önce çarşafa büründüğünü ardından türban taktığını anlatan Jean ve Liliane Degauque, intihar komandosunun sıkı dini kurallar çerçevesinde yaşadığını söylediler. 
Irak'a Türkiye üzerinden karayoluyla giden Degauque nedeniyle başlatılan operasyonlar çerçevesinde gözaltına alınan 14 kişiden 5'i tutuklandı. Diğer kişilerin sorgusunun ise sürdüğü belirtiliyor. 

Daha çok var 
Bu arada Fas'ta geçen ay gözaltına alınan Fas kökenli Belçikalı radikal dinci Muhammed Rena, "Belçika'da intihar saldırısı düzenlemeye hazır birçok kadın intihar komandosu bulunduğunu" söyledi. AFP tarafından bir kopyası ele geçirilen belgeye göre, gözaltına alınan Rena, verdiği ifadede, Belçika'da tutuklu bulunan birçok radikal dincinin eşlerinin intihar saldırısı düzenlemeye hazır olduğunu söyledi. 


</TEXT>
</DOC>
