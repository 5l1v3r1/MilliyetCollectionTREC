<DOC>
<DOCNO> 396657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sondun08.html </URL>
<DATE> 2005/11/21/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Rumsfeld Asker çekme tartışması teröristlerin işine yarar 
</HEADLINE>
<TEXT>

     ABD Savunma Bakanı Donald Rumsfeld, ABD kongresindeki Irak’tan Amerikan askerlerinin hemen geri çekilmesi yönündeki tartışmanın, sadece teröristlerin işine yaradığını söyledi. 
     Demokrat Parti Pennsylvania Milletvekili John Murtha’nın, Irak’tan Amerikan askerlerinin çekilmesi yönünde bir tasarıyı ABD Temsilciler Meclisi’nin gündemine getirmesiyle başlayan tartışmalara ilişkin değerlendirmede bulunan Rumsfeld, "Savaşlar hakkında daima tartışmalar olur. Özgür bir ülkede yaşıyoruz ve halkın bu konularda soru sorması, görüş belirtmesi doğaldır, adildir. İkinci Dünya Savaşı’nda da, Kore’de, Vietnam sırasında da böyle oldu. Ancak sözlerimizin yarattığı etkiyi iyi anlamalıyız" dedi. 
     Katıldığı, Fox News, ABC News ve CNN televizyonlarındaki programlarda Murtha’nın saygın bir milletvekili olduğunu belirten Rumsfeld, "Sözlerimiz, Amerikan askerlerinin moralini bozabilir, Irak halkının cesaretini kırabilir ve teröristleri güçlendirebilir. 
     Kendinizi bir askerin yerine, Irak halkının yerine ve düşmanın yerine koyun, o zaman anlayacaksınız" diye konuştu. 
     Pentagon’un eski savunma danışma kurulu başkanı ve ABD’nin eski Savunma Bakan yardımcılarından Richard Perle de, CNN televizyonunda katıldığı programda Rumsfeld’in görüşlerine destek verdi ve Irak’tan hemen asker çekilmesi yönündeki tartışmaların, El Kaide’nin ekmeğine yağ süreceğini söyledi. 
     ABD’nin şu anda Irak’ta 159 bin askeri bulunuyor. Rumsfeld, ABD’nin bu rakamı 15 Aralık’taki Irak seçimlerinden sonra 138 bine indirmeyi planladığını ve asker sayısında yapılacak daha fazla indirimin, Irak’taki durumla ve komutanların değerlendirmesine göre belirleneceğini kaydetti. Rumsfeld, Time dergisinde yer alan bir haberde, komutanların, Irak’ta ek asker talebinin reddedildiği yönündeki iddiayı da yalanladı ve komutanlara, talep ettikleri ölçüde asker sağlandığını vurguladı. 
     NBC televizyonunda bir programa katılan Milletvekili Murtha ise, Temsilciler Meclisi’nde reddedilmiş olmasına karşın, Irak’tan asker çekme çağrısını yineledi ve tasarının, en azından ABD Başkanı George W. Bush yönetimine, Irak’ta izlediği yolu değiştirme yönünde bir fırsat tanıyacağına inandığını söyledi. Murtha, "Irak’ta hiçbir ilerleme olmuyor. Iraklılar bu işin içinden kendileri çıkmalı. Biz orada düşman olduk, Irak halkının yüzde 80’i bizim oradan çıkmamızı istiyor, yüzde 45’i Amerikalılar’a saldırmayı haklı görüyor. Artık yön değiştirme zamanı" dedi. 
     Demokrat Parti Delaware Senatörü Joe Biden ise, Murtha’nın hüsranını anladığını ancak Irak’tan gelecek altı ay içinde asker çekmenin "büyük bir hata" olacağını söyledi. Biden, "Murtha, Irak Savaşı’nı başarısız bir şekilde ele aldığımız sonucuna vardı. Ancak bana göre yapılan yanlışları düzeltmek için son bir şansımız var. Daha Irak’ta gelecek seçimde ne olacağını bilmeden, anayasa konusunda siyasi uzlaşma sağlanmadan çekilmek bir hata olacaktır" diye konuştu. 
     ABD başkan adaylığı için zemin yoklayan Demokrat Partili isimlerden biri olan Biden, "Siyasi çözüm, anayasa üzerinde uzlaşma, işleyen bakanlıklar ve hükümet gerek. Irak’ın imarında izlenen yolun değişmesi, kanalizasyonun düzeltilmesi, elektriğin bağlanması, Irak askerinin eğitimi lazım. Bunları yaparsak, Irak’ın gelecek yıl bir terör yuvası olmasını önlemek için bir şansımız var demektir" dedi. 
     
     "IRAK’TA İÇ SAVAŞ TÜRKİYE’NİN ÇIKARINA DEĞİL" 
     Biden, ABD’nin Irak’ta, Afganistan’daki gibi bir yol izlemesi, bölgesel ve uluslararası güçleri devreye sokması gerektiğini söyledi. 
     Joe Biden, "Irak’ta bir iç savaşın çıkması İran’ın çıkarına değil. 
     Irak’ta iç savaş, Türkiye’nin de çıkarına değil. Fransa’nın veya Suudi Arabistan’ın da çıkarına değil. Bir uzlaşma yaratılmalı ve oradan inşa etmeye başlamalı" diye konuştu. 
     
</TEXT>
</DOC>
