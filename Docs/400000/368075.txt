<DOC>
<DOCNO> 368075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sonspo05.html </URL>
<DATE> 2005/08/08/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Belçika basını göklere çıkardı 'Türk incisi' Serhat Akın 
</HEADLINE>
<TEXT>

     Önceki gün ligin ilk maçında Anderlecht formasıyla La Louviere ağlarını iki kez havalandıran Serhat Akın, Belçika'da göklere çıkarıldı. Belçika gazetelerinde galibiyetin mimarı olarak genç oyuncu gösterilirken Serhat attığı goller kadar oyunuyla da göz doldurdu. 
     Belçika'nın en büyük gazeteleri arasında yer alan Het Laatste Nieus ve Het Nieuwsblad'ın manşetlerden verdiği haberlerde, Serhat Akın'ın büyük boy fotoğrafları kullanıldı ve başarılı futbolu övüldü. 
     Gazeteler Anderlecht'in galibiyetini 'Türk incisinin sürüklediği Anderlecht'i kim durdurabilir ', 'Serhat keskin bıçak gibi başladı', 'Sürat teknesi farkı getirdi' gibi başlıklarla duyurdu. Serhat'ı övenler arasında sadece basın değil, teknik direktörü Franky Vercauteren, menajer Herman Van Holsbeeck ve kaptan Par Zetterberg de vardı. 
     "Muhteşem forvet" başlığını atan Het Nieuwsblad Gazetesi, "Serhat şeytanlığını sahada gösterdi. Anderlecht yıllar sonra gerçek golcüsüne kavuştu. Anderlecht taraftarlarının kalbi Serhat için atıyor" diye yazdı. 
     Het Laatste Nieus Gazetesi ise sürmanşetten verdiği haberinde, "Yeni yıldız" başlığını kullandı. Gazete haberinde, "Şimdiden Belçika'nın yıldız futbolcusu belli oldu. Anderlecht'in kazandığı Türk futbolcu, kulübünü 2 golle ödüllendirdi. 1 asist ve çok güzel futbol sergiledi" diye devam eden gazete, ancak Mbo Mpenza, Jestoroviç ve Wilhemsson gibi Anderlecht'in diğer golcülerinin Serhat'ı zorlayabileceği yorumunda bulundu. 
     Belçika'nın Fransızca yayınlanan gazetelerinden Le Soir, "Anderlecht artık Türk gibi güçlü" başlığını atarken, "Serhat, yarım saat içinde gönülleri fethetti" diye yazdı. 
     La Libre Belgique Gazetesi manşette, "Bu ne büyük Serhat" ifadesini kullanırken, "Tür futbolcu orta alandaki teknik hareketleriyle seyircinin ağzını açık bıraktı" dedi. Dernniere Heure ise, "Serhat 90 dakikada kendini kanıtladı ve büyüklüğünü gösterdi" diye yazdı. 
     Karşılaşma sonrası bir açıklama yapan golcü oyuncu "Adıma tezahüratlar yapılınca kendimi Türkiye'de gibi hissettim. Herkes benim gibi elinden gelenin en iyisini yapınca fark geldi" diye konuştu. 
     Yedek bekleme konusunda sızlanmadığını da belirten milli oyuncu sözlerini şöyle sürdürdü "Neftchi maçlarında tam olarak hazır değildim. Otelde yaşamak beni biraz zorladı. Hocanın kimi oynatacağına ben karar veremem ama kendimi çok iyi hissettiğimi söyleyebilirim." 

     
</TEXT>
</DOC>
