<DOC>
<DOCNO> 367803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sondun07.html </URL>
<DATE> 2005/08/07/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
İtalyan dergisinden 192 sayfalık 'Türkiye' özel sayısı... 
</HEADLINE>
<TEXT>

     İtalya'nın turizm dergilerinden Qui Touring, tümüyle Türkiye'nin turizm ve tarihi zenginliklerine ayırdığı 192 sayfalık özel sayı çıkardı. 
     ''Turchia'' Türkiye başlığıyla yayımlanan sayının kapak anonslarında ''doğa manzarası'' olarak Pamukkale'ye, Akdeniz sahillerinde tekneyle gerçekleştirilecek mavi tura, Kapalıçarşı'sıyla da ünlü İstanbul'a gönderme yapılıyor. 
     Derginin özel sayıyı Kültür ve Turizm Bakanı Atilla Koç'un kaleme aldığı bir yazıyla sunması da dikkati çekti. 
     Koç, ''Daimi bir sürpriz'' başlığıyla yayımlanan yazısında, ''Avrupalı ziyaretçilerimizin sayısının giderek arttığını söylemekten gurur duyuyorum. Bunlar arasında pek çok İtalyan da var'' dedi. 
     Türkiye'ye gelen Avrupalı turist sayısında 2004'te bir önceki yıla oranla 24,86 oranında artış yaşandığını belirten Koç, İtalyanlara ise şu sözlerle seslendi 
     ''Bizler sıcak ve de konuksever bir halk olduğumuz için kendimizi İtalyanlara ve İtalya'ya çok yakın hissediyoruz. Sizler gibi bizler de sanat ve doğa güzellikleriyle kuşatılmış durumdayız. Türkiye'nin büyülü ve büyüleyici ruhunu sizlere tanıtabilme amacıyla hepinizi ülkemize buyuruyoruz''. 
     Koç'un yazısıyla sunulan ve kuşe kağıda basılan derginin iç sayfalarında İstanbul, Akdeniz sahilinin Antalya'dan Marmaris'e kadar uzanan kesimi, Ege sahilleri, Pamukkale, Ankara, Kapadokya, Konya, Nemrut Dağı, Karadeniz yöresi ve güneydoğu Anadolu'dan oluşan turistik destinasyonların her biri ayrı birer yazıyla tanıtılıyor. 
     Coğrafi mekandan ziyade temaların ön plana çıkarıldığı makalelerde ise nargile içilebilecek mekanlara, Türk hamamlarına, Türk mutfağına, Türkiye'deki halıcılık ve kilimciliğe ve arkeolojik zenginliklere değiniliyor. 
     
     SERRA YILMAZ'DAN TÜRK KADINI DEĞERLERDİRMESİ 
     Dergide, Yılmaz Güney'in ''Yol'' filminden İtalya'da yaşayan Türk yönetmen Ferzan Özpetek'in filmlerine dek, Türk sinemasına da sekiz sayfa yer ayrıldı. 
     Türk kadınının içinde bulunduğu koşullar ise ''Batı zihniyeti ile İslam dini arasındaki kadının durumu'' başlığı altında, Serra Yılmaz ile yapılan bir söyleşiyle irdeleniyor. Türkiye'de olduğu kadar İtalya'da da tanınan Sanatçı Yılmaz, görüşünü şu ifadelerle özetliyor 
     ''Bu, karmaşık bir konu. Kadınlar konusunda sadece Türkiye'de değil, tüm dünyada yapılması gereken çok şey var. Buna Batı dünyası da dahil. Kadınların koşulları dediğimizde aslında ekonomik özellikle ekonomik koşullardan söz ediyoruz. Paranın az olduğu yerde iş ve kültür de az olduğu gibi, ayrımcılıklar da daha güçlü''. 
     Türkiye'de göbeği açık bir kız ile başörtülü bir kızın aynı grup içinde yan yana dolaşabildiğini kaydeden Yılmaz, ''Dolayısıyla herkes birbirine saygı içinde. Bunun tüm dünyaya verebileceğimiz bir uygarlık dersi olduğu kanaatindeyim'' dedi. 
     İtalya'nın Ankara Büyükelçisi Carlo Marsili de, dergiye yaptığı açıklamada, ikili ilişkilerin giderek güçlendiğini belirterek, ''Burada bizlere karşı bir 'müsbet önyargı' söz konusu. Ankara'nın AB'ye tam üye olma arzusuna verdiğimiz güçlü destek, İtalya'dan gelen her şeye karşı güçlü ve içgüdüsel bir merakı da beraberinde getiriyor'' dedi. 
     Türkiye-İtalya arasındaki ilişkiler ve işbirliğinin daha da güçleneceğini belirten Marsili, Türkiye'nin sadece kitlesel turizmle yetinmeyip, kültürel mirasını değerlendirmesinin, gastronomi turizmi ve tarım turizmine yönelmesinin önem taşıyacağına işaretle, ''Bu alanlarda İtalya'nın ilerlemiş deneyimlerinin bir şekilde anlamlı bir model teşkil edebileceği inancındayım'' diye konuştu. 
     
</TEXT>
</DOC>
