<DOC>
<DOCNO> 379716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonspo14.html </URL>
<DATE> 2005/09/19/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Sivasspor'da Trabzon'u devirmenin mutluluğu yaşanıyor 
</HEADLINE>
<TEXT>

     Sivasspor Kulübü İkinci Başkanı Mehmet Oflaz, Trabzonspor gibi büyük bir takımı yenmenin mutluluğunu yaşadıklarını belirterek, ''Sivasspor, bu sene ligin rengi ve sürpriz takımıdır'' dedi. 
     Ligin ilk 6 haftasında deplasmanda oynadıklarını hatırlatan Mehmet Oflaz, İstanbul Atatürk Olimpiyat Stadı'nda Trabzonspor galibiyetiyle kazandıkları 3 puanla birlikte topladıkları 11 puanla ligin üst sıralarında yer almanın gururunu yaşadıklarını söyledi. 
     Sivasspor'un Trabzonspor karşısına 3 puan için çıktığını ifade eden Oflaz, takımın iyi futbol sergilediğini ve yenik duruma düşmelerine karşın bu maçtan galibiyetle ayrılarak tüm futbolseverlerin beğenisini topladığını kaydetti. 
     Trabzonspor gibi büyük bir takımı yenmelerinin tüm Sivasspor camiasını mutlu ettiğini kaydeden Oflaz, ''Trabzonspor'u yenmemiz sürpriz sayılmamalı. Sivasspor, oynadığı futbolla gelecek için ümit veriyor. Sivasspor, bu sene ligin rengi ve sürpriz takımıdır. Kesinlikle asansör takım olmayacağız'' dedi. 
     Ligin flaş takımlarından Kayseri Erciyesspor ile deplasmanda oynayacakları karşılaşmadan da en az 1 puanla ayrılmak istediklerini belirten Oflaz, tüm taraftarlarını Kayseri'de kırmızı-beyazlı ekibi desteklemeye çağırdı. 
     Bu arada Trabzonspor maçından sonra teknik direktör Werner Lorant tarafından 3 gün izin verilen Sivassporlu futbolcuların, yarın kulübün sosyal tesislerinde toplanarak Kayseri Erciyesspor maçı hazırlıklarına başlayacakları bildirildi. 
     
</TEXT>
</DOC>
