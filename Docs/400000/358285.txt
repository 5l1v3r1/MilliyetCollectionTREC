<DOC>
<DOCNO> 358285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sondun23.html </URL>
<DATE> 2005/07/05/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Duvar kurbanları için dikilen büyük tahta haçlar söküldü 
</HEADLINE>
<TEXT>

     Almanya'nın başkenti Berlin'deki eski tarihi kontrol noktası ''Checkpoint Charlie''de, eski Berlin duvarı üzerinden kentin doğusundan batısına geçmeye çalışırken öldürülen kurbanların anılması için dikilen 1065 adet büyük tahta haç bugün mahkeme kararıyla söküldü. 
     Halkın bir kısmı tarafından çevredeki görüntüyü bozduğu gerekçesiyle yoğun şekilde eleştirilen bu duvar anıtının organizatörü Alexandra Hildebrandt, haçların bulunduğu arsayı kendisine kiralayan bankanın sözleşmeyi iptal etmesine rağmen haçları kaldırmayı reddetmişti. 
     Berlin polisi, bugün çevreyi kordon altına alarak tahta haçları söktürdü. Sökme sırasında, duvar kurbanlarının bazı yakınları kendilerini tahta haçlara zincirlerken, Hıristiyan Demokrat Birlik Partisi CDU Berlin eyaleti parti teşkilatının bazı temsilcileri arsaya çelenk koydu. 
     
</TEXT>
</DOC>
