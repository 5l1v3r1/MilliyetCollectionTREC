<DOC>
<DOCNO> 365004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun31.html </URL>
<DATE> 2005/07/28/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Bulgaristan'da ırkçı ittifak 3 milletvekili daha kaybetti 
</HEADLINE>
<TEXT>

     Bulgaristan'da 25 Haziran'da yapılan genel seçimlerde 240 kişilik parlamentoda 21 milletvekilliği kazanan ırkçı ATAKA ittifakının 3 milletvekili daha kaybettiği açıklandı. 
     ATAKA lideri Volen Siderov, dün Bulgaristan Sosyalist Partisi BSP ile Hak ve Özgürlükler Hareketi'nin HÖH oluşturduğu kabineye destek veren üç milletvekilinin gruptan ihraç edildiğini bildirdi. 
     Siderov, gazetecilere yaptığı açıklamada, ''Stanço Todorov, Yordan Veliçkov ve Hristo Veliçkov, siyasi hata yaptılar. Üçü de gruptan ve parlamentodan ayrılmak üzere davet edildi'' diye konuştu. 
     Volen Siderov'u, ''diktatörlük tavrıyla'' kişisel görüşlerin ifade edilmesine izin vermemekle suçlayan Petar Manolov adlı bir milletvekili, geçen Pazartesi günü ATAKA parlamento grubundan ayrılarak bağımsız olmuştu. 
     Siderov, ATAKA'nın disiplinli bir grup olduğunu iddia ederek, ''Manolov'un ayrılmasından sonra grubun daha fazla bölünmeyeceğini, ancak siyasi hainlere taviz vermeyeceklerini'' söylemişti. 
     Bu arada, ATAKA'dan bugün ihraç edilen üç milletvekili, grup arkadaşları tarafından resmen dışlanırken, basına yaptıkları açıklamalarda, milletvekili koltuklarından vazgeçmeyeceklerini bildirdiler. 
     Bu milletvekillerinden Hristo Veliçkov, BSP-HÖH kabinesinden yana oy kullanma konusunda kimseden baskı görmediklerini söyledi ve kendilerine rüşvet teklif edildiği yönündeki söylentileri yalanladı. 
     Öte yandan, BSP-HÖH kabinesinin parlamentodan onay almaması üzerine, yeni kabine kurma görevinin eski Başbakan Simeon Sakskoburgotski'nin 2'inci Simeon Ulusal Hareketi'ne NDSV verilmesi beklenirken, ATAKA lideri Siderov'un sert tavrını değiştirmeye başladığı dikkati çekti. 
     Gazetecilerin, ATAKA'nin yeni kabinenin kurulması görüşmelerine katılıp katılmayacağı yönündeki sorusunu yanıtlayan Siderov, daha önce sarf ettiği ''Kimseyle koalisyon yapmayız'' sözlerinden çark ederek, ''Kapımızı daha çalmadılar. Parlamentonun 19 numaralı odasındayız. Birisinin kapı çalmasını bekliyoruz'' dedi. 
     
</TEXT>
</DOC>
