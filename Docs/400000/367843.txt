<DOC>
<DOCNO> 367843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sonspo04.html </URL>
<DATE> 2005/08/07/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
KKTC’ye spor ambargosuna UEFA girişimi 
</HEADLINE>
<TEXT>

     Oshan SABIRLI DHA 

      KKTC’ye uygulanan spor ambargosunun kaldırılması için yoğun çalışmalar başlarken, UEFA da Kıbrıs’ta bu yönde temaslarda bulunmaya hazırlanıyor. UEFA Başkanı Lennart Johansson bu amaçla Kıbrıs’ta temaslarda bulunmaya hazırlanıyor. 
     Kıbrıslı Türklere uygulanan spor ambargosunun kırılmasına yönelik çalışmalarda bulunmak için ağustos sonu veya eylül ayı başında adaya gelmeyi planlayan Johansson, Kıbrıs Rum Kesimi Futbol Federasyonu KOP Başkanı Costakis Koutsokoumnis ile görüşecek. Kuzey Kıbrıs’a da geçecek olan UEFA yetkilileri, Kıbrıslı Türklere uygulanan spor ambargosunun kaldırılması için bir dizi önerilerde bulunacak. 
     Kıbrıs Rum Kesimi Futbol Federasyonu Başkanı Costakis Koutsokoumni yaptığı açıklamada Lennart Johansson’un, KOP ile Kıbrıslı Türk takımlarının şampiyonalara katılma konusunu görüşeceğini açıkladı. Kıbrıs Türk Futbol Federasyonu Başkanı Niyazi Okutan ise bu gelişmenin Kıbrıs Türklerinin dünyaya açılması için önemli bir adım olacağını ve ambargolarla Kıbrıs Türklerinin spor yapma gibi en doğal haklarından birisinin ellerinden alındığını belirtti. 
     
     UEFA ASBAŞKANI ŞENES ERZİK İRTİBATTA 
     Niyazi Okutan geçtiğimiz günlerde, UEFA Asbaşkanı Şenes Erzik’in kendileriyle itribata geçtiğini de doğruladı. Erzik’in, UEFA temsilcisinin Kıbrıs Türk Futbol Federasyonu’yla görüşeceğini ve önerilerde bulunacağını belirten Okutan, önerilerin ne olacağını bilmediğini vurguladı. 
     Kıbrıslı Türkler, Türkiye de dahil olmak üzere hiçbir ülkeyle spor müsabakası yapamıyor. Kıbrıslı sporcular dış müsabaklara katılmak için ya Türkiye pasaportuyla, Türk bayrağı altında ya da Güney Kıbrıs pasaportuyla, Kıbrıs Rum Kesimi bayrağı altında spor müsabakalarına katılabiliyor. 
     
</TEXT>
</DOC>
