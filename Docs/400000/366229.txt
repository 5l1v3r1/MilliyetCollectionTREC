<DOC>
<DOCNO> 366229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/ekonomi/eko01.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İmarzedelerden AKP'ye protesto 
</HEADLINE>
<TEXT>


İmar Bankası'ndaki tasarruflarını alamayan mudiler, AKP Konak İlçe Başkanlığı'na yumurta atıp, kapıyı tekmelediler 


Batık İmar Bankası'ndan tasarruflarını alamayan mudiler, mahkeme kararlarına rağmen paralarının ödenmediği gerekçesiyle AKP İzmir Konak İlçe Başkanlığı'na yumurtalı protestoda bulundu. 
İzmir'deki İmarzedelerin eylem noktası haline gelen bankanın Cumhuriyet Bulvarı üzerindeki kapanan İzmir Şubesi önünde bir araya gelen mudiler, alacaklarının Tasarruf Mevduatı Sigorta Fonu TMSF tarafından ödenmesi talebiyle açtıkları davalar sonucunda, Danıştay ve Anayasa Mahkemesi tarafından verilen kararların uygulanmasını talep etti. Mudiler, isteklerini iletmek ve bilgi almak amacıyla ilk olarak AKP İzmir Milletvekili Tevfik Ensari'nin irtibat bürosuna gitti. 
Ensari'nin büro dışında olduğunu öğrenen mudiler, burada uzun süre görevlilere zor anlar yaşattı. Tepkilerini büroda bulunan görevlilere gösteren mudiler, Ensari'nin bürosunun kapısını yumrukladı. Mudiler, daha sonra yürüyerek AKP Konak İlçe Başkanlığı'na gitti. 

Koliyle yumurta aldılar 
Polis engeline takılmamak için slogan atmadan gruplar halinde ilerleyen mudiler, ilçe başkanlığında yapmayı planladıkları eylem için aralarında para toplayarak, koliyle yumurta aldı. 
AKP Konak İlçe Başkanlığı'nda da yetkili kimsenin olmadığı yanıtını alan mudiler, getirdikleri yumurtaları parti kapısına atıp kapıyı tekmelediler. 


</TEXT>
</DOC>
