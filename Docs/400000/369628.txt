<DOC>
<DOCNO> 369628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/guncel/gun01.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tartışılan diplomat Ankara'da kalacak 
</HEADLINE>
<TEXT>


Diplomatlar, El-Kaide eylemleriyle bağlantılı olduğu iddia edilen Hamdi ile ilgili olarak, "Doğru olsaydı, Dışişleri Bakanlığı'na girmesine imk n verilmezdi" dedi 

UTKU ÇAKIRÖZER Ankara 

Irak'ın Ankara Büyükelçiliği'nde görevli diplomat Tarık Hamdi'nin El - Kaide bağlantısı olduğuna ilişkin iddialar, Ankara'da şaşkınlık yaratmadı. Türkiye'nin atama yapılırken Hamdi hakkındaki iddialardan haberdar olduğu, ancak yaptığı inceleme sonunda Iraklı diplomatın "sicilinin temiz olduğu" kanaatine vardığı öğrenildi. Hamdi, ABD'den iade talebi gelmezse Ankara'daki görevine devam edecek. 

Çok iyi Türkçe biliyor 
Diplomatik kaynaklar, ABD'de 11 Eylül saldırılarıyla ilgili mahkeme belgelerinde Usame bin Ladin'e, daha sonra 2 ABD büyükelçiliğinin bombalanmasında kullanılan uydu telefon bataryasını götürdüğü ileri sürülen Tarık A. Hamdi ile Irak'ın Ankara Büyükelçiliği'nde Mayıs 2005'te göreve başlayan Tarık Hamdi Al Adhari'nin aynı kişi olduğunu doğruladı. Çok iyi Türkçe konuşan Hamdi'nin, annesinin de Türk olduğu öğrenildi. 
Geçmişte İstanbul'da yaşadığı iddia edilen Hamdi, dün ABD'deki eşi ve 4 çocuğunu Ankara'ya getirtti. 
Bazı diplomatlar, Hamdi'nin geçmişte İstanbul'da yaşadığı iddiasını da gündeme getirdi. 
Atama sırasında Hamdi hakkındaki iddialardan haberdar olan Türkiye, inceleme sonunda "Hamdi'nin sicilinin temiz olduğu" tespitine ulaştı. Bu bilgiler ışığında Hamdi'nin Ankara'daki görevini devam ettirmesinin önünde bir engel bulunmadığı öğrenildi. 
Ankara'daki yabancı diplomatlar da Saddam sonrasında kurulan Irak hükümetinin ABD denetiminde olduğuna dikkat çekerek, "El-Kaide bağlantısı doğru olsaydı, ABD vatandaşı da olan bir ismin Irak Dışişleri Bakanlığı'na girmesine ne yeni Irak ne de ABD kesinlikle imk n vermezdi" değerlendirmesini yaptı. 

ABD isteyebilir 
ABD hükümeti, güçlü kanıtlar bulunması halinde Iraklı diplomatın kendilerine iadesi yönünde Türkiye'den talepte bulunabilir. Ancak böyle bir talepte Iraklı diplomatın "diplomatik dokunulmazlık" zırhı nedeniyle iade işleminde asıl muhatap Irak olacak. ABD'nin iade talebinde bulunmaması ve Türkiye'nin bir girişim yapmaması durumunda Hamdi, Ankara'daki görevine devam edecek. 
Hamdi'nin Türkiye'de olduğu yönündeki haber Newsweek tarafından ortaya atılmasına rağmen, aradan geçen 3 gün içinde Türkiye, ABD ve Irak makamlarından hiçbir açıklama gelmemesi de dikkat çekti. 


</TEXT>
</DOC>
