<DOC>
<DOCNO> 350639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sondun33.html </URL>
<DATE> 2005/06/10/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
İtalyan rehine ülkesine döndü... 
</HEADLINE>
<TEXT>

     Afganistan’da silahlı bir grup tarafından üç hafta rehin tutulmasının ardından dün serbest bırakılan İtalyan rehine Clementina Cantoni, bugün Türkiye saati ile 18.37’de Roma’ya ulaştı. 
     Başbakanlığın tahsis ettiği Falcon tipi özel uçakla Roma’daki Ciampino Havalimanı’na getirilen Cantoni, aile bireylerinin yanı sıra aralarında Başbakan Silvio Berlusconi ve Roma Belediye Başkanı Walter Veltroni’nin de bulunduğu İtalyan yetkililer tarafından karşılandı. 
     Berlusconi, havalimanında yaptığı açıklamada, Cantoni’nin serbest bırakılmış olmasından duyduğu sevinci dile getirerek, "İtalyan hükümeti olarak istediğimizi elde ettik" dedi. 
     Berlusconi, Cantoni ve ailesini bu akşam yemeğe davet edeceğini de söyledi. Afganistan’da bir insani yardım kuruluşunda çalışan Clementina Cantoni, 16 Mayıs’ta Afganistan’ın başkenti Kabil’de bir sokakta silahlı 4 kişi tarafından kaçırılmıştı. 24 gün boyunca rehin tutulan Cantoni, dün serbest bırakılmıştı. Cantoni, kendisini kaçıranların iyi davrandıklarını belirtti. 
     
</TEXT>
</DOC>
