<DOC>
<DOCNO> 390076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sondun10.html </URL>
<DATE> 2005/10/27/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
ABD'de savaş karşıtı gösteriler hız kazandı... 
</HEADLINE>
<TEXT>

     ABD’nin Irak’ta dün 2000. kaybını verdiğinin açıklanmasıyla aşılan psikolojik barajla birlikte, ülkede savaş karşıtı gösteriler de hız kazandı. 
     Irak’taki savaşta oğlunu kaybettikten sonra özellikle Başkan George Bush’un çiftliğinin kapısında yaptığı eylemlerle ABD’deki savaş karşıtı hareketin simgesi haline gelen Cindy Sheehan ile 25 protestocu arkadaşı, dün gece Beyaz Saray’ın önünde izinsiz gösteri yaptıkları gerekçesiyle tutuklandı. 
     Amerikan kamuoyu için "kilometre taşlarından biri" anlamına gelen Irak’ta 2000. asker kaybından sonra, Sheehan, başkent Washington’a giderek, kendini Beyaz Saray’ın demir parmaklıklarına kelepçeleyeceğini açıklamıştı. 
     Beyaz Saray’ın demir parmaklıkları önünde konuşan Sheehan, "Biz, Beyaz Saray’ın önünde oturarak küçük bir yasa ihlalinde bulunuyoruz, ancak gerekçeleri yalan ve hala binlerce insanın hayatına mal olmaya devam eden adımıza yapıldığı söylenen savaştan daha büyük yasa ihlali düşünemiyorum" diye konuştu. 
     Beyaz Saray önündeki gösteriye aralarında barış yanlısı feminist "Code pink", savaş karşıtı "worldcantwait" gibi çeşitli grupların sempatizanları katıldı. Göstericilerin, yere yatarak, Irak’ta ölen Amerikan askerlerini canlandırmalarının ardından polis gösteriye müdahale ederek, protestocuları gözaltına aldı. 
     Savaş karşıtlarının gösterisi, bazılarınca yuhalanırken, gözaltına alınan göstericilerin para cezasıyla serbest bırakılması bekleniyor. 
     Yine aynı yerde bir ay önceki gösteride tutuklanan Sheehan, savaş karşıtlarınca, siyahların mücadelesinin önderi, kısa bir süre önce 92 yaşında ölen Rosa Parks gibi, savaş karşıtı hareketin lideri olarak gösterilmeye başladı. 
     Sheehan, 2000. Amerikan askerinin ölümünün açıklanmasından kısa bir süre önce yaptığı açıklamada, Washington’a giderek, Beyaz Saray önünde konuşma yaptıktan sonra kendini demir parmaklığa bağlayacağını ve yetkililer Amerikan askerlerinin ülkeye dönmelerine onay verinceye dek buradan ayrılmayacağını söylemişti. 
     Cindy Sheehan, "Muhtemelen tutuklanacağım, çıkınca yine geri dönüp aynı şeyi yapacağım. İlki öldüğünden beri benim için her biri trajik, her birinin ölümü lüzumsuz ve gereksiz. Oğlum öldüğünde kayıp sayısı 615 idi. Barış için bu kadar uğraştım oysa" diye konuşmuştu. 
     
</TEXT>
</DOC>
