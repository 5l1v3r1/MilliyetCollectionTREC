<DOC>
<DOCNO> 389156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sondun08.html </URL>
<DATE> 2005/10/24/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
NASA uzay merkezini kapattı, Wilma saat 12'de Florida'yı vuracak 
</HEADLINE>
<TEXT>

     NASA, ABD'nin Florida eyaletine ulaşmadan önce şiddeti yeniden artarak 3. kategoriye yükselen Wilma kasırgasına karşı önlem olarak Cap Canaveral'deki uzay üssünü kapattığını bildirdi. 
     NASA'dan yapılan açıklamada, Florida'nın Cape Canaveral bölgesi yakınlarındaki Kennedy Uzay Merkezi'nin bugün kapalı kalacağı, merkezde görev yapanların evlerine gönderildiği, merkezde Wilma kasırgasına karşı gerekli tüm hazırlıkların tamamlandığı belirtildi. 
     Açıklamada, Discovery, Endeavour ve Atlantis uzay mekiklerinin dış kapılarının kapatıldığı, New Horizons uzay gemisinin de metalden yapılmış bir koruma bölümüne alındığı ve teçhizat ile fırlatma rampalarının güvenliğinin sağlandığı kaydedildi. 
     
     KRİTİK SAAT 12 00 

     Meksika’nın Karayip denizi sahillerini vuran ve bu ülkede en az 4 kişinin ölümüne yol açan Wilma Kasırgası’nın şiddeti yeniden 3. kategoriye çıktı. 
     Hızı saatte 185 km.ye çıkan kasırganın, TSİ 12.00 sularında ABD’nin Florida eyaleti sahillerine ulaşması bekleniyor. 
     Günlerdir Wilma Kasırgası’na hazırlanan Florida eyaleti yetkilileri mümkün olan her türlü hazırlığın yapıldığını belirtirken, Florida Keys ve eyaletin güneybatı sahilleri boyunca zorunlu tahliye emri verildi. Florida Valisi Jeb Bush ise yaptığı açıklamada, eyalet için felaket bölgesi kararı çıkarmaya çalışacağını ifade etti. 
     Meksika kıyılarını saatte 170 km hızla, yani Kategori 2 şiddetinde vuran Wilma Kasırgası, Florida’ya ulaşmadan önce şiddetini yeniden artarak 3. Kategoriye yükseldi. 
     Kasırganın saatte 22 km hızla kuzeydoğuya hareket ettiği belirtilirken, kasırganın öncü rüzgarları da gece boyunca Florida kıyılarını etkilemeyi sürdürdü. 
     Katrina Kasırgası’nın yol açtığı felaketten ders alan Amerikalı yetkililerin Wilma Kasırgası’na karşı hazırlıkları en üst seviyede aldıkları belirtilirken, Vali Bush hasta ve yaşlılar için hazırlanan 20 sığınağın yanı sıra bölgede genel amaçlı 21 sığınağın daha hizmete açıldığını ifade etti. Bu arada, hazırlıklar kapsamında eyalette 2 bin 400 asker seferber hale getirilirken, 3 bin askerin de alarm durumunda olacağı kaydedildi. Florida, Georgia, Mississippi, Texas ve New York eyaletlerinden istenen Blackhawk ve Chinook helikopterlerinin arama-kurtarma çalışmaları için hazır bekletildiğini belirten Vali Bush, buz dolu 200 kamyon ve içme suyu yüklü 225 kamyonun yanı sıra, acil durumlar için 86 bin adet hazır yemek stoklandığını ve doktor, hemşire ve sağlık teknisyenlerinden oluşan 35 ila 55 arasında tıbbi ekibin hazır bekletildiğini söyledi. Amerikan Federal Acil Durum Yönetim Ajansı da yaptığı açıklamada, ihtiyaç duyulması halinde felaket bölgesine onlarca helikopter ve 13,2 milyon adet hazır yemek göndermeye hazırlıklı olduklarını kaydetti. Kasırganın vurması beklenen Florida’nın bölgelerinden tahliyelerin otoyollarda bir karmaşaya sebep olmadan sağlanmakta olduğunu ifade eden Vali Bush, bu amaçla otoyolların ücretsiz hale getirildiğine ve yol boyunca yeterli benzin takviyesinin yapıldığına işaret etti. Öte yandan, kasırganın Florida’nın güneybatı sahillerinde suların 5 metre, Keys’te ise 2,5 metre yükselmesine yol açacağını kaydeden hava tahmin uzmanları, Wilma’nın 2004 Ağustos ayından bu yana bölgeyi vuran 8. kasırga olduğuna ve Wilma yüzünden yapılan tahliye çağrısının da bu yıl Keys için yapılan 4. tahliye çağrısı olduğuna dikkat çektiler. 
     
     KATRINA’NIN GAZABI EN ÇOK YAŞLILARI VURMUŞ 

     Louisiana Eyaleti Sağlık ve Hastaneler Bakanlığı’nın, gerçekleştirdiği bir araştırma sonucunda yaptığı açıklamaya göre, bugüne kadar kimlik tespiti yapılan yaklaşık 500 Katrina Kasırgası kurbanının yüzde 60’ı 61 yaş ve üzerindeki yaşlılardan oluşuyor. 
     Katrina kasırgasının yol açtığı felakette hayatlarını kaybeden bu yaşlıların önemli kısmının felaket sırasında hastanelerde ya da bakım evlerinde bulundukları tahmin ediliyor. Bakanlık verilerine göre, eyalet genelinde bulunan bin 48 cesetten 215’i hastaneler ya da bakımevleri yakınlarında tespit edilmiş. 
     Hayatını kaybeden yaşlılardan yüzde 42’sinin zenci, yüzde 37’sinin beyaz ve yüzde 3’ünün ise Hispanik oldukları belirtiliyor. Geriye kalan yüzde 18’lik kısmın ise etnik veya ırki durumunun tespit edilemediği kaydediliyor. 
     Sadece bir yaşlı bakımevinde meydana gelen 34 ölümden dolayı söz konusu bakımevi işletmecileri hakkında ihmal sonucu ölüme sebebiyet vermekten soruşturma açıldığı belirtilirken, diğer bazı bakımevlerinin de benzer soruşturmalar altında olduğu ifade ediliyor. 
     
</TEXT>
</DOC>
