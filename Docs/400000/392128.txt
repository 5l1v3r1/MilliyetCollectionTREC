<DOC>
<DOCNO> 392128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/yasam/yas09.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Akciğere en fazla kaçan 'türban iğnesi' 
</HEADLINE>
<TEXT>


ERZURUM AA 

Akciğerlere en fazla kaçan yabancı cismin, kadınların türbanlarında kullandıkları, "türban iğneleri" olarak bilinen boncuklu iğneler olduğu belirtildi. Atatürk Üniversitesi Tıp Fakültesi Aziziye Hastanesi Göğüs Cerrahi Anabilim Dalı Başkanı Doç. Dr. Nurettin Karaoğlanoğlu, kadınların, genellikle türbanlarını düzeltmek için, iğneyi geçici olarak ağızlarında tutmaya çalıştıklarını belirtti. Doç. Dr. Karaoğlanoğlu, "Bu sırada, kişi nefes alıyor ve iğnenin ucunun boncuklu olmasının da etkisiyle iğne hızla akciğerlere gidiyor" dedi. Karaoğlanoğlu, kadınların akciğerlerinden çıkardıkları iğneleri panoda teşhir ettiklerini söyledi. 


</TEXT>
</DOC>
