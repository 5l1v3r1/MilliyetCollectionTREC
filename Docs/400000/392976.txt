<DOC>
<DOCNO> 392976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/yasam/yas02.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gripten korunmak için sık sık balık yiyin 
</HEADLINE>
<TEXT>


Soğuk algınlıkları dönemine girdiğimiz şu günlerde bağışıklık sisteminizi, beyaz et, sebze ve meyvelerden alacağınız vitamin ve minerallerle güçlendirebilirsiniz 

TAYLAN KÜMELİ bir kibrit kutusu lezzet 

Özellikle kış aylarında vücut direncinin azalmasıyla baş gösteren gripten korunmak aslında hiç de zor değil. Vitamin ve mineraller vücudun kendisi tarafından üretilemeyeceği için yiyeceklerle alınmaları gerekir. Ve vitaminler, yağda ve suda eriyen olmak üzere 2 alt gruba ayrılır. 
A, D, E ve K vitamininden oluşan yağda eriyen vitaminler, sentezleri için kolestrol gerektiren, yağ dokusunda depolanabilen ve ihtiyaç anında salınabilen vitaminlerdir. Bu vitaminlerin yemeklerden sonra alınması, emilimlerini artırabilir. 

Kuşburnu için 
Kış aylarında daha fazla C vitamini tüketmek için limon, portakal gibi turunçgillerle bolca beslenmemiz gerektiği uyarısı sıkça yapılır. 
Ancak özellikle kuşburnu, kırmızı ve yeşil sivri biber, kivi, maydanoz ve rokada bulunan C vitamini miktarı, portakal, mandalina ve limondaki C vitamini miktarından daha fazladır. 
Vücut için vitaminler kadar önemli bir grup da minerallerdir. Mineraller olmadan vitaminler görev yapamazlar. Mineraller kemik, diş, yumuşak doku, kas, kan sinir hücrelerinin yapısında bulunur hormon üretimi, sinirlerden mesaj iletimi gibi birçok biyolojik reaksiyonda, reaksiyonu hızlandırıcı rol oynar. Kalsiyum, iyot, demir, magnezyum, fosfor, potasyum, selenyum, sodyum, çinko en önemli minerallerdir. 

Güçlendirir 
Bunun yanı sıra kışın güneş yüzünü daha az gösterdiğinden, farkında bile olmadan güneşten aldığınız D vitamininden de yoksun kalırız. Bu nedenle özellikle kemik ve diş gelişimimiz için önemli olan D vitamini balıktan alınabilir. 'Balıkyağı' olarak bilinen Omega-3 ile bitkisel yağlarda bulunan Omega-6 yağ asitleri, yaşam boyunca vücudumuzdaki doku hücrelerinin önemli yapıtaşlarını oluşturur, bağışıklık sistemini güçlendirerek kalp, kanser, romatoit artrid ve sedef hastalıklarından koruma sağlar. 

Kansere karşı birebir 
Araştırmalar da göğüs, prostat ve kolon başta olmak üzere pek çok kanser türüne karşı omega yağ asitlerinin yararını göstermiştir. 

Haftanın besini 
Limon 
C vitamini açısından zengin bir gıda olan limon, vücutta demir emilimini artırır. Magnezyum ve bakır içerir. Asit yönünden zengin olan bu meyve, hazmı kolaylaştırır, damar tıkanıklıklarını açar, karaciğer için de çok faydalıdır, böbrek tıkanıklıklarını giderir, kalbi güçlendirir. Soğukalgınlığı ve strese karşı birebirdir . Ilık limonlu suyun zayıflatıcı herhangi bir etkisi yoktur. Doğal olarak kalori içermeyen en güzel meyve limondur. Limonun suyunun sıkılıp suyla karıştırıldıktan sonra içine yeşil elma, portakal dilimleri, nane yaprakları, arzu edilirse tarçın, yapay tatlandırıcı veya esmer şeker eklenerek hazırlanan bir limonata, son derece sağlıklı ve kalorisi az bir içecek olacaktır. 

Haftanın 'yararlısı' 
Ekinezya çayı 
Bağışıklık sisteminizi güçlendirmek için 1 haftalık süreçte her gün bir poşet ekinezya çayı desteği alabilirsiniz. Ekinezya, bağışıklık sistemini uyarıp güçlendirerek hastalıklardan korur. Soğuk algınlığına bağlı üst solunum yolları enfeksiyonlarının tedavisine yardımcı olur. 


</TEXT>
</DOC>
