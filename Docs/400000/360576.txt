<DOC>
<DOCNO> 360576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/guncel/gun04.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadını koruyan tapu genelgesi 
</HEADLINE>
<TEXT>


RECEP İSTEK Kayseri DHA 

Kadınlar isterse, tapusu eşinin üzerine olan oturdukları eve "Aile Konutu" şerhi koydurtarak satılmasını, ipotek konulmasını veya devredilmesini önleyebiliyor. Bu Tapu ve Kadastro Genel Müdürlüğü'nün, Medeni Kanun'un 194. maddesine dayanarak yayımladığı 11 Haziran 2002 tarihli genelgenin kadınlara tanıdığı önemli bir hak, ancak kamuoyunda pek bilinmiyor. 
Genelgenin ilk maddesinde, "Malik olmayan eşin isteğiyle, evlilik birliğinin resmen devam ettiğine ilişkin nüfus kayıt örneğiyle bu konutta birlikte yaşantılarını sürdürdüklerini kanıtlayan muhtarlıktan alınmış belgenin ibrazı halinde, 'aile konutudur' şerhinin işlenmesi isteniyor. 
Şerh ancak konulmasını isteyen tarafından kaldırılabiliyor. Tapu sahibi ise şerhin kaldırılması için aile mahkemesine başvurabiliyor. 
Kayseri Barosu Kadın Hakları Komisyonu Başkanı Behiye Köse, "Bu hak sayesinde, özellikle boşanma aşamasında kocasının konutu bir başkasına satmasını, ipotek koymasını veya usulen bir yakınına devretmesini önleyerek, sokağa atılmaktan kurtulur" dedi. 


</TEXT>
</DOC>
