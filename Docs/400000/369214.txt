<DOC>
<DOCNO> 369214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sondun23.html </URL>
<DATE> 2005/08/12/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Radikal yerleşimciler, Gazze'de yeni Yahudi devleti kuruyor 
</HEADLINE>
<TEXT>

     İsrail, Gazze Şeridi’nden çekilme hazırlıkları yaparken, bölgeden sürpriz bir haber geldi. İsrailli radikal yereşimciler, Gazze Şeridi’nde bağımsız bir devlet kurma hazırlıklarına başladı. 
     Gazze’den çekilmeyi reddeden İsrailli radikal yerleşimciler, Gazze Şeridi’nde bağımsız bir Yahudi devleti kurma hazırlıklarına başladı. Çekilme karşıtı Yahudi lider Arieh Itzhaky öncülüğündeki grup, pazar günü kendi hükümeti, parlamentosu ve ordusu olacak yeni devletin kurulduğunu resmen duyurmaya hazırlanıyor. 
     Arkasında ciddi bir kitle desteği olduğunu savunan Itzhaky, kurmayı planladıkları devletin, uluslararası yasalara saygılı olacağını duyurdu. 
     
     '10 BİN TÜFEK YETER' 

     İsrail basınında çıkan haberlere göre Itzhaky, İsrail hükümetinden destek beklediğini açıkladı. Arieh Itzhaky, "Umarım İsrail Hükümeti, en azından Oslo Antlaşması ardından Filistinliler’e verdiği desteği bize de verir. Arafat o dönem 50 bin tüfek aldı. Bize ordumuzu kurmak için gereken 10 bin tüfek yeter" diye konuştu. 
     Radikal yerleşimciler, bağımsız devletin kuruluşunu pazar günü Neve Dekalim’deki çok büyük bir kitle gösteri sırasında deklare edecek. Arieh Itzhaky, kurulacak devletin geçici adının "Gazze Bölgesi Yahudi Otoritesi" olacağını açıkladı. 
     Derhal bir geçici yönetim kurulacağını ve 21 gün sonra da genel seçim yaparak hükümetin kurulacağını söyleyen Itzhaky ve ekibi, daha önce de Gush Katif’te yasadışı olarak bulunan kişiler için çadır kent kurmuştu. Seçimlerin yapılması halinde Itzhaky’nin liderliğini devam ettirmesi bekleniyor. 
     Devletin kurulması ve Gazze’den çekilme sürecinde direniş göstermeleri halinde İsrail hükümeti ve ordusunun sergileyeceği tutum ise belirsizliğini koruyor. 
     
     'ARİEL SHARON SAVAŞ SUÇLUSUDUR' 

     Arieh Itzhaky, kuracakları devletin BM ve Uluslarararası Savaş Suçları Mahkemesi’ne başvuracağını da sözlerine ekledi. Itzhaky, "Böylece Ariel Sharon, kendi yurttaşlarına karşı işlediği savaş suçlarından ötürü yargılabilecek" dedi. 
     Öte yandan İsrailli bir asker, İsrail Başbakanı Ariel Sharon’u vuracağını söyleyen bir kişi göz altına aldı. 
     Askerin sorgusunun devam ettiği açıklandı. 
     

ANKA 

     
</TEXT>
</DOC>
