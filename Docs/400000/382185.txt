<DOC>
<DOCNO> 382185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sondun14.html </URL>
<DATE> 2005/09/28/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Barzani Ankara’da büro açarız, engelleyemezler 
</HEADLINE>
<TEXT>

     İhsan DÖRTKARDEŞ DHA 

      IRAK Kürdistan Demokrat Partisi IKDP lideri ve ’Kürdistan Bölge Başkanı’ Mesut Barzani, Kürtlerin muvcut durumda, Irak’ta meclisinde kabul edilen anayasadan daha iyi bir anayasa yapabilme şansları bulunmadığını belirterek, bağımsız devlet kurma zamanının gelmediğini söyledi. 
     ’Kerkük-Kürdistan’ internet sitesine demeç veren Mesut Barzani, 15 Ekim’deki referandumdan ’Evet’ oyu çıkması halinde Kürtler’in, Araplar karşısında pozisyonlarını güçlendireceklerini ve haklarını garanti altına almış olacaklarını savundu. Barzani, anayasanın kabul edilmemesi halinde, yeniden genel bir seçimin yapılması gerektiğine dikket çekerken, Iraklı Sünni Arapların yeni seçime katılımıyla Kürtlerin Irak parlamentosundaki gücünün zayıflayacağını, Kürtlerin bu anayasadan daha iyisini yapabilme şansının ortadan kalkabileceğini anlattı. IKDP lideri şöyle devam etti 
     
     'DAHA İYİSİ MÜMKÜN DEĞİL' 
     "Eğer başka bir milletle birlikte tek bir devlette yaşamaya karar vermişseniz bundan daha iyisi mümkün değil. O nedenle iki seçenek var ya ayrılıp kendi bağımsız devletinizi kuracaksınız, ki daha bunun zamanı gelmemiştir ya da bir devlette başka milletlerle birlikte yaşayacaksınız. İkinci şıka göre bundan daha fazlasını da yapamazsınız." 
     
     'ASLAN PAYI KÜRTLERE DÜŞTÜ' 
     Mesut Barzani, yeni Irak anayasasının tam istedikleri gibi olmadığını, eksiklikleri bulunduğunu söylerken, "Şunu çok iyi bilmemiz gerekiyor. Bu anayasayı tek başımıza yapmadık, bizden farklı düşünen taraflarla yaptık. Onların da hakkı, hukuku var. Burada mesele tarafların analaşabilmesidir bir konunun temel meselesi analaşma olunca da, her şey sizin veya istediğiniz şekilde olamaz. Ancak tüm taraflar bu anayasada, aslan payının Kürtlere düşmüş olabileceğini itiraf ediyor" diye devam etti. 
     
     'ANAYAYASA BAĞLI KALINMAZSA IRAK PARÇALANIR' 
     Barzani, yeni anayasada çok açık biçimde ’kendi kaderini belirleme hakkından’ söz edildiğini vurgularken, şöyle konuştu 
     "Bu anayasaya bağlı kalınarak, ancak Irak’ın bütünlüğünün korunacağı şartı yazılmıştır. Bunun anlamı çok açıktır, ama bunu ille de anlamak istemeyen birileri varsa ne yapsanız boşunadır. Yani anayasada kendi kaderini belirleme hakkına net vurgu yapılmıştır ve bunun içinde çok zorlu bir mücadele verildi. Kuşkusuz ’Kürdistan Anayasası’nda, Irak anayasasının eksikliklerine dikkat çekilecek ve kendi kaderini belirleme hakkı çok daha net dile getirilecektir. Tüm taraflar bu anayasaya bağlı kalırlarsa, Irak bölünmez yok eğer taraflar anayasaya bağlılıkların sürdürmezlerse o zaman Irak parçalanır." 
     
     'ANKARA’DA KÜRT TEMSİLCİLİĞİ' 
     Barzani, yeni Anayasada Kerkük’ün referandumla Kürt bölgesine katılmasının yolunun açıldığını, 31 Aralık 2007 tarihine kadar bu meselenin halledilmesi ve Kerkük’ün Kürt bölgesine iade edilmesi gerektiğini, peşmergelerin durumunun da anayasada net olarak yer aldığını savundu. Kürt lider, Irak’taki petrolün tüm Irak halkının olacağını, bundan sonra bulunup çıkarılacak petrol veya gazın bölge hükümetinin idaresinde bulunacağını bildirdi. Yeni anayasada Kürtler’in Ankara, Şam ve Tahran’da resmi olarak kendi kültürel, sosyal ve ticari temsilciliklerini açma hakkı bulunduğu hatırlatılınca Barzani, "Çıkarlarımızın gerektirdiği an o bürolarımız açarız. Kürdistan büroları, Irak elçiliklerinin bir parçası olacak, yasal olarak bunu engelleyemezler" dedi. 
     
</TEXT>
</DOC>
