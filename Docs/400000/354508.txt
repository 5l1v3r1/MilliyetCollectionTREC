<DOC>
<DOCNO> 354508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sontur44.html </URL>
<DATE> 2005/06/22/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Anne-baba evde yokken ev yandı, 5 çocuktan biri öldü 
</HEADLINE>
<TEXT>

     Manisa'da, anne ve babalarının çalışmaya gittiği sırada çıkan yangında, evdeki 5 çocuktan biri yanarak öldü. 
     Alınan bilgiye göre, Fevzi Çakmak Mahallesi Sezer Sokak Küme Evleri 8 numaralı Yorulmaz Ailesi'ne ait evde, nedeni belirlenemeyen yangın çıktı. 
     Anne ve babanın evde olmadığı sırada çıkan yangının başlamasıyla, evdeki 5 çocuktan Gamze 9 , Ceylan 7 , Mine 6 ve Gökhan 4 dışarıya çıktı. Çocuklar telaşla kaçarken, en küçük çocuk olan 1.5 yaşındaki Muhammet evde kaldı. Alevlerin kısa sürede evi sarması üzerine, itfaiye ekipleri ve vatandaşlar yangına müdahale etti. 
     Yangın söndürüldükten sonra eve giren itfaiye ekipleri, minik Muhammet'in yanmış cesedini buldu. 
     Yangın haberini alarak eve gelen inşaat işçisi baba Salih ile çalışmak üzere tarlaya giden anne Nurhayat Yorulmaz, oğullarının ölüm haberini alınca sinir krizi geçirdi. 
     Asayişten Sorumlu Emniyet Müdür Yardımcısı Fikri Özsoy, yangından kurtulan 4 çocuk ile görüşerek, yangının çıkış sebebi hakkında bilgi almaya çalıştı. 
     Yangının, evin mutfak bölümünde başladığı belirtilirken, çocukların mutfaktaki ocakla oynadığı sırada yangının çıkmış olabileceği ihtimali üzerinde durulduğu bildirildi. 
     Yangınla ilgili soruşturma sürdürülüyor. 
     
</TEXT>
</DOC>
