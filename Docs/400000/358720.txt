<DOC>
<DOCNO> 358720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sontur04.html </URL>
<DATE> 2005/07/06/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Oto hırsızları polis memurunu yaraladı 
</HEADLINE>
<TEXT>

     Esenler’de çalıntı bir cipi durdurmak isteyen polis ekipleri ile oto hırsızları arasında silahlı çatışma çıktı. Çatışmada bir polis memuru yaralanırken, hırsızlar kaçtı. 
     AA muhabirinin aldığı bilgiye göre, bir istihbaratı değerlendiren İstanbul Emniyet Müdürlüğü Asayiş Şube Müdürlüğü Hırsızlık Bürosu ekipleri, Başakşehir 4. Etap, 2. Kısım, B-14 Blok önünde yolu kesti. 
     Ekipler, bir süre sonra bulundukları yere gelen 34 ZG 7077 plakalı çalıntı cipi durdurmak istedi. 
     Araçtakilerin durmayarak polise ateş açması sonucu çıkan silahlı çatışmada, polis memuru Aydın Köse ayağından hafif yaralandı. 
     Çatışmada lastikleri patlayan jiple olay yerinden uzaklaşan oto hırsızları, daha sonra kendilerini bekleyen plakası alınamayan başka bir otomobile geçerek kaçtı. 
     Başakşehir Tıp Merkezi’nde tedaviye alınan Köse’nin sağlık durumunun iyi olduğu öğrenildi. 
     
</TEXT>
</DOC>
