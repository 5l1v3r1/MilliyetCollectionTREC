<DOC>
<DOCNO> 384073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/spor/axspo02.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye kayıp olur' 
</HEADLINE>
<TEXT>


Almanya Teknik Direktörü Klinsmann, Milli Takım'ın hem atmosfer, hem de seyirci zenginliği açısından Dünya Kupası'na katılması gerektiğini belirtti, "Türkiye'nin kadrosu çok kaliteli. Özellikle Yıldıray'ın bizde oynamasını isterdim" diye konuştu 

KAAN BORA 


Almanya Milli Takımı Teknik Direktörü Jurgen Klinsmann, cumartesi günü Türkiye ile oynayacakları özel maç öncesi ilginç açıklamalar yaptı. 
Türkiye'nin, Avrupa'nın en iyi ekiplerinden biri olduğunu belirten Klinsmann, "İstanbul'da müthiş bir atmosferde, çok heyecanlı bir karşılaşma olacak. Bu benim genç oyuncularım için de iyi bir tecrübe. Türk takımına saygı duyuyorum. Son dönemlerde pozitif yönde gelişme gösteriyor. Türkiye liginin kalitesi de son yıllarda yükseldi. Biz Almanya olarak yedi maçımızın tamamını kazanıp Dünya Şampiyonu olmak istiyoruz. Bu bir hedef. Burada yaşayan Türkler'in adına da Dünya Kupası'na gelmenizi istiyoruz. Türkiye'nin katılmaması büyük bir kayıp olur. Hem atmosfer, hem seyirci zenginliği açısından. Nuri Şahin, yetenekli bir oyuncu. Kalitesi ortada. Yıldıray Baştürk'ün Alman Milli Takımı'nda oynamasını çok isterdim. Ancak bizim görevimiz kendi yeteneklerimizi bulup çıkarmak" ifadelerini kullandı. 

Löw'den övgü 
Teknik Direktör Klinsmann'ın yardımcılığını yapan Fenerbahçe'nin eski hocası Löw ise "Nuri Şahin çok büyük bir yetenek. Geleceğin yıldızlarından biri olacak. Alman Milli Takımı'nda oynamasını isterdik ama o Türkiye'yi seçti. Herkes kendi kararını kendi verir. Nihat, Türk Milli Takımı'nda en çok beğendiğim oyuncu. Onu çok daha güzel günler bekliyor. Türkiye'de sürekli polemik konusu olan Hakan Şükür ise her zaman tehlikeli ve büyük bir golcüdür" dedi. Tecrübeli teknik adam, Danimarka'nın Yunanistan'ı yenerek Türkiye'nin önünü açacağını da sözlerine ekledi. 

Son kurban Hasan 

Almanya ile yapılacak özel maçın hazırlıklarını Ümraniye'de sürdüren Ay - Yıldızlı ekibimizde sakatlar kervanına Hasan Şaş da eklendi. Fatih ve Ümit Karan'ın ardından sol ayak bileğinde kemik ödemi oluşan Hasan da kadrodan çıkartıldı. Emre'nin ise Arnavutluk maçına yetiştirilmesine çalışılıyor. 

Mevlüt gitti Burhan geldi 

Avrupa Şampiyonası Eleme Grubu'nda 11 Ekim'de Tiran'da Arnavutluk ile karşılaşacak olan Ümit Milli Futbol Takımı dün İstanbul'da toplandı. Crowne Plaza Otel'de bir araya gelen milliler, daha sonra Teknik Direktör Reha Kapsal yönetiminde, Florya Metin Oktay Tesisleri'nde 1,5 saat süren ilk antrenmanını gerçekleştirdi. Bu arada, sakatlığı süren Mevlüt Erdinç FC Sochaux kadrodan çıkarılırken, yerine Diyarbakırsporlu Burhan Eşer davet edildi. 

Etkinlikler düzenlenecek 

Futbol Federasyonu, cumartesi günü İstanbul Atatürk Olimpiyat Stadı'nda Almanya ile oynanacak özel maçta çeşitli etkinlikler düzenleyecek. Girişte taraftarlara "Clapper" Alkışlayıcı dağıtılacak. Karşılaşma öncesi Orkestra Arias, statta bir konser verirken, Ramazan ayı nedeniyle oruç tutan taraftarlar için iftar çadırı kurulacak. İETT otobüsleri saat 17.00'den itibaren Mecidiyeköy, Bakırköy, Yenibosna, Kadıköy, Taksim gibi merkezlerden kalkarak ücretsiz ring sefer yapacak. 


</TEXT>
</DOC>
