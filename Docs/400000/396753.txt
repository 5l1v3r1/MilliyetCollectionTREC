<DOC>
<DOCNO> 396753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonsiy20.html </URL>
<DATE> 2005/11/21/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Spora bakan darbesi 
</HEADLINE>
<TEXT>

     Devlet Bakanı Mehmet Ali Şahin bugün Türk sporunda "darbe" gibi bir açıklama yaptı. 
     Devlet Bakanı ve Başbakan Yardımcısı Mehmet Ali Şahin, "Bizim spor camiasından beklediğimiz 2 önemli unsur, centilmenlik ve sportif başarıdır" dedi. 
     
     BAŞARISIZ FEDERASYON BAŞKANLARININ GÖREVİNE SON 

     Devlet Bakanı ve Başbakan Yardımcısı Mehmet Ali Şahin, federasyon başkanlarına mazbatalarını verirken, 1 yıl sonra başarılarının ölçüleceğini söylediğini ifade ederek, şöyle konuştu 
     "O zaman 1 yılın sonunda başarısız olanlar gider, yerine başarılı olacaklar gelir demiştim. Bu 1 yıllık süre doldu. Şimdi bu değerlendirmenin yapılması için oluşturduğumuz komisyon çalışmalarını tamamlamak üzere. Eğer başarısız olan federasyon başkanı ve yönetimi gereğini kendileri yapmazsa, ben yasal yetkimi kullanarak görevden alacağım." Bakan Şahin, Başbakanlıkta düzenlediği basın toplantısında, Türkiye ile İsviçre arasında yapılan milli maçtan hemen sonra bir toplantıya katılmak üzere Pakistan'a gittiğini, bu nedenle milli maçta yaşanan olayları değerlendiremediğine değinerek, "İsviçre milli maçından ancak 6 gün sonra bu değerlendirmeyi yapma fırsatını bulabildim. Bizim spor camiasından beklediğimiz 2 önemli unsur vardır. Birincisi olimpik ruha sahip olmak, yani centilmenlik, diğeri ise sportif başarıdır. Biz üst düzey yöneticiler hiçbir sportif başarıyı veya organizasyonu Türkiye'nin prestijinden daha üstün görmedik. Hiçbir Türkiye Cumhuriyeti vatandaşı cennet ülkemiz için cehenneme hoş geldiniz pankartı açamaz. Hiçbir federasyon Türkiye'yi sportif suçların işlendiği bir ülke gibi gösteremez" diye konuştu. 
     
     FUTBOL FEDERASYONU'NA İSVİÇRE MAÇI DENETİMİ 

     Şahin, İsviçre maçından sonra yaşanan olaylarla ilgili olarak Futbol Federasyonu hakkında denetim hakkını kullanmayı düşündüğünü söyledi. 
     Bakan Mehmet Ali Şahin, sözlerini şöyle sürdürdü 
     "Futbol Federasyonunun özel bir konumu olduğu için benim bu federasyon hakkında sadece denetleme yetkim var. O da Başbakanlık Teftiş Kurulu tarafından yapılan denetim sonrası bana verilen rapor doğrultusunda lüzum görülürse mümkün, ancak İsviçre maçı sonrası yaşanan olaylardan dolayı Başbakanlık Teftiş Kurulu'na böyle bir denetimi yaptıracağım. Hazırlanan rapor doğrultusunda da hareket edeceğim. Türkiye'yi spor yoluyla tanıtanlar, Türkiye'yi küçük düşürücü davranamazlar. Aksi takdirde bunun cezasına katlanmak zorunda kalırlar." 
     
     FIFA'DAN CEZA BEKLENTİSİ 

     Bakan Şahin, FIFA tarafından Türkiye'ye verilecek ceza hakkındaki görüşlerini ise şöyle dile getirdi 
     "Bu konudaki uluslararası kurallar hangi sonuçları doğuruyorsa, o sonuçlara göre objektif olarak karar verilmeli. FIFA'nın bu konuda daha dikkatli davranacağını umuyorum. Türk Milli Futbol Takımı'nın uluslararası organizasyonlara katılmaması yönünde bir karar çıkacağını beklemiyorum." 
     
</TEXT>
</DOC>
