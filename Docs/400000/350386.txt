<DOC>
<DOCNO> 350386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonsiy29.html </URL>
<DATE> 2005/06/09/ </DATE>
<TIME> 22.50 </TIME>
<AUTHOR>  </AUTHOR>
<HEADLINE>
DSP Genel Başkanı Sezer ''Hükümet'in Avrupa sevdası,çiftçiyi yok ediyor'' 
</HEADLINE>
<TEXT>

     DSP Genel Başkanı Zeki Sezer, "Hükümet’in Avrupa sevdası, çiftçiyi yok ediyor" dedi. 
     Zeki Sezer, Uşak’ın Güre Beldesi’ndeki çay bahçesinde partililerle bir araya geldi. 
     Sezer, burada yaptığı konuşmada, Hükümet’in tarım politikalarını eleştirdi. Çiftçinin çok zor bir dönem geçirdiğini savunan Sezer, şöyle konuştu. 
     "Hükümet’in Avrupa sevdası, çiftçiyi yok ediyor. Biz de AB’ye girmekten yanayız. Ancak biz, AB’ye adam gibi girmekten yanayız. Diğer üye ülkeler gibi girmekten yanayız. Çiftçimizi, köylümüzü, Kıbrıs’ı ve ülkenin bölünmez bütünlüğünü sarsarak değil, diğer ülkelerle eşit koşullarda girmekten yanayız." Başbakan Recep Tayyip Erdoğan’ın "dünyayı" kendisinin ise "Türkiye"yi dolaştığını söyleyen Sezer, şunları kaydetti 
     "Başbakan dünyayı dolaşıyor. Bunun sonucunda 39 bin YTL harcırah aldı. Bu yetmiyor gazetecileri, siyasileri mahkemeye veriyor. Onlardan da 75 bin YTL tazminat aldı. Aynı zamanda Erdemir, Tüpraş gibi ülkenin büyük kuruluşlarını satıyor ve kendisine uçak alıyor. O uçakla da Amerika’ya gidiyor. Orada da Türkiye’yi şikayet ediyor. Başbakana sormaz mıyız, o şikayet ettiğin ülkeyi kim yönetiyor " Geceyi Uşak’ta geçirecek olan Zeki Sezer, yarın burada temaslarını sürdürecek. 
     
</TEXT>
</DOC>
