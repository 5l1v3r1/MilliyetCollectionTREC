<DOC>
<DOCNO> 386269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/yasam/yas02.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'da kuş gribi paniği 
</HEADLINE>
<TEXT>


Zabıtanın, Balıkesir'den 3 bin 500 canlı tavuk getiren bir kamyonun yakınındaki 3 çuvalda 50 tavuk ölüsü bulması kentte kuş gribi paniği yarattı 

ADANA DHA 

Adana'nın Yüreğir ilçesindeki semt pazarında çuvallar içinde bulunan yaklaşık 50 tavuk ölüsü, kuş gribi paniğine neden oldu. Yavuzlar Mahallesi'ndeki pazarda kontrol yapan belediye zabıtaları, Balıkesir'den 3 bin 500 canlı tavuk getiren bir kamyonun yakınındaki 3 çuvalda tavuk ölüleri buldu. 

İncelenecek 
Kuş gribinden şüphelenen görevliler, 1 ölü ve kamyondan aldıkları 2 canlı tavuğu incelenmek üzere Tarım İl Müdürlüğü Veteriner Kontrol Araştırma Enstitüsü Laboratuvarı'na gönderdi. 

Çıplak elle yardım 
Eldivenli zabıtaların topladığı ölü tavuklar, Sofulu beldesindeki çöplüğe gömülerek kireçlendi. Ancak çevredeki çocukların çıplak elle, tavuk ölülerini toplayan zabıtalara yardım etmesi tepki topladı. Zabıta Müdürü Cengiz Yücel, "Tahlil sonucunu bekliyoruz. Canlı tavuk satışını yasakladık" dedi. 


</TEXT>
</DOC>
