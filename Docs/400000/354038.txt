<DOC>
<DOCNO> 354038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonsiy08.html </URL>
<DATE> 2005/06/21/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
CHP'li Memduh Hacıoğlu, partisinden istifa etti 
</HEADLINE>
<TEXT>

     İstanbul Milletvekili Memduh Hacıoğlu, CHP’den istifa ettiğini açıkladı. 
     Hacıoğlu, TBMM’de yaptığı yazılı açıklamada, "CHP merkez yönetimi, içine düştüğü krizi anlama gayretini gösterenleri dışlayarak parti içi demokrasinin işlemesini engellemektedir" dedi. 
     Türkiye’nin hak ettiği ve çok ihtiyaç duyduğu ilerici ve dinamik bir sosyal demokrasi hareketinin önünü açmak, Türkiye ile dünya arasındaki mesafenin kapanması için gereken büyük bir yenileşme atılımına omuz vermek hedefleri ile CHP’ye katıldığını ifade eden Hacıoğlu, şunları kaydetti 
     "Aradan geçen üç yıla yakın sürenin bize gösterdiği gerçek ise CHP merkez yönetimimin bu hedeflerle tutarlı bir yol izleme irade ve cesaretini göstermediğidir. 
     Bugün geldiğimiz noktada CHP, değişimi kucaklamak yerine giderek daha fazla içine kapanmakta, Türkiye’yi dünyanın bir parçası gibi değil de ’özel bir köşesi’ gibi algılayan ve öyle kalmasında ısrar eden yaklaşımları teşvik etmekte, genişlemek ve açılmak yerine ’küçük olsun ama benim olsun’ anlayışıyla giderek daha fazla daralmakta toplumun önüne somut projeler koymayı başaramadıkça her türlü popülizmi beslemektedir. 
     Bütün bunlara ilaveten CHP merkez yönetimi, içine düştüğü krizi anlama gayretini gösterenleri dışlayarak parti içi demokrasinin işlemesini de engellemektedir. Bu değerlendirmelerimin ışığında CHP’den istifa ediyorum." Hacıoğlu’nun istifasıyla CHP’nin sandalye sayısı 159’a düşerken, bağımsız üye sayısı da 10’a yükseldi. TBMM’deki son sandalye dağılımı şöyle 
     AK Parti 356. 
     CHP 159. 
     ANAVATAN 13. 
     DYP 4. 
     SHP 4. 
     HYP 1. 
     Bağ 10. 
     Boş 3. 
     
</TEXT>
</DOC>
