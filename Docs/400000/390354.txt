<DOC>
<DOCNO> 390354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/yazar/bila.html </URL>
<DATE> 2005/10/28/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Baykal İncirlik'e neden dikkat çekiyor 
</HEADLINE>
<TEXT>


CHP lideri Deniz Baykal son günlerde İncirlik üssüne dikkat çekmeye başladı. 
Ortadoğu'nun giderek ısındığı, Irak-Suriye sınırında ABD ve Suriye askerleri arasında yer yer çatışmalar çıktığı yolunda haberlerin geldiği ve Washington'un Şam'a yönelik baskısını artırdığı bugünlerde, Baykal, bu vurguyu neden yapıyor Hükümeti, İncirlik konusunda kamuoyuna bilgi vermeye neden çağırıyor 

CHP'nin kaygısı 
Baykal, dün yönelttiğimiz bu soruları yanıtlarken, geçen salı CHP grup toplantısında yaptığı konuşmayı anımsatarak şöyle dedi 
"Grup konuşmamda da dikkat çektim. İncirlik'in kullanımıyla ilgili olarak hükümetin Meclis'e ve kamuoyuna bilgi vermesi gerektiği üzerinde durdum. Çünkü, İncirlik'in kullanımı SEİA Savunma ve Ekonomik İşbirliği Anlaşması çerçevesiyle sınırlıdır. Hukuki temelini bu oluşturur. Ancak, son günlerde İncirlik'in kullanımında bu çerçeveyi zorlayan uygulamalar olduğuna ilişkin bilgiler geliyor. Dışişleri yetkilileri, İncirlik'in, 15 Nisan'da yapılan ve Irak ve Afganistan'a dönük insani amaçlı lojistik destek çerçevesinde kullanıldığını ifade ettiler. Ancak bu açıklama uygulamayla ne kadar örtüşüyor, onu merak ediyorum." 

İncirlik-İskenderun 
Baykal, İncirlik'teki ve İskenderun Limanı'ndaki hareketliliğe dikkat çekerken, TBMM'nin yetkisi ve bilgisi dışında bir uygulama yapılmaması gerektiğini vurguluyor 
"Hükümet, İncirlik ve İskenderun'la ilgili yeni bir anlaşma mı yaptı da bizim haberimiz mi yok Veya böyle bir hazırlık mı var Bu sorularıma açık yanıt istiyorum. Askeri hareketlerin TBMM'nin verdiği yetki içinde olması gerekir. Yabancı asker mi geliyor veya yabancı asker mi geçecek veya bir yere Türk askeri mi gönderilecek veya Türk hava sahası mı kullanılacak, bütün bunların TBMM'nin kararıyla, vereceği yetki çerçevesinde olması gerekir. Eğer fiilen mevcut hukukun verdiği çerçeveyi, yetkiyi aşan uygulamalar varsa, bu kabul edilemez. Bu tür konular da, ayaküstü yapılan ve netlik taşımayan açıklamalarla geçiştirilemez. TBMM'nin ne olup bittiğinden bilgisi olması gerekir." 

'Gizli-kapaklı olmaz' 
Türkiye'nin yakın çevresinde önemli olayların yaşandığını anımsatan Baykal, hükümete yönelik çağrısını şöyle yineledi 
"Hükümet çok önemli olayları kapalı kapılar arkasında, TBMM'ye, hukuka, Dışişleri kuralları ve geleneklerine aldırmadan yürütüyor. Böyle ahbap-çavuş ilişkileriyle devlet yönetilmez, dış politika yürütülmez. Türkiye demokratik bir hukuk devletidir. Bunun gereklerini hükümet yerine getirmelidir. İncirlik'te, İskenderun'da ne olup bitiyor, bu konuda TBMM'ye zaman yitirmeden bilgi vermelidir." 
Baykal, TBMM zemininde İncirlik'i ve İskenderun'u izlemeyi sürdüreceklerini de vurguluyor. 



</TEXT>
</DOC>
