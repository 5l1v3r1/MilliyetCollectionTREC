<DOC>
<DOCNO> 373360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/soneko06.html </URL>
<DATE> 2005/08/27/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Elazığ'da iki mühendis şeker pancarından metan gazı elde etti.. 
</HEADLINE>
<TEXT>

     Elazığ'da iki mühendis, şekerpancarından metan gazı elde ederek, küçük birimlerde kullanılması için proje geliştirdi. 
     Projeyi gerçekleştiren mühendislerden Fırat Üniversitesi Kimya Bölümü doktora öğrencisi Harun Çiftçi, AA muhabirine yaptığı açıklamada, Dünyada var olan enerji kaynaklarının ileri dönemlerde ihtiyaçları karşılayamacağının ortaya çıktığını belirterek, bu nedenle biyogaz çalışmalarına ağırlık verildiğini kaydetti. 
     Türkiye'de 1975'den sonra başlayan bu yöndeki çalışmaların 1987'de anlaşılamayan bir nedenle sona erdiğini ifade eden Çiftçi, AB ülkelerinde enerji tüketiminin yüzde 2-3'ü ile yüzde 16'ya varan rakamlara kadar biyokütlelerden sağlanan gazla giderildiğini, buna karşın Türkiye'de bu oranın yüzde 1 den daha az olduğunu söyledi. 
     Çiftçi, Türkiye'de biyogaz kullanımı konusundaki eksikliğe karşı zıraat mühendisi İlkay Akcan ile birlikte yaklaşık 4 yıldır süren çalışma sonucunda şeker pancarından metan gazı elde ettiklerini belirterek, gazın küçük birimlerde ısınma ve elektrik gibi ihtiyaçların karşılanabilmesi için kullanılabilecek proje de geliştirdiklerini söyledi. 
     
     SANAYİDE YAYGINLAŞIRSA, YILDA 6-7 MİLYAR DOLAR KATMA DEĞER 
     Çiftçi, bugüne kadar şeker pancarından sadece laboratuvar ortamında biyogaz elde edildiğini, kendi projelerinin ise kullanılabilirlik özelliği taşıdığını söyledi. 
     Projenin şu anda küçük birimlerin ihtiyacını karşılayabilecek seviyede olduğunu, bu haliyle Türkiye yaygınlaşması halinde yılda yaklaşık 2 milyar dolar katma değer sağlacağını ifade eden Çiftçi, şöyle dedi 
     ''Sanayi tesislerine yaygınlaştırmamız halinde, yılda 6-7 milyar dolar katma değer kazanılabilir. Pancardan elde ettiğimiz metan gazıyla çalışan sistemde, atık pancarlar da organik tarıma uygun gübre olma özelliği taşıyor. Projede, 20 ton pancardan LPG eşdeğerinde 2-3 ton gaz elde ediliyor. Sistemi oluşturmak ise yaklaşık 15 bin YTL'e mal oluyor, sistem kendisini 1.5 yılda amorti ediyor.'' Ziraat Mühendisi Akcan ise içeriğinde karbon olan tüm bitki ve atıklardan biyogaz elde edilebileceğini söyledi. 
     Proje aracılığıyla kota konulan ve soğuk iklimlerdeki insanların en fazla ekimini yaptıkları ürünlerden olan pancarın, tekrar ekiminin yaygınlaşacağını belirten Akcan, ''bu sayede ülkemizin doğal kaynakları da korunmuş olacak. Biyogazı samandan, orman ürünleri artığına, hububatan gübreye kadar her türlü biyolojik kütleden elde edebilirsiniz. Her bölgede, ekimi yapılan ürüne göre oluşturabilirsiniz. Türkiye'de yılda 11 milyon ton odunun kesildiğini düşünürsek, bu enerji türünün gerekliliği ortaya çıkar'' dedi. 
     
</TEXT>
</DOC>
