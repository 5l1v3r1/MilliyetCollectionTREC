<DOC>
<DOCNO> 394258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/guncel/gun07.html </URL>
<DATE> 2005/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tankerde radyasyon şüphesi 
</HEADLINE>
<TEXT>


Mazot tankerine, radyasyon bulundu iddiasıyla el konuldu. Şoför gözaltında 

ŞANLIURFA DHA 

Şanlıurfa'nın Viranşehir ilçesinde, mazot yüklü bir tanker, radyasyon bulunduğu şüphesiyle seferden alıkonularak belediye çöplüğündeki parka çekildi. Tankerin şoförü gözaltına alınırken, Şanlıurfa'dan radyasyon ölçüm ekibi istendi. 
İskenderun'dan Irak'a mazot taşıyan Vedat Özdemir yönetimindeki 47 AH 105 plakalı tanker, radyasyon bulunduğu iddiasıyla polise yapılan ihbar üzerine dün Viranşehir'de durduruldu. İlçenin Ceylanpınar Caddesi'ndeki belediye çöplüğüne çekilen tanker, sivil polis ekiplerinin gözetiminde bekletilirken, şoför Özdemir Emniyet'e götürülerek gözaltına alındı. 
Tankerde radyasyon bulunup bulunmadığının belirlenmesi için Şanlıurfa'dan radyasyon ölçüm ekibi istendiği, olayla ilgili soruşturmanın sürdürüldüğü bildirildi. 




</TEXT>
</DOC>
