<DOC>
<DOCNO> 351298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sonspo05.html </URL>
<DATE> 2005/06/12/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Real Madrid'ten Manchester United'a inanılmaz teklif... 
</HEADLINE>
<TEXT>

     İspanyol ekibinin son hedefi Portekizli Cristiano Ronaldo... Beyaz Şimşekler genç yıldız için Manchester United’a inanılmaz bir öneri sundu 35 milyon Pound artı Michael Owen. 
     
     Luxemburgo’nun hayali 

     Her yıl kadrosunu bir süperstarla süsleyen Real Madrid, bu transfer dönemini de boş geçecek gibi gözükmüyor... İspanya Ligi ve Şampiyonlar Ligi’nde aradığını bulamayan ve sezonu kupasız kapatan Beyaz Şimşekler, büyük bir transfer operasyonu için kolları sıvadı. Teknik direktör Vanderlei Luxemburgo’nun ısrarla kadrosunda görmek istediği Manchester United’ın yıldızı Cristiano Ronaldo için Real Madrid girişimlere başladı. 
     
     Ronaldo gitmek istiyor 

     Ronaldo transferi için gözünü karartan İspanyol ekibi, Manchester United’a İngiliz golcü Michael Owen artı 35 milyon Pound’luk inanılmaz bir teklif yaptı. Ada’da mutlu olmadığını her fırsatta dile getiren genç futbolcu bu öneriye sıcak bakarken, Kırmızı Şeytanlar’ın tecrübeli çalıştırıcısı Sir Alex Ferguson, Ronaldo’yu bırakmaya niyetli olmadıklarını tekrarladı. İngiliz ve İspanyol gazeteleri bu flaş gelişmeye manşetlerde yer verdi. 

     
</TEXT>
</DOC>
