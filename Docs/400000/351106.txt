<DOC>
<DOCNO> 351106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sontur24.html </URL>
<DATE> 2005/06/11/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Sigarayı bırakarak 3 bin dolar biriktirdi 
</HEADLINE>
<TEXT>

     Kahramanmaraş’ın Elbistan İlçesi’nde 7 yıl önce sigarayı bırakan emekli astsubay Ahmet Özcan, her gün 
     içtiği 2 paket sigaranın parasını bir kenara koyarak 3 bin 100 dolar biriktirdi. Emekli astsubay Özcan 50 , AA muhabirine yaptığı açıklamada, çok genç yaşta sigaraya başladığını belirterek, 23 yıl boyunca günde 2 paket sigara içtiğini, 7 yıl önce de zararını görüp bırakmaya karar verdiğini söyledi. Sigaranın zararlı bir alışkanlık olduğunu ifade eden Özcan, "7 yıl önce çok önemli ve anlamlı bir günde, Kadir Gecesi’nde sigarayı bıraktım. Amacım hem sağlığımı korumak hem de sigaraya harcadığım parayı biriktirerek hacca gidebilmekti. 7 yıl boyunca, sigara içiyormuş gibi her gün sigaraya verdiğim parayı bir fonda biriktirmeye başladım" dedi. Özcan, sigarayı bırakarak hem sağlığını koruduğunu, hem de gitmeyi çok istediği hac için 3 bin 100 dolarlık birikim yapmayı başardığını kaydetti. Sigara kullananların bu zararlı alışkanlıktan kurtulabileceğini ifade eden Özcan, "Bu konuda önemli olan, kesin karar vermek ve güçlü bir iradeye sahip olmaktır. Ben asker olduğum için bu konuda fazla zorlanmadım. Kendi kendime emir verip, bunu uyguladım. Güçlü bir irade, sigaranın bırakılması için yeterlidir" diye konuştu. 
     
</TEXT>
</DOC>
