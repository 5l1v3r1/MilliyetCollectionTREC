<DOC>
<DOCNO> 370345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sontur03.html </URL>
<DATE> 2005/08/16/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Amerikalı dağcılar Ağrı Dağı'nda mahsur kaldılar... 
</HEADLINE>
<TEXT>

     Ağrı’nın Doğubayazıt İlçesi’nden, Ağrı Dağı’na tırmanan 3 Amerikalı dağcıdan biri, inişte 4 bin metredeki kazada ayak bileğinden sakatlandı. 
     AA muhabirinin edindiği bilgiye göre, 4 gün önce Doğubayazıt İlçesi’nden Ağrı Dağı’na tırmanmaya başlayan Amerikalı 3 dağcı, zirve sonrası inişe geçti. 
     Amerikalı gruptan, adının Cohn olduğu belirtilen dağcı, 4 bin metre yükseklikteki Yeşil Vadi’nın batı bölümünde kalan Kızıltepe bölgesinde, kayarak düşüp ayak bileğinden sakatlandı. 
     Ekipteki dağcılarından birinin, Doğubayazıt’a indiği, diğerinin ise sözkonusu bölgede arkadaşının yanında kaldığı belirtildi. 
     
     "BÖLGE ÇOK RİSKLİ" 

     Dağcının kaza geçirdiğinin öğrenilmesi üzerine, Ağrı Dağı’na tırmanan Doğubayazıt Arama Kurtarma Timi DAKUT , sözkonusu bölgeye ulaştı. 
     DAKUT Başkanı Ahmet Ertuğrul, AA muhabirine yaptığı açıklamada, daha yüksek kesimlerden sürekli taşların düştüğü bölgenin bir bölümünün de buzul olduğunu söyledi. 
     Dağcılara ancak 30 metre kadar yaklaşabildiklerini anlatan Ertuğrul şunları söyledi 
     "Bölge çok riskliydi. Yaralıya ulaşma imkanımız yoktu. Uzaktan anlaşabildiğimiz kadarıyla, dağcının ayak bileğinin burkulmuş ya da kırılmış olabileceğini düşünüyoruz. Ulaşamadığımız için gerekli birimlere haber verdik ve inişe geçtik. Amerikalı dağcıların yanında, bulundukları yerde kamp kurabilmeleri için yeterli malzeme vardı. Şu anda hayati tehlikeleri yok" 
     
     "O BÖLGEYE GİTMEMELERİ İÇİN UYARILMIŞLARDI" 

     Doğubayazıt Kaymakamı Rauf Ulusoy da AA muhabirine yaptığı açıklamada, Amerikalı dağcının yaralandığı bölgenin, dağcılara daha önce söylenilen tırmanış ve iniş rotasının dışında bir bölge olduğunu söyledi. 
     Dağcıların, sözkonusu bölgeden fotoğraf çekmek istediklerini, ancak tırmanmadan önce, o bölgeye kesinlikle yaklaşmamaları konusunda uyarıldıklarını ifade eden Ulusoy, şunları söyledi 
     "Dağcılar, sözkonusu bölgeye kesinlikle gitmemeleri ve rotadan çıkmamaları konusunda tırmanış öncesi yetkili arkadaşlarca uyarıldılar. Dağcıların bulunduğu bölge, kendilerine belirtilen rotanın yaklaşık 1.5 kilometre dışında kalıyor. Uyarılara rağmen, o bölgenin fotoğrafını çekmek için bilinçli olarak rotadan çıkmışlar." Dağcıların şu an hayati tehlikelerinin bulunmadığını belirten Ulusoy, konuyla ilgili birimlere durumun haber verildiğini ve yarın sabah dağcıları aşağı indirmek için çalışma başlatılacağını bildirdi. 
     
</TEXT>
</DOC>
