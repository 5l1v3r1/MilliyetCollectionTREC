<DOC>
<DOCNO> 394009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sondun05.html </URL>
<DATE> 2005/11/11/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Fransa'daki olayların tek görgü tanığı Altun, konuştu 
</HEADLINE>
<TEXT>

     Saadet ORUÇ PARİS Fransa , DHA 

FRANSA'nın başkenti Paris banliyölerinden Clichy-Sous-Bois'de polisten kaçarken elektrik trafosuna sığınan iki gencin öldüğü olay sırasında, elektrik çarpması sonucu ağır yaralanan Muhittin Altun, polisler hakkında yaptığı şikayeti geri almayacağını söyledi. 
     Paris'te bulunan Saint Antoine Hastanesi'ndeki ağır yanıklar’ bölümünde yatan Muhittin Altun, avukatı aracılığıyla polisler hakkında suç duyurusunda bulunduğunu söyledi. Altun, Suç duyurusunu geri çekmeyeceğim.'' dedi. 
     Altun'un bulunduğu yerde, hastaların yattığı bölmeler camlarla ayrılmış, odalara girilmesine izin verilmiyor. Hastalarla, ancak camın arkasından telefonla konuşabiliyorsunuz. Altun, olay gününde polisin kendilerini takip ettiğini ve saklandıkları trafo dışında beklemeye devam ettiğini söyledi. Altun, doktorların gazetecilerle görüşmesine izin vermediğini belirterek, Fransız televizyonlarına konuşmak istemediğini ifade etti. 
     Endişeli olduğunu belirten baba Hüseyin Altun ise, oğlunun dün ameliyat olduğunu ve sırtındaki yaralarının temizlendiğini söyledi. Altun, Oğlum ikinci kez ameliyat olacak. Ensesinden alacakları deriyi, yanıkların olduğu kol ve bacağa nakledecekler.'' diye konuştu. 
     27 Ekim'de 15 yaşındaki Bouna Traore ve 17 yaşındaki Zyed Benna, Paris yakınlarındaki Clichy-sous-Bois banliyösünde polisten kaçarken elektrik akımına kapılarak ölmüş, Muhittin Altun ise yaralanmıştı. Bunun üzerine yüzlerce genç, banliyöde araçları ve dükkanları ateşe vermişti. 
     
</TEXT>
</DOC>
