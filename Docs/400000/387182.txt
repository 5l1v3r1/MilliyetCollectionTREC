<DOC>
<DOCNO> 387182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sonyas05.html </URL>
<DATE> 2005/10/16/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Ömer Şerif, Aziz Petros rolünde... 
</HEADLINE>
<TEXT>

     İtalyan devlet televizyonu RaiUno için çekilen ''Aziz Petrus'' San Pietro adlı tarihi filmde, başrolü Mısırlı ünlü aktör Ömer Şerif oynuyor. 
     RaiUno, çekimi Tunus'ta yapılan filmi 24-25 Ekim tarihlerinde iki bölüm halinde yayınlamaya hazırlanırken, Hz. İsa'nın havarilerinin başı olarak bilinen Aziz Petrus'u canlandıran Ömer Şerif, İtalya'daki haftalık yayın organlarından ''Tv Sorrisi e Canzoni'' dergisine konuştu. 
     Ömer Şerif, derginin yarınki sayısında yer alan demecinde, ''Müslümanım, ama Aziz Petrus'u ben canlandırıyorum. Bu filmi, kendi kalbimde, ebeveynime ithaf ettim. Zira annem de, babam da koyu birer Katoliktirler'' dedi. 
     İnsanlar arasında sevgi ve iletişimin önemli olduğunu belirten Ömer Şerif, ''Bu nedenledir ki, son birkaç yıldır, iletişim kurmanın, farklı kökenlere rağmen birlikte yaşamanın mümkün olabileceğini öğretmeme fırsat veren rolleri kabul ediyorum'' diye konuştu. 
     Mısırlı aktör, Lux Vide adlı prodüksüyon şirketinin RaiUno için Tunus'ta çektiği filmde, Aziz Petrus'u canlandırmanın kendisi için zor olmadığını söyledi. Katolik bir ailenin çocuğu olarak dünyaya geldiğini anımsatan Ömer Şerif, Hıristiyanlık temalarına aşinalığını ise şu sözlerle dile getirdi 
     ''Annem de, babam da Katoliktir. Annem ruhunu Tanrı'ya teslim etti. Kendisini çok seviyordum. Son nefesini verdiği anda da yanındaydım. Tanrı ve Aziz Antonio sayesinde nasıl bir sükunet duyduğuna bizzat tanık oldum. Ölmeden önce benden, Padova'ya her gidişimde, oradaki Aziz Antonio Bazilikası'nda onun için dua edeceğime dair söz almıştı. Verdiğim bu sözü yerine getirmeyi asla ihmal etmedim. Ben Cizvit rahiplerin elindeki bir okulda yetiştim. Rahip yamaklığı yaptım. Yani ayin yönetiminde rahiplere yardımcı oldum. Kitab-ı Mukaddes'i de, havarileri de iyi biliyorum''. 
     Kendisinin daha sonra din değiştirerek Katoliklikten İslam'a geçtiğini anlatan Ömer Şerif, insanların farklı dinlere mensup olmakla birlikte sıkı bir iletişim içerisinde olabileceklerini bizzat yaşayarak öğrendiğini söyledi. 
     Mısırla aktör, bu konuda kendi ailesi içinde yaşananları ise şu sözlerle özetledi 
     ''Ben ise hayatımın daha sonraki döneminde Müslüman oldum. Gerçekten sevdiğim tek kadın konumundaki eşim Fatma ile evlenebilmek için Müslüman oldum. Oğlum Tarık'ın annesi olan Fatma. Aşk yüzünden din değiştirip İslam'a geçtim. Bu kararım kolay olmadığı gibi bedel de ödedim. Babam, din değiştirmemden dolayı büyük bir acı yaşadı. Daha sonraki dönemde, oğlumun da farklı dinlere mensup eşleri oldu. Bugün bir Musevi, diğeri Müslüman olan iki torunum var. Ama her şeye rağmen, aradaki bağların güçlü olduğu tek bir aile konumundayız''. 
     Ömer Şerif'in başrolde oynadığı filmin de adı olan Aziz Petrus, İncil'lerde Hz. İsa'nın 12 havarisinin başı olarak tanımlanıyor. Farklı Hıristiyan gruplardan biri konumundaki Roma Katolik Kilisesi, kuruluşunun kökeninin de bizzat Aziz Petrus'a dayandığını ileri sürüyor. 
     
</TEXT>
</DOC>
