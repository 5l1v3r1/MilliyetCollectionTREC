<DOC>
<DOCNO> 395900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonyas13.html </URL>
<DATE> 2005/11/17/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İngiliz klasikleri SMS'de 'Olmkydolmmk' 
</HEADLINE>
<TEXT>

     İngiltere'de öğrenciler, yakında Shakespeare'in ölümsüz eseri Hamlet'in ünlü tiradını ''olmkydolmmk'' şeklinde okuyacak. 
     Bir İngiliz cep telefonu firması, edebiyatın klasik eserlerini SMS metinleri şeklinde özetleyerek öğrencilere ulaştırmayı planlıyor. Firma, bu hizmetin öğrenciler için sınavlara hazırlanırken önemli bir kaynak olacağını belirtiyor. 
     Yeni SMS hizmetiyle Hamlet'in ''To be or not to be'' tiradı ''2b Nt2b '' olmak ya da olmamak olmkydolmmk haline gelecek. 
     Birçok akademisyeni dehşete düşürebilecek bu hizmete olumlu bakanlar da var. Projeye danışmanlık yapan University College London'da İngilizce öğretim üyesi olan Profesör John Sutherland, bu hizmetin yararlı bir hafıza desteği sağlayabileceğine dikkat çekti. 
     Sutherland, kısa mesaj metinlerinin özet yapısının, bir olay örgüsü içindeki önemli unsurların çıkarılmasını sağlayabildiğini söyledi. 
     Firma, yeni hizmetini ocak ayında başlatmayı ve nisan ayına kadar Shakespeare'in eserlerini tamamlamayı planlıyor. Metinler, bu cep telefonu firmasının aboneleri için ücretsiz olacak. 
     SMS metinlerine dönüşmesi planlanan kitaplar arasında Jane Austen'ın ''Aşk ve Gurur'', Charles Dickens'ın ''Kasvetli Ev'' gibi klasikler de bulunuyor. 
     
</TEXT>
</DOC>
