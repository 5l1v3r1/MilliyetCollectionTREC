<DOC>
<DOCNO> 383397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sontur16.html </URL>
<DATE> 2005/10/02/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
30 yıldır oğlunu arıyor... 
</HEADLINE>
<TEXT>

     Malatyalı Zeynep Sümer 65 , 30 yıl önce kaybolan oğlu Doğan'ı Mersin'de arıyor. 
     Sümer, Malatya'da yaşadıklarını ve 1975 yılında hayvanları otlatmak için meraya götürdükten sonra kaybolan ve bir daha haber alamadıkları Doğan'ın, Mersin'de olduğuna dair haber aldıklarını söyledi. 
     Oğlunu bulmak üzere Mersin'e geldiğini söyleyen Zeynep Sümer, Malatya'da kaçırılan oğlunun Mersinli bir aileye para karşılığı evlatlık verildiğini ve isminin de Tacettin Yıldız olarak değiştirildiğini iddia etti. 
     Yaklaşık 30 yıl önce kaybolan oğlunu ''Bulurum umuduyla'' aradığını belirten Sümer, ''Eşimle birlikte gezmediğimiz il kalmadı. Ancak, oğlum Doğan'a bir türlü ulaşamadık. Şimdi de Mersin'de oğlumun izini sürüyorum'' dedi. 
     Malatya ve Mersin cumhuriyet savcılıklarına başvurduğunu ifade eden Zeynep Sümer, ''Oğlumun bulunup, kan örneğinin alınarak bana ait olduğunun belirlenmesini istiyorum'' diye konuştu. 
     
</TEXT>
</DOC>
