<DOC>
<DOCNO> 363346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sondun28.html </URL>
<DATE> 2005/07/22/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İtalya'da teröre karşı yeni önlemler... 
</HEADLINE>
<TEXT>

     Londra'daki bombalı saldırıların ardından İtalya'da terörizmle mücadele konusunda gündeme getirilen önlemler paketi, bugün bakanlar kurulunda onaylandı. 
     Başbakan Silvio Berlusconi, bakanlar kurulu toplantısından sonra yaptığı açıklamada, ''Teröre karşı önlemler paketi oybirliğiyle onaylanmış bulunmaktadır'' dedi. 
     Berlusconi, terörizmle mücadele konusunda bakanlar kurulu üyelerinin birlik içerisinde hareket etmelerinden duyduğu memnuniyeti dile getirerek, şunları söyledi 
     ''Bakanlar kurulumuzun onayladığı kararname, terörizmle mücadelede yeni önlemler içermektedir. İçinde bulunduğumuz hassas dönem göz önüne alınırsa, kararnamenin oybirliğiyle kabul edilmiş olması da sevinç vericidir.'' Bakanlar kurulu, uluslararası terörle mücadele için özel yetkilerle donatılmış bir savcılık kurulmasını da karara bağladı. 
     İtalya İçişleri Bakanı Giuseppe Pisanu, kararnamenin ilgili bakanlıklarla istişare içinde hazırlandığını belirterek, ''Oybirliğiyle onaylanan kararname 19 madde içeriyor. Taslağı biz hazırlamıştık. Nihai metin ise diğer bakanlarımızla istişare ve öneriler doğrultusunda belirlendi. Kararname teknik açıdan da tam bir ortak çalışmanın ürünüdür'' dedi. 
     Kabul edilen önlemler paketi, İtalya'da bir dizi yeni uygulamanın başlatılması anlamına geliyor. Valilere, teröristlere yardım ve yataklık eden kişileri sınır dışı etme yetkisi veriliyor. Gözaltı süresi 12 saatten 24 saate çıkarılırken, belgelerde tahrif ve sahtecilik, yalancı şahitliğe eşdeğer bir suç sayılıyor. 
     İtalyan ceza yasasında geçmiş dönemlerde terörle mücadele amacıyla çıkarılmış 270 sayılı yasanın ek maddelerinin, uluslararası terörle mücadele için uygulanması da yeni önlemler paketinin maddeleri arasında yer aldı. 
     
     TERÖR ZANLILARININ DNA TESPİTİ 
     Önlemler paketi, terör zanlılarının DNA tespiti için saç ve tükürük örneği vermelerini zorunlu kılıyor. Ancak bu yönteme, sadece diğer delillerin yeterli olmaması durumunda, savcılığın emri doğrultusunda başvurulması öngörülüyor. 
     İnternet servisi sunan kurumlara, elektronik postaların izlerini 24 ay boyunca saklama zorunluluğu getiriliyor. İnternet cafe açmak isteyen kişiler İçişleri Bakanlığı'ndan da izin alma mecburiyetine tabi tutuluyor. Telefon şirketleri de arama dökümlerini 24 ay boyunca muhafaza etmekle yükümlü tutuluyor. Cep telefonu şirketleri hazır kart kullanmak isteyen kişilere anonim satış yapamayacak. Bir başka deyişle, hazır kart kullanan kişilerin kimlik bilgilerini de saklama zorunluluğu getiriliyor. 
     Belgelerde sahtecilik de dahil olmak üzere, terörizm amaçlı her tür faaliyet bundan böyle tutuklama nedeni addedilecek. 
     Kararname, İtalya'da uçuş kursuna yazılmak isteyen kişilerin, emniyet amirliğinden onay almalarını da zorunlu kılıyor. 
     Terörle mücadele konusunda emniyet birimlerine bilgi aktarmayı kabul eden kişilere oturma izni verilmesi ve polislerin cezaevindeki kişilerle avukatın bulunmadığı bir ortamda baş başa soruşturma amaçlı görüşmeler yapabilmeleri de yeni önlemler arasında yer alıyor. 
     
</TEXT>
</DOC>
