<DOC>
<DOCNO> 396212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/guncel/gun07.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Askere özel kural gerekli' 
</HEADLINE>
<TEXT>


Anayasa Mahkemesi, askerlere sivillerden farklı kurallar getirilmesini Anayasa'ya aykırı bulmadı. Mahkeme, ulusal güvenlik açısından kuralların gerekli olduğunu vurguladı 

ANKARA Milliyet 

Anayasa Mahkemesi, asker kişilere sivil kişilerden farklı kurallar getirilmesinin Anayasa ve uluslararası normlara aykırı olmadığına karar verdi. 
Kara Kuvvetleri Komutanlığı 1. Ordu Komutanlığı Askeri Mahkemesi, baktığı bir davada, Askeri Ceza Kanunu'nun, "Herhangi bir nedenle izinli olsa dahi, yabancı ülkeye gitme müsaadesi bulunmaksızın ülke sınırları dışında 3 günü geçiren asker kişiler firar etmiş sayılarak, 1 yıldan 5 yıla kadar hapis cezasına mahk m edilir" şeklindeki düzenlemesinin Anayasa'ya aykırı olduğunu savundu. 

'Kısıtlama olmaz' 
Mahkeme, düzenlemenin iptali için Anayasa Mahkemesi'ne başvurdu. Başvuruda, askerlerin özel yaşamlarında ortaya çıkan acil durumlarda yurtdışına çıkamadıkları, belgelerin hazırlanmasının 2.5 aylık bir süreyi bulduğu belirtilerek, "Demokratik toplumlarda kişilerin yurtdışı seyahat özgürlüklerine bu şekilde bir kısıtlama kabul göremez" denildi. Anayasa Mahkemesi de iptal istemini reddetti. Resmi Gazete'de yayımlanan kararda, Türk Silahlı Kuvvetleri'nin disiplini ve askerlik hizmetlerinin gereklerinin yurtdışına gidecek asker kişiler için ek yükümlülükler getirebileceği belirtildi. 
Kararda, yurtdışına çıkışlarda ulusal güvenlik nedeniyle askerlere özel farklılık getirilmesinin haklılığı da, "Askerlik hizmetinin ulusal güvenliğin sağlanmasındaki belirleyici yeri ve ağırlığı, sivil yaşamda suç oluşturmayan ya da önemsiz görülebilecek cezaları gerektiren kimi eylemlerin suç olarak kabul edilmelerini ve ağır yaptırımlara bağlanmalarını zorunlu kılabilmektedir" ifadeleriyle anlatıldı. 



</TEXT>
</DOC>
