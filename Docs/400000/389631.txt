<DOC>
<DOCNO> 389631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonyas04.html </URL>
<DATE> 2005/10/25/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Sahile vuran 60'tan fazla balina öldü 
</HEADLINE>
<TEXT>

     Avustralya'nın güneyinde kıyıya vuran 60'dan fazla balinanın öldüğü bildirildi. Balinaların niye toplu halde kıyıya yüzerek ölmeyi seçtikleri ise henüz anlaşılamadı. 
     Tazmanya eyaleti Ulusal Park ve Doğal Hayatı Koruma Dairesi sözcüsü Liz Wren, iki grup uzun yüzgeçli kılavuz balinanın Marion koyu yakınlarında sahile vurduğunu, hayatta kalan 10 kadar balinayı kurtarmaya çalıştıklarını söyledi. 
     Wren, doğal hayatı koruma görevlilerinin, balinaları kıyı yakınlarında gören bir balıkçının uyarısı üzerine harekete geçtiğini, erişimi sadece botla sağlanabilen bölgeye birkaç saatte gidebildiklerini, vardıklarında ise kıyıya vuran 67 balinanın ölüsüyle karşılaştıklarını belirtti. 
     Wren, hayatta kalan 10 balinayı derin sulara gönderme çalışmalarına 80 kadar gönüllünün yardım ettiğini kaydetti. 
     Aynı bölgede 1988 yılında 70 kadar balina kıyıya vurmuş, bunlardan sadece 10'u kurtarılabilmişti. 
     
</TEXT>
</DOC>
