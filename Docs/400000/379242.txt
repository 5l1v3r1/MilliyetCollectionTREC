<DOC>
<DOCNO> 379242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sonspo08.html </URL>
<DATE> 2005/09/17/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Aslan, Norveç’ten hasarlı döndü .. 
</HEADLINE>
<TEXT>

     Çok ağır bir zeminde oynanan Tromso karşılaşmasında Hasan Şaş ve Hakan Şükür’ün sakatlandığı açıklandı. 
     
     Şükür-Hasan Şaş 
     Tromso maçı sonrası düzenlediği basın toplantısında, Bugün tek mutluluğum bu sahada herhangi bir futbolcumun sakatlanmaması oldu'' diyen Eric Gerets’in yanıldığı ortaya çıktı. Çok ağır bir zeminde oynanan karşılaşmada Hasan Şaş ve Hakan Şükür’ün sakatlandığı belirtildi. Kulüp doktoru Murat Çevik dün Türkiye’ye dönüşte yaptığı açıklamada, her iki yıldız futbolcunun da çeşitli yerlerinden sakatlandığını ve tedaviye başlandığını açıkladı. 
     
     Durumları belirsiz 
     Murat Çevik, hafif sakatlığı nedeniyle maça yedek başlayan ve oyuna ikinci yarıda dahil olan Hakan Şükür’ün sol bacak üst adalesinde spazm tespit ettiklerini, Hasan Şaş’ın ise sağ ayak bileğinde darbeye bağlı ödem oluştuğunu söyledi. Her iki futbolcunun tedavisine de hemen başlandığı bildirildi. Şükür ve Hasan’ın yarın akşam Vestel Manisaspor’a karşı oynayıp oynamayacakları bugün yapılacak kontrollerin ardından netlik kazanacak. 
     
</TEXT>
</DOC>
