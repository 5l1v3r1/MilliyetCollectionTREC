<DOC>
<DOCNO> 389849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonsiy23.html </URL>
<DATE> 2005/10/26/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
CHP Malatya'ya heyet gönderiyor 
</HEADLINE>
<TEXT>

     CHP, Malatya Çocuk Yuvası'nda kalan 0-6 yaş grubu çocuklara yönelik dayak ve işkence iddialarını araştırmak için bir heyet oluşturdu. 
     CHP Malatya milletvekilleri Muharrem Kılıç ve Ferit Mevlüt Aslanoğlu, Aydın Milletvekili Özlem Çerçioğlu, İzmir Milletvekili Erdal Karademir'den oluşan heyet, konuyu incelemek üzere bugün Malatya'ya gidecek. 
     Ayrıca CHP İzmir Milletvekili Ahmet Ersin de üyesi olduğu İnsan Haklarını İnceleme Komisyonu'na gönderdiği yazıda, devletin gözetimi ve denetimi altındaki tüm bakımevi ve yurtların komisyonca gündeme alınmasını, sorunların insan hakları boyutuyla araştırılmasını istedi. 
     Ersin, TBMM İnsan Haklarını İnceleme Komisyonu'nun 20 Ekim'de yaptığı toplantısında, ilgili bakanın, ''İnsanın olduğu her yerde şiddet vardır'' diyerek, sorumluluğu altındaki bakımevi ve yurtlardaki kötü muamele ve şiddetin varlığını kabul ettiğini savundu. 
     CHP'li Ersin, kamuoyunun gözünden ve dikkatinden uzak olan bu tür bakımevi ile yurtlardaki uygulamaların ve kötü muamelelerin, insan haklarını ihlal etmenin çok ötesine geçtiğini ifade etti. 
     
</TEXT>
</DOC>
