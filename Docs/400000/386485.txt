<DOC>
<DOCNO> 386485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonyas03.html </URL>
<DATE> 2005/10/13/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
'iPod'un görüntülü modeli çıktı 
</HEADLINE>
<TEXT>

     ''iPod'' ile büyük başarı sağlayarak hızlı bir yükseliş trendine giren bilgisayar devi Apple, düzenlediği basın toplantısıyla iPod'un görüntülü modelinin tanıtımını yaptı. 
     Taşınabilir dijital müzik cihazı iPod'u geliştirerek görüntülü versiyonunu hizmete sunan Apple'ın, internetten hizmet veren ''iTunes'' müzik mağazasından müzik parçalarının yanı sıra artık video filmlerinin ve televizyon şovlarının satışını yapacağı bildirildi. 
     Apple Yöneticisi Steve Jobs, düzenlediği basın toplantısında, ABC televizyon grubuyla anlaşma yaptıklarını ve bu grubun bazı dizilerinin satış hakkını aldıklarını kaydetti. 
     Renkli ekrana sahip iPod'ların 30 gigabyte'lık modeli ABD'de 299 dolardan, 60 gigabyte'lık modeli ise 399 dolardan satışa sunulacak. 
     Bu arada, Apple firmasının iPod sayesinde kar oranını büyük ölçüde artırdığı ve 2005'in 3. çeyreğinde geçen yılın aynı dönemine göre karını 3 kat artırdığı ifade edildi. 
     Geçen mali yılda iPod'un Apple'in tüm gelirinin yaklaşık üçte birini oluşturduğu belirtilirken, şirketin gelirlerinin yüzde 44'ünü elde ettiği Macintosh bilgisayarlarından da 1,2 milyon adet sattığı bildirildi. 
     
</TEXT>
</DOC>
