<DOC>
<DOCNO> 361813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/spor/spo01.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal orta şeker 2-2 
</HEADLINE>
<TEXT>


Yeni sezon hazırlıklarını Almanya'da sürdüren Beşiktaş, Köln'den sonra Banik Ostrava ile de berabere kaldı. İlk maça oranla daha derli toplu gözüken Siyah - Beyazlılar'ın Çek temsilcisi karşısında gollerini Pancu ile Youla attı 


Beşiktaş dün Almanya'da oynadığı hazırlık maçında Banik Ostrava ile 2-2 berabere kaldı. Kartal, Köln'den sonra oynadığı ikinci ciddi hazırlık karşılaşmasında da sahadan eşitlikle ayrıldı. Maça hızlı başlayan Siyah - Beyazlılar, 27. dakikada Pancu'nun golüyle öne geçti. 2 dakika sonra Koray'ın topu ceza alanı içinde elle kesmesini hakem penaltı olarak değerlendirdi, atışı kullanan Magera skora dengeyi getirdi. 31'de bu sefer Tomasek'in kullandığı serbest atışta kaleci Volkan ters ayağı üzerinde kalınca Mavi - Beyazlılar üstünlüğü ele geçirdi. Mücadelenin 40. dakikasında Okan'ın köşe atışından gelen topu Güven doldurdu. Topu düzelten Youla net bir vuruşla Beşiktaş'a eşitliği getirdi. Karşılaşma sonrası Teknik Direktör Rıza Çalımbay, "Hazırlık maçlarında skorun o kadar büyük önemi yok. Şu aşamada futbolcularımı tanıyorum ve herkese şans vermeye çalışıyorum. Takımın performansından şimdilik memnunum" diye konuştu. 

Maçın karnesi 
HAKEMLER Roland Grath, Robert Hartmann, Stefan Schlatt 
BEŞİKTAŞ Volkan 4 - Mustafa 4 , İbrahim Toraman 4 , Koray 5 , Çağdaş 4 Gökhan Dk. 67 4 - Okan 4 Ali Güneş Dk. 85 , Güven 6 Tayfur Dk.81 , Pancu 6 Ali Tandoğan Dk.59 4 , İbrahim Üzülmez 4 Adem Dk.67 4 - İbrahim Akın 6 Sergen Dk.67 4 , Youla 6 Veysel Dk.67 4 
BANİK OSTRAVA Vasek 6 - Lesak 4 , Besta 4 , Klimpl 6 , Drozd 4 - Metelka 4 , Stanek 4 Sloncik Dk.77 , Magera 5 , Tomasak 6 Ciganek Dk.82 - Papadopulos 4 Zürek Dk. 84 , Zeher 5 
GOLLER Pancu Dk.27 , Magera Dk.29 pen. , Tomasek Dk.31 , Youla Dk.40 

Affet bizi Seba 

"forza Beşiktaş" grubu, bir dönem aleyhinde tezahüratta bulunduğu Onursal Başkan Süleyman Seba'yı ziyaret ederek özür dileyecek 


Beşiktaş tribünlerinin etkin grupları arasında yer alan "forza Beşiktaş"ın bir bölüm üyesi, Kartal'ın efsane Başkanı Süleyman Seba'yı ziyaret ederek kendilerini affetmelerini isteyecek. 
Gerekirse Sakarya Hendek'teki köyünü de ziyaret etmeyi düşünen Siyah - Beyazlılar, bu sezon İnönü Stadı'ndaki ilk maç olan Denizlispor karşılaşmasında da Seba'ya olan sevgilerini dile getirip, pankart asacak. İşte "forza Beşiktaş" internet sitesinin forumlarından mesajlar 
Ahmet Dursun, Seba gitsin diye nasıl bağırdım. Ah, kafam ah Kendimden utanıyorum küfür ettiğim için böyle bi insana. Özür şart çünkü geç kalınırsa çok kötü olur. Yaşarken kendimizi affettirelim yoksa bu azap ile yaşanmıyor. Her sabah aynı acı.Ben çamura bulanmış şampiyonluk yerine şerefli ikinciliği seçen takımın taraftarıyım. Hiç bir şeyi kolay kolay hazmedemem. Hiçbir menfaat, çıkar düşenmeyen Başkan istiyorum takımımın başına. Tıpkı Hakkı, Süleyman babalar gibi. Toyluğumuza verecek kadar büyüktür, gün görmüştür. İnönü'yü inletmeleyiz 

"Geçte olsa Ahde Vefa Affet Bizi Affet Seba" 
Yarın, öbür gün bir vefat haberi alırsak vicdanımız artık yüzümüzün aydınlığından değil arkamızdaki gölgemizin karanlığından muzdarip olmaz mı Seba'nın değerini ancak gerçekten Beşiktaş'lı olanlar anlar. 

Pancu'dan son nokta 

Transferi konusunda ortaya çıkan çeşitli spekülasyonlardan rahatsızlık duyan Daniel Pancu, Beşiktaşlılar'ın yüreğine su serpti, hiçbir yere gitmeyeceğini söyledi. 
CSKA Moskova'nın kendisine çok iyi şartlarda teklifte bulunduğunu belirten Rumen yıldız, Lucescu'nun yanısıra, Almanya ve İtalyan kulüplerinden de çeşitli öneriler geldiğini vurguladı. Pancu şunları söyledi 
"Ancak Beşiktaş ile sözleşmem olduğu için hiçbirisiyle direkt olarak görüşme bile yapmadım. Burada mutluyum ve ayrılmayı düşünmüyorum. 1.5 ay sonra baba olacağım, çocuğumun Türkiye'de doğmasını istiyorum. Daha önce İtalya'da oynadım ancak burası bambaşka. En büyük hedefim bu yıl ikinci kez şampiyonluk yaşadıktan sonra Şampiyonlar Ligi'nde Beşiktaş forması altıda mücadele etmek olacak." 
Geçen yılı bir kayıp olarak gördüğünü belirten Rumen yıldız, "Her star oyuncunun böyle bir dönemi olur. Ben bunu geçirdim. Sakatlığım da tamamen geçti, kendimi çok iyi hissediyorum. Görev verilen her mevkiide oynarım. Carew'in ayrılması sorun olmaz. O kendi tercihini yaptı" yorumunu yaptı. 

Milliler'deki ayrıcalık bitti 

Beşiktaş, dün akşam yaptığı Banik Ostrava maçı nedeniyle sabah çalışmasını kısa tuttu. Topla çalışan Siyah - Beyazlı ekip, hafif bir idmanın ardından otele gidip dinlenmeyle çekildi. Kampa geç katılan Okan, Ahmed Hassan, Pancu, İbrahim Toraman, Koray ve İbrahim Akın takım arkadaşları ile aynı idmanı yapmaya başladı. 
Bu arada hafif sakatlığı bulunan Cordoba ile Ramazan takımdan ayrı olarak diğer sahada 1.5 saat süren özel çalışma yaptı. Vestel Manisaspor ile anlaştığını söyleyen kaleci Ramazan, en kısa sürede ligin yeni ekibine katılacağını açıkladı. 

Gömlekler Önatlı'dan 

Teknik Direktör Rıza Çalımbay dün sabah yapılan antrenman sonrası, yardımcısı Zeki Önatlı ile iddialı bir basketbol maçı yaptı. Gömleğine oynanan karşılaşmaların ilkini Çalımbay, 5 sayı avans vermesine rağmen kazandı. İkinci maçta ise bu kez 10 avans veren Rıza hoca yine kazanıp 2 gömlek sahibi oldu. 

Bir taşla iki kuş 

Beşiktaş'ın prensip anlaşmasına vardığı Azar Karadaş çok yönlü bir oyuncu. Gerçek mevkii forvet olan Norveçli yıldız uzun boyu ve güçlü fiziğinin de etkisiyle savunmada ve ön liberoda da görev yapabiliyor 

KAAN BORA 

Siyah - Beyazlılar'ın transferi için el sıkıştığı Azar Karadaş ilginç özelliklere sahip bir oyuncu. Futbol yaşamına Brann Bergen takımından başlayan 24 yaşındaki yıldızın görev aldığı gerçek mevkisi forvet. Gole dönük bir oyuncu olan Azar, savunma veya bu bölgenin önünde de ön libero olarak görev alabiliyor. Beşiktaş defansta da sıkıntı ve eksiklik yaşadığı durumlarda Azar'dan faydalanabilecek. Norveçli yıldızın güçlü fiziğiyle savunmada da oldukça etkili olduğu belirtiliyor. 
Ayrıca Azar'ın Türk pasaportu taşıması da büyük avantaj. Kara Kartal'ın bu oyuncunun konumu nedeniyle yabancı kontenjanında sıkıntı yaşamayacak. Fakat Azar'ın bu ekstra özelliklerinin yanısıra dezavantajları da yok değil. Uzun boyunun rakiplerine sağladığı üstünlük nedeniyle hava toplarında çok etkili olan Azar yerden biraz zayıf. Türk asıllı yıldız sprinter bir oyuncu değil ve bire bir adam geçmede çok başarılı olduğu söylenemez. Azar Karadaş için geçen sezon Benfica forması altında az şans bulması dolayısıyla maç eksiği de söz konusu. Maç başına ortalama 64 dakika görev alan Azar, rakip fileleri ise sadece 4 kez havalandırabildi. 

KARİYERİ YIL TAKIM MAÇ GOL 1999 Brann 6 - 2000 Brann 21 7 2001 Brann 23 5 2002 Rosenborg 23 5 2003 Rosenborg 22 5 2004 Rosenborg 16 2 2004 05 Benfica 12 4 

Karadaş hasta Galatasaraylı 

Azar'ın futbol kariyeri de ilginç olaylarla dolu. Futbola Brann Bergen takımında başlayan Azar daha sonra Rosenborg'a transfer oldu. Buradaki performansıyla Norveç Ümit Milli Takımı'na kadar yükselen Türk asıllı yıldıza transfer teklifleri yağıyordu. Leeds ve Liverpool ile antrenmanlara çıkıp, beğenilmeyen Azar, Roda'ya imza atacakken bir anda Inter'e attığı gollerle dikkatleri üzerine çekti. Şampiyonlar Ligi'nde Mavi - Siyahlı ekibin filelerini iki kez havalandıran genç yıldızı artık herkes tanıyordu. Rosenborg'dan ayrılmayı kafasına koyan Azar, Udinese'ye gidecekken, Trapattoni bu oyuncuyu Benfica'ya transfer etti. 
Hasta bir Galatasaray taraftarı olarak tanınan Azar'ın en büyük rüyalarından biri bir gün Sarı - Kırmızılı ekibin formasını giyebilmek. Bekar olan Azar'ın bir de kız çocuğu bulunuyor. Özel zevkleri arasında televizyon seyretmek bulunan Karadaş'ı ekran başına bağlayan diziler Türkiye'de gösterilen Seinfeld ve Friends... Azar'ın en sevdiği yemekler kebap ile makarna. 

Seyfo Soley sınıfta kaldı 

Azar Karadaş'ın gelişi için gün sayan Beşiktaş teknik heyeti, çıplak gözle izlediği Genkli Seyfo Soley'i Siyah - Beyazlı takım için yeterli bulmadı. Bu oyuncuyu izleyen Antrenör Gökhan Keskin, Seyfo konusunda olumsuz görüş bildirdi. 
Keskin'in, Teknik Direktör Rıza Çalımbay'a verdiği raporda, "Eski Fenerbahçeli Johnson gibi. Ama biraz ağır, teknik özelliği pek yok. Gökhan Zan'ın orta sahada da oynadığını düşünün" dediği ifade edildi. 

Wolfarth ile randevulaştı 

Sol ayak topuğunda bağ dokusu ezilen Tümer bir türlü iyileşemedi, Bayern Münih'in ünlü doktoru Wolfarth'a muayene olmak istedi. Teknik Direktör Rıza Çalımbay ile bir görüşme yaparak, Cordoba'nın durumunu örnek gösteren Tümer, Alman doktordan çarşamba günü için randevu aldı. Kolombiyalı kaleci de, Beşiktaş'a ilk geldiğinde aynı sakatlığı geçirmiş, teşhis koyan Wolfarth'ın tavsiyeleri sonrasında 15 gün içinde kendine gelmişti. 


</TEXT>
</DOC>
