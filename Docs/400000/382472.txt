<DOC>
<DOCNO> 382472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/yasam/axyas01.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlık emriyle kök hücre yasağı 
</HEADLINE>
<TEXT>


Sağlık Bakanlığı, 'insan olabilecek embriyonlardan elde edilecek kök hücre çalışmalarını' durdurdu. Bilim adamları ise bu kararı eleştirdi 


Tedavi Hizmetleri Genel Müdür Yardımcısı Bekir Keskinkılıç, 'yasal düzenlemesi sonuçlandırılıncaya kadar embriyonik kök hücre EKH araştırmalarına son verilmesi' yönünde valiliklere bir genelge gönderildiğini açıkladı. 
Kararın, 'insan olabilecek embriyonların tıbbi malzeme olarak kullanılmasını önlemeye yönelik' olduğunu vurgulayan Keskinkılıç, embriyonlar için bilim dünyasında 'yaşamını sürdürebilir' tartışmaları yaşandığını belirtti. Keskinkılıç, 'tartışmaların etik ve dini boyutunu tüm yönleriyle 1-2 ay içinde değerlendirip yasal düzenleme yapacaklarını' kaydetti. 

Vicdan kabul etmiyor 
İnsan yaşamının, amaç ne olursa olsun sonlandırılmasını kabul edemeyeceklerini vurgulayan Keskinkılıç, "Embriyon kök hücre yerine çekirdek transferi gibi yan tedbirler var. Konular değerlendirilene kadar vicdanlar tarafından kabul edilmeyen uygulamaları durdurduk. Genelge dışına çıkan herkes sorumluluğunu taşıyacak" dedi. 
Kararı eleştiren Ankara Üniversitesi Tıp Fakültesi Öğretim Üyesi Prof. Dr. Taner Demirer ise Türkiye'de EKH çalışması yapılmadığını, sadece bazı üniversitelerde bireysel çalışmalar olduğunu söyledi. Bu hücreleri elde etmek için ceninin hayatına son verilmesinin söz konusu olmadığını ifade eden Demirer, EKH'nin, hastalardan alınan hücre çekirdeğini, gönüllü bir kadından alınan yumurtaya yerleştirme yöntemi ile 'laboratuvarda' elde edildiğini anlattı. 
Prof. Dr. Demirer şöyle konuştu "Bu hücreyi yerleştirdiğiniz yumurtayı alıp rahme koyarsanız klonlama olur. Bunu desteklemiyoruz. Ama bu şekilde laboratuvar ortamında araştırma maksatlı yapılan embriyonik kök hücre çalışmalarının sakıncası yoktur." 
A.Ü. Hematoloji Bilim Dalı Başkanı Osman İlhan da, tedaviye yönelik çalışmaların önemli olduğunu, etik ve dini açıdan konunun ele alınması gerektiğini söyledi. 

'Yanlış adım atılmasın' 
Keskinkılıç, karara itirazları ise şöyle değerlendirdi "Burada şu nokta gözden kaçmamalı ki, kök hücre kaynaklarından sadece birisi hakkında böyle bir karar alınmıştır. Türkiye'de zaten embriyonik değil, erişkin kaynaklı kök hücre kullanımı söz konusu. Dünyada da embriyonik kök hücre kullanımı tartışılırken Türkiye'de yanlış bir adım atılmaması için bu karar alınmıştır." 

EKH hangi hastalıkları tedavi edebilir 

Prof. Dr. Taner Demirer, 'normal embriyon özelliği taşımayan' embriyonik kök hücrelerden EKH yararlanarak kas, beyin, kalp hücresi gibi değişik dokular yapma olanakları bulunduğunu açıkladı. EKH ile parkinson, kalp yetmezliği, multipl skleroz, felç hastalıklarına yönelik tedavi yapılabiliyor. 


</TEXT>
</DOC>
