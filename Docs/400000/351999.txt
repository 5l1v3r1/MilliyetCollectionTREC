<DOC>
<DOCNO> 351999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonyas25.html </URL>
<DATE> 2005/06/14/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Doğduğu ilçeye okul yaptıracak... 
</HEADLINE>
<TEXT>

     Hayırsever Mehmet Kavak, doğduğu Mardin’in Ömerli İlçesi’nde 18 derslikli okul binası yaptıracak. 
     Mardin Valisi M. Temel Koçaklar, valiliğin toplantı salonunda düzenlenen protokol imza töreninde, son yıllarda sivil toplum kuruluşlarının, hayırsever kişi ve kuruluşların eğitime karşı gösterdikleri duyarlılığı takdirle karşıladığını söyledi. 
     Mardin’de her gün eğitimle ilgili yeni bir etkinlik ve yatırımla karşılaşmaktan mutluluk duyduğunu ifade eden Koçaklar, şunları söyledi 
     "Hayırsever vatandaşlarımızın sorumlu vatandaşlık anlayışı doğrultusunda eğitime gösterdikleri duyarlılığı takdirle karşılıyoruz. 
     İl Özel İdaresi’nin imkanlarını birinci derecede eğitime dönük kullanıyoruz. Eğitime yapılan yatırımın geleceğimize yapılan yatırım olduğunu düşünüyor ve biliyoruz. Ömerli İlçesi’nde lise yapmaya karar veren Mehmet Kavak hemşehrimizi tebrik ediyorum. Cehaleti yenmenin yolu eğitimden geçer. Gençlerimize, çocuklarımıza imkan tanıyalım, okumalarını sağlayalım." Mehmet Kavak da doğup büyüdüğü ilçede lise yaptırmaktan mutluluk duyduğunu belirterek, "Lisenin temelini yarın atacağız ve en kısa zamanda tamamlayarak çocuklarımızın hizmetine sunacağız" dedi. 
     Daha sonra Vali Koçaklar ve Kavak, birlikte protokole imza attı. 
     
</TEXT>
</DOC>
