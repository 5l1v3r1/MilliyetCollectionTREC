<DOC>
<DOCNO> 372623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonyas15.html </URL>
<DATE> 2005/08/24/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Güzellerin yatına ceza 
</HEADLINE>
<TEXT>

     YAŞAR ANTER Muğla DHA 

Bodrum ve Gökova'da objektif karşısına geçen modellerin bulunduğu yata, denizi kirlettiği gerekçesiyle 14450 YTL para cezası kesildi. 
     Bir Rus işadamının kiraladığı, Yunanistan'ın en büyük üç yatından biri olan R M Elegant'la gelen, çeşitli ülkelerden 16 fotomodel ve model, katalog çekimi, takvim ve bir erkek dergisi için 5 gün süreyle koylarda poz verdi. Günlüğü 65 bin dolara kiralandığı belirtilen yat pazartesi sabahı Zeytinlikahve Koyu'nun 400 metre açığında demirliyken, görevliler çöp torbası 5 büyük dolusu mutfak artığını denize boşalttı. 
     Torba Koyu'nda yatlarıyla dolaşan denizcilerle ve koyda yüzenler deniz üzerindeki çöpleri fark etti. 
     Turizmciler Güllük Sahil Güvenlik Komutanlığı'na yatı ihbar etti. 
     Olay yerine gelen ekipler yata suçüstü yaptı. Denizdeki çöplerden örnek alıp yata giden Sahil Güvenlik ekibi, mutfakta araştırma yaptı, yiyecekleri karşılaştırdı, çöplerin yattan atıldığını belirledi. 
     Pire Limanı'na kayıtlı lüks motor yatın Yunanlı kaptanı Fotios Lessis 47 suçunu kabul etti. Sahil Güvenlik, 2872 sayılı Çevre Kanunu'na muhalefetten para cezası kesti ve para ödenmeden yurt dışına çıkılmamasını istedi. 
     
</TEXT>
</DOC>
