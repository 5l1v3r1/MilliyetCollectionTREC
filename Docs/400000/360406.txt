<DOC>
<DOCNO> 360406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/soneko16.html </URL>
<DATE> 2005/07/12/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Şevket Demirel Şirketlerde kaynak aktarımı olmadığı tespit edildi 
</HEADLINE>
<TEXT>

     İşadamı Şevket Demirel, TMSF'nin Egebank'tan Göltaş Çimento'ya kaynak aktarımı konusunda Isparta Sulh Hukuk Hakimliği'nin yaptığı tetkiklerin bittiğini, 9 şirkette de kaynak aktarımı olmadığının bilirkişi raporlarıyla tespit edildiğini bildirdi. 
     Şevket Demirel yaptığı yazılı açıklamada, Isparta'da kendisi tarafından yönetilen 9 şirkete, TMSF tarafından el konulmasını ''trajedi'' ve ''hukuk cinayeti'' olarak niteledi. Egebank'a borcu olmadığı gibi hiç bir alakası da bulunmadığını tekrarlayan Demirel, açıklamasında şu görüşlere yer verdi 
     ''TMSF'nin el koyma kararında Göltaş Çimento'ya kaynak aktarımı esas alınıyor. 10 gündür Isparta Sulh Hukuk Hakimliği'nin bu konudaki tetkikleri nihayet bitmiştir. Tarafıma tebliğde 9 şirkette de kaynak aktarımı olmadığı bilirkişi raporlarıyla tespit edilmiştir.'' Demirel, yine kaynak aktarımı olmadığını belirten ve bankaya el konulmadan 6 ay önce, SPK tarafından 2000 yılında düzenlenmiş bir rapor bulunduğunu da hatırlattı. 
     Şevket Demirel, hazırlıkları tamamlanan dosyalarla, ilgili mahkemede yürütmenin durdurulması talebiyle dava açacaklarını da belirttiği açıklamasında, ''Yerli, yabancı hissedarların olduğu, halka açık, SPK'ya kayıtlı ve İMKB'de işlem gören şirketlerin daha fazla hak kaybına maruz kalmadan eski yönetimine geçmesini ilgili makamlardan talep ettik'' ifadesini kullandı. 
     
</TEXT>
</DOC>
