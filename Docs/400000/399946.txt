<DOC>
<DOCNO> 399946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/soneko17.html </URL>
<DATE> 2005/12/02/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Mısır ve pamuk prim fiyatları üreticileri böldü... 
</HEADLINE>
<TEXT>

     Dilek Akın AA 

Bu yıl ekim alanları artan mısırda kilo başına 5 YKr, pamukta ise 30 YKr prim beklentisi, üreticiler arasında karşıt fikirlerin oluşmasına neden oldu. 
     Adana Tahıl Üreticileri Birliği Başkanı Nur Özkan, bu yıl yaklaşık 4 milyon ton rekolte tahmin edilen mısırda, üreticinin büyük darbe yediğini, bunun önümüzdeki yılın ekim alanlarına olumsuz yansıyacağını savundu. 
     Özkan, "özellikle ikinci ürün mısır hasadının ardından depolar hınca hınç mısır doluyken uygulanan yanlış tarım politikaları nedeniyle mısıra talebin iyice daraltıldığını" vurgulayarak, "Özellikle mısırdan elde edilen tatlandırıcı kotasının Bakanlar Kurulu kararıyla yüzde 50 artırılmaması mısır fiyatının 17 YKr’ye kadar düşmesine yol açmıştır" dedi. 
     Mısır eldeyken bir de bu ürüne verilen devlet priminin kilo başına 5 YKr olarak açıklanmasının beklendiğini anlatan Özkan, "Aldığımız 
     bilgilere göre, mısıra komik rakamı reva görenler, bu kez pamuğa kilo başına 30 YKr prim biçmiştir" dedi. Özkan, geçen yıl TMO’nun mısıra 32 YKr fiyat vermesi ve prim desteğiyle bu yıl Türkiye’nin dört bir yanında mısır ekilir hale geldiğini vurgulayarak, konuşmasını şöyle sürdürdü "Üretim artışı, bunun karşılığında talep daralması ürünün yok pahasına elden çıkarılmasına neden olmuştur. Pamuk için açıklanması beklenen 30 YKr ise gelecek yılda pamuk ekim alanlarına yansıyacak, üretim patlaması yaşanacak, herkes pamuk ekecek, piyasa tıkanacak. Bunu tahmin etmek için ekonomist olmaya gerek yok." Özkan, mısıra kilo başına verilecek primin en az 85-90 YKr arasında olmasını bekleyen üreticinin hayal kırıklığı yaşadığını kaydetti. 
     
     "PAMUĞA TALEP OLUR" 
     Adana Ticaret Borsası ATB Başkanı Fethi Coşkuntuncel ise pamuğun bir kilosunun maliyetinin 75-80 YKr, piyasada şu andaki satış fiyatının ise 60 YKr olduğunu belirtti. 
     Pamuğa, mısırdan daha fazla prim verilmesinin doğal karşılanması gerektiğini ifade eden Coşkuntuncel, şunları kaydetti 
     "Mısırda yaşanan pamukta yaşanmaz. Çünkü, mısırı işleyen birkaç firma var. Bunun yanında daha çok yem sanayinde kullanılan mısırın ikame ürünü buğday her fırsatta koz olarak kullanılıyor. Oysa, pamuğun yerine konulacak alternatif yok. Türkiye’deki bütün yem sanayicileri fabrikalarını toplayın, bir Çukurova Holding, bir SANKO bile etmez. 
     Pamuk her zaman pazarda değerini bulur." Coşkuntuncel, mısırın Türkiye’nin her yerinde yetişebileceğini ancak, pamuğun vatanının Çukurova olduğunu vurgulayarak, "Avrupa Birliği ülkelerinde bir dekar pamuk tarlasından 300-350 kilo ürün alınırken, bizim topraklarımızda 550-600 kilo alınıyor. Böylesine verimli toprakları pamuktan mahrum bırakamayız. Bu nedenle açıklanması beklenen 30 YKr primi isabetli bir karar olarak değerlendirmek gerekir" diye konuştu. 
     
</TEXT>
</DOC>
