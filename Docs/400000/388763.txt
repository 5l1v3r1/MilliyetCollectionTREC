<DOC>
<DOCNO> 388763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sondun01.html </URL>
<DATE> 2005/10/22/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
ABD'deki Türk vatandaşlarına Wilma kasırgası uyarısı... 
</HEADLINE>
<TEXT>

     Türkiye’nin New York Başkonsolosluğu, ABD’nin Florida sahillerini pazartesi günü vurması beklenen Wilma kasırgasına karşı bölgede yaşayan Türk vatandaşlarını uyardı. 
     Başkonsolosluktan yapılan duyuruda, bir iki gün içinde ABD’nin Florida eyaletini etkisi altına alması beklenen Wilma kasırgasıyla ilgili olarak ABD makamlarınca Florida eyaletinde olağanüstü durum ilan edildiği, bölge sakinlerinin kasırgaya hazırlanmalarının istendiği ve bazı şehirlerde yaşayanların da evlerini gönüllü olarak tahliye etmeleri yönünde uyarıldığı hatırlatıldı. Duyuruda, "Bu çerçevede, Florida eyaletinde ve Florida eyaletine komşu eyaletlerde yaşayan vatandaşlarımızın ABD federal ve yerel makamlarının uyarılarını izlemeleri önemle tavsiye olunur" ifadeleri yer aldı. 
     Kasırga bölgesinde bulunan vatandaşların gerek gördükleri takdirde New York Başkonsolosluğu ile temasa geçebileceklerinin de belirtildiği duyuruda, mesai saatleri dahilinde 09 00-17 00 212- 450-9148, mesai saatleri dışında da 212-450-9165 66 numaralı konsolosluk telefonlarını arayabilecekleri belirtildi. 
     
</TEXT>
</DOC>
