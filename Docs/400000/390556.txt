<DOC>
<DOCNO> 390556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonyas02.html </URL>
<DATE> 2005/10/28/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Avrupa'da küresel ısınmadan en çok Akdeniz Havzası etkilenecek 
</HEADLINE>
<TEXT>

     Uluslararası bir araştırma, 21. Yüzyıl’da Avrupa kıtasında küresel ısınmadan en olumsuz etkilenecek bölgelerin Akdeniz havzası ve Alpler olduğunu belirledi. 
     Avrupa’daki 16 araştırma enstitüsünün çalışmasıyla hazırlanan ve Science dergisinde yayımlanan raporda, küresel ısınmanın bugünden 2080’e kadar Avrupa’da çevre ve topluma yapacağı etki incelendi. 
     Raporda, Avrupa’daki tüm bölgeler arasında, Akdeniz havzasının küresel ısınmadan en çok etkilenecek bölge olduğu, hava sıcaklıklarının artması ve yağışların azalmasının bölgede kuraklığın ortaya çıkmasına yol açacağının tahmin edildiği belirtildi. 
     Kuraklık nedeniyle bölgede orman yangınları çıkacağı ve tarım alanlarının bir kısmının kaybedileceğinin tahmin edildiği belirtilen rapora göre, Akdeniz halklarının yüzde 14-38’i su sıkıntısı çekilen bölgelerde yaşamını sürdürecek. 
     Araştırmaya göre, küresel ısınma, Alpler’deki kar tabakasını da olumsuz etkileyecek. Alpler’de bugün 1300 metre yüksekte kar tabakası bulunurken, bu yüksekliğin gelecekte 1500-1700 metreye çıkacağı, kayak yapılabilecek alanların azalacağı, Avrupa’da ortalama hava sıcaklığının 2080’e kadar 2,1 ila 4,4 derece artacağı tahmin ediliyor. 
     
</TEXT>
</DOC>
