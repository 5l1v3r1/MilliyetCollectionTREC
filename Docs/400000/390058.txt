<DOC>
<DOCNO> 390058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/yazar/idiz.html </URL>
<DATE> 2005/10/27/ </DATE>
<TIME>  </TIME>
<AUTHOR> Semih İDİZ  </AUTHOR>
<HEADLINE>
Saddam'ın yargılanması ters tepiyor 
</HEADLINE>
<TEXT>

Sana 

Saddam Hüseyin'in nihayet yargılanıyor olması Kuveyt, İsrail ve İran'da malum nedenlerden dolayı sevinçle karşılanmış olabilir. Ancak, aynı şeyin Arap dünyasının büyük bölümü için geçerli olduğunu söylemek pek mümkün değil. 
Başbakan Erdoğan'ın resmi ziyareti için bulunduğumuz 20 milyon nüfuslu Yemen, Arapların bu konudaki hissiyatını anlamak açısından iyi bir konumda bulunuyor. Yemen'in, Irak krizi nedeniyle bölgenin geçirmekte olduğu bu zorlu dönemde Amerika ile yakın ilişkiler sürdürüyor olması ise bu konudaki bulguları daha da ilginç kılıyor. 

Saddam'a destek 
Burada İngilizce olarak yayımlanan Yemen Observer gazetesi, konuyla ilgili olarak yaptığı bir araştırmayla, çeşitli sınıflara mensup Yemenlilerin görüşlerini aslında net bir şekilde orta koymuş. Bizim de burada ayaküstü yaptığımız konuşmaları doğrulayan bu araştırma Washington'un hiç de hoşuna gitmeyecek bazı gerçekleri ortaya koyuyor. 
Söz konusu araştırmaya göre, sınıfları ne olursa olsun, Yemenlilerin büyük bölümü Saddam'ın bu koşullarda yargılanıyor olmasını, "Arap lemi açısından bir hakaret ve aşağılama" olarak algılıyor. Tabii buna katılmayanlar da var. Daha çok "okumuş" kesime mensup olan bu Yemenliler, Saddam'ın yargılanıyor olmasına "Kendi etti, kendi buldu" şeklinde yaklaşıyorlar. 

Aydın eleştirisi 
Hatta, Radio Sawa muhabiri Arafat Mudabeş, binlerce insanı katleden veya hapse atan "Arap despotları" için bu davanın "tarihi bir ders" olacağına inanıyor. Mudabeş, "Ben burada Araplara dönük bir aşağılama görmüyorum. Saddam doğru dürüst bir lider olsaydı halkını bu durumlara düşürmezdi" diyor. 
Fakat bunun halkın geneli açısından geçerli bir görüş açısı olduğunu söylemek güç. Yemen Observer gazetesi, yaptığı araştırmaya dayanarak, bu konuda şunları belirtiyor 
"Halkın ağırlıklı bölümü, Saddam'a, hem Batı'ya başkaldırmış bir lider, hem de, başka Arap liderlerin İsrail ile ilişki kurma yarışına girdikleri bir sırada bu ülkeye karşı saldırı düzenlemiş sembolik bir şahsiyet olarak bakıyor." 

'Şerefsiz' durum 
Bu arada konuyu "derin" bir tarihi perspektife oturtanlar da var. Örneğin Muhammed Naci Allaw adlı avukat, Saddam'ın yargılanıyor olmasını Arapların Endülüs'ü kaybettikleri dönemde içine düştükleri "şerefsiz" duruma benzetiyor. 
Ali Ahmed adlı emekli general ise "her açıdan adaletsiz" saydığı bu mahkemeyi, "Arapların soytarı konumuna düşürüldükleri Amerika güdümlü bir sirk" olarak tanımlıyor. Saddam'ın resimlerinin birçok duvarda asılı olduğu Yemen'de bu görüşün yaygın bir hissiyatı yansıtıyor olması özellikle ilginç. 
Nedeni ise, yukarıda da belirttiğimiz gibi, Yemen yönetiminin şu anda Amerika yanlısı olması ve Washington'un Genişletilmiş Ortadoğu Projesi'nde yer alması. 

Kopukluk var 
Bu açıdan bakıldığında Yemen, aslında, yönetim ile halk arasındaki kopukluğu sergileyen bir diğer bölgesel örnek olarak karşımıza çıkıyor. 
Saddam'ın daha ilk oturumunda kendisini yargılayan mahkemeyi bir tiyatroya çevirmeye çalışması ve dava süresince büyük nutuklar çekeceğinin sinyallerini vermesi de işte bundan kaynaklanıyor. Zira, akıbeti ne olursa olsun, en azından Araplar tarafından bir Selahaddin Eyyubi olarak anılacağını düşünüyor. 
Buradaki ayaküstü yoklamamıza ve yazılıp çizilenlere bakılacak olursa, böyle düşünmesi için nedeni de var. 



</TEXT>
</DOC>
