<DOC>
<DOCNO> 365567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/guncel/gun07.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Milliyet'i konuştu 
</HEADLINE>
<TEXT>


ANKARA Milliyet 

Türkiye, yasadışı yollardan yurtdışına kaçan organize suç örgütü lideri Alaattin Çakıcı'nın Avusturya'da yakalanmasının görüntülerini yayımlayan Milliyet'i konuştu. 
Milliyet'in, Graz yakınlarında 15 Temmuz 2004'te özel operasyonla yakalanan Çakıcı'nın ele geçirilme görüntülerini ilk kez yayımlamasının ardından, televizyon kanalları görüntülerin peşine düştü. Bu arada, CNN Türk olay yaratan görüntüleri ilk veren televizyon kanalı oldu. CNN Türk, günün ilk saatlerindeki haber bültenlerinde Milliyet'teki haberi kullanmasının ardından, saat 13.00'teki "Ajans" programında da ilk kez kamera görüntülerini yayımladı. Televizyon kanallarıyla birlikte internetteki haber siteleri de olayı, "Milliyet'in haberi" olarak ilk sıralarda verdi. Kanal D akşam haber bülteninde görüntülere yer verirken, Doğan Haber Ajansı da DHA akşam saatlerinde görüntüleri abonelerine servis yaptı. 


</TEXT>
</DOC>
