<DOC>
<DOCNO> 379951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/soneko28.html </URL>
<DATE> 2005/09/20/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
IMF Türkiye Masası Şefi 2. gözden geçirme çalışmaları devam ediyor 
</HEADLINE>
<TEXT>

     Uluslararası Para Fonu IMF Türkiye Masası Şefi Lorenzo Giorgianni, "Hükümet ile 2. gözden gecirme çalışmaları halen devam ediyor. Çok yakında tamamlanacağını umuyorum" dedi. 
     Giorgianni, Türkiye Odalar ve Borsalar Birliği TOBB Başkanı Rifat Hisarcıklıoğlu ile TOBB Genel Merkezi’nde yaklaşık iki saat görüştü. 
     IMF Türkiye Masası Şefi, görüşmenin ardından yaptığı açıklamada, Hisarcıklıoğlu’nun kendisine çok faydalı bilgiler verdiğini, verimli bir toplantı yaptıklarını söyledi. 
     Giorgianni, bir gazetecinin "2. gözden geçirme çalışmalarının ne zaman tamamlanacağı" sorusuna karşılık, bu konuda yorum yapmak için henüz erken olduğunu ifade ederken, "şu anda hükümetle çalışmaların devam ettiğini, gözden geçirmenin tamamlanması konusunu zamana bırakmak gerektiğini, ancak çok yakın zamanda tamamlanacağını umduğunu" söyledi. 
     Giorgianni, ne zaman ayrılacakları sorusu üzerine, Ankara’daki çalışmaların bugün ve yarın da devam edeceğini bildirdi. 
     
     HİSARCIKLIOĞLU 

     Türkiye Odalar ve Borsalar Birliği TOBB Başkanı Rifat Hisarcıklıoğlu, cari harcamaların arttıkça, bunun vergilerle kapatılması yoluna gittikçe, kayıt dışı ekonominin buna paralel arttığını söyledi. 
     Hisarcıklıoğlu, IMF Heyeti ile görüşmesinin ardından yaptığı açıklamada, heyete, Türk özel sektörü olarak uluslararası arenada rekabet gücünün devam edebilmesi için "yüksek vergi oranları, yüksek istihdam maliyetleri, yüksek enerji maliyetlerindeki yapılması gerekenler" konusundaki fikirlerini ifade ettiklerini söyledi. 
     Hisarcıklıoğlu ayrıca, cari harcamalar arttıkça, bunun vergilerle kapatılması yoluna gittikçe, kayıt dışı ekonominin buna paralel arttığını görüşmede dile getirdiklerini vurguladı. 
     Gazetecilerin "sizin taleplerinize, IMF'nin tepkisi ne oldu" şeklindeki sorusu üzerine Hisarcıklıoğlu, Ekonomik Barometre Anketi'ndeki görüşlerinden farklı bir şey söylemediklerini kaydederek, şöyle devam etti 
     "Doğru söze ne diyecek. Bugün yapılmasa yarın yapılacak, biran önce yapılması Türkiye'nin kazancı. Söylediklerimize yapılamaz diyen kimse yok zaten. Yeryüzünde bunlar yapılamaz diyen hiç kimse yok. Herkes yapılması gerekir diyor. Bu yapılacak. Ama biran önce yapılırsa, sadece biz değil, 68 milyon insan karlı çıkacak." "IMF'nin yaklaşımı konusunda izleniminiz ne" şeklindeki soruya da Hisarcıklıoğlu, "izlenim diye bir şey söyleyemem ama esas uygulamaya bakmak lazım. Fenerbahçe- Beşiktaş maçında o yeneceğim, bu yeneceğim diyor, ancak maçın sonucunu skor belirliyor. Skor da ne zaman yapıldığına bağlı" karşılığını verdi. 
     Hisarcıklıoğlu, sosyal güvenlikte yapılacak reformun bu işin esası olduğunu ifade ederken, "bu da, parlamentonun açılması ile beraber birinci gündem maddesi" dedi. 
     
</TEXT>
</DOC>
