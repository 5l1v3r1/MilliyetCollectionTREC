<DOC>
<DOCNO> 374321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sondun13.html </URL>
<DATE> 2005/08/31/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Financial Times AB, müzakerelere Kıbrıs'ta taviz koşulu getiriyor 
</HEADLINE>
<TEXT>

     BBC TÜRKÇE 

      İngiliz basınında bugün hem AB ile müzakereler, hem de Ermeni sorunuyla ilgili haberler yer aldı. Financial Times gazetesi, iç sayfalarında "Avrupa Birliği, Türkiye'nin üyelik müzakerelerine Kıbrıs'ta taviz koşulu getiriyor" başlığıyla bir haber yayınladı. 
     Gazetenin Brüksel muhabiri, haberine genişlemeden sorumlu Avrupa Komisyonu yetkilisi Ollie Rehn'in müzakerelerin 3 Ekim'de başlaması için dün hükümetlere bir çağrı yaptığını anlatarak başlıyor. 
     Yazı özetle şöyle devam ediyor 
     "Ama Ollie Rehn aynı zamanda, müzakerelerde ilerleme sağlanması için Ankara'nın Kıbrıs konusunda eninde sonunda yeni ödünler vermek zorunda kalacağının işaretlerini verdi. 
     Rehn'e göre Türkiye bu ödünleri yakında vermek zorunda kalacak özellikle de Kıbrıs gemilerini limanlarına sokmama kararı konusunda. 
     AB de benzer bir çağrı içeren resmi deklerasyon hazırlıyor. Hatta belki yarın başlayacak AB dışişleri bakanları toplantısında yayımlanabilir bu çağrı. 
     Birliğin dönem başkanı İngiltere adına konuşan bir sözcü, 'Bazıları müzakereler hakkında söyleyecek sözleri olduğunu açıkça belli ettiler. Toplantı da bunu yapmak için bir fırsat olacak. Amacımız, görüşmelere mümkün mertebe pürüzsüz başlamak,' diye konuştu. 
     Görüşmelere zamanında başlanması, dönem başkanı İngiltere'nin ana hedeflerinden biri. 
     Fransa'nın Avrupa Bakanı Catherine Colonna ise dün Türkiye hakkında, başbakanının bu ay yaptığı açıklamalardan çok daha uzlaşmacı bir konuşma yaptı. 
     Colonna, 'Türkiye'nin AB'deki geleceği, üyelik ya da başka bir çözüm konusu, ancak uzun bir sürecin sonunda belirlenebilir. O zaman gelinceye kadar da kurallar belli. Şartlara uyulmuşsa, pazarlıklar başlayabilir,' dedi. 
     Ancak AB, pazarlıklarla ilgili ayrıntılarda henüz anlaşmış değil Kıbrıs daha sert koşullar istiyor." 
     
     Independent Kendi kalesine gol atan Türkiye 

     İngiltere basınında Türkiye'yle ilgili bir diğer başlık da Independent'tan "Kendi kalesine gol atan Türkiye, düşmanlarına koz veriyor." Bu başlığı izleyen yorum, Türkiye'de uzun yıllar yaşayan Independent yazarlarından Maureen Freely'nin imzasını taşıyor. 
     Freely, AB başvurusu sürecinde Türkiye hükümetinin 1915 Ermeni katliamı konusunda açık tartışmayı teşvik etmesi ve iki somut adım atması gerektiğini söylüyor. 
     Freely'ye göre bu adımlar Orhan Pamuk hakkında, bir İsviçre gazetesine verdiği mülakatta söyledikleri yüzünden açılan davanın düşmesi için savcının ikna edilmesi ve Boğaziçi Üniversitesi'nde gelecek ay yapılacak Ermeni konferansına tam destek verilmesi. 
     Pamuk hakkındaki dava, "Bu topraklarda 30 bin Kürt, bir milyon Ermeni öldürüldü ve benden başka hiç kimse bunu söylemeye cesaret edemiyor," sözleri yüzünden açılmıştı. 
     Maureen Freely ise Pamuk'u şu sözlerle savunuyor 
     "Türk basını her fırsatta Pamuk'u, ülkesini yurtdışında küçük düşüren yazar olarak göstermeye çalışıyor. Dostu ve çevirmeni olarak, burada ve yarın bu yazıyı kuşkusuz yayımlayacak Türk gazetelerinde açıkça söylemek isterim ki, bu imaj tamamen yanlıştır. 
     "Pamuk ülkesini çok seven, özellikle yurt dışındayken hararetle savunan ve başka bir ülkede yaşamayı hayal bile edemeyen bir adamdır." Independent yazarı Freely ayrıca Pamuk'un yayıncısının bugün dava konusunda kısa bir duyuru yapacağını da belirtiyor. 
     
</TEXT>
</DOC>
