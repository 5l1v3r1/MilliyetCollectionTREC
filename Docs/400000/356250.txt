<DOC>
<DOCNO> 356250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonsiy05.html </URL>
<DATE> 2005/06/28/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Sezer "Türk Kara Kuvvetleri hepimize güven vermektedir" 
</HEADLINE>
<TEXT>

     Cumhurbaşkanı Ahmet Necdet Sezer, Türk Kara Kuvvetleri’nin, yurdun iç ve dış tehditlere karşı korunması ve bölünmez bütünlüğe yönelen tehlikelerin ortadan kaldırılmasında sürdürdüğü özverili çabalarıyla herkese güven verdiğini ifade etti. 
     Sezer, Kara Kuvvetleri’nin kuruluş yıldönümü dolayısıyla Kara Kuvvetleri Komutanı Orgeneral Yaşar Büyükanıt’a bir mesaj gönderdi. 
     Cumhurbaşkanlığı Basın Merkezi’nden yapılan açıklamaya göre, Sezer, Türk ulusunun gururu Türk Silahlı Kuvvetleri’nin ayrılmaz parçası olan Kara Kuvvetleri’nin, üstün hizmet ve başarılarla dolu parlak bir geçmişe sahip olduğunu kaydetti. 
     Kara Kuvvetleri’nin, dünyanın ilk düzenli ordularından biri olarak, tarihi boyunca sayısız zaferler elde ettiğini, tam bağımsız, laik ve demokratik Türkiye Cumhuriyeti’nin kurulması amacıyla verilen savaşımın kazanılmasında yaşamsal rol üstlendiğini belirten Sezer, şöyle devam etti 
     "Türk Kara Kuvvetleri, yurdumuzun iç ve dış tehditlere karşı korunması ve bölünmez bütünlüğümüze yönelen tehlikelerin ortadan kaldırılmasında sürdürdüğü özverili çabalarıyla hepimize güven vermektedir. 
     Yurt savunmasında olduğu kadar ülkemiz adına katıldığı uluslararası görevlerdeki başarılarıyla da beğeni toplayan Kara Kuvvetlerimiz, barışın ve istikrarın sürekliliğine katkısı ile büyük saygınlık kazanmıştır. 
     Yurttaşlarımızın gözünde kahramanlık ve cesaret simgesi olan Türk Silahlı Kuvvetleri’nin, dünyanın, disiplinli, iyi eğitim görmüş, donanım düzeyi ve hareket yeteneği yüksek, seçkin ordularından biri durumuna gelmesinde Kara Kuvvetleri’nin payı yadsınamaz. 
     Caydırıcılığı temel alan kuvvet yapısını en son teknolojilerle güçlendiren, savunma sanayiindeki gelişmeleri yakından izleyen Kara Kuvvetlerimizin hizmetlerini, geçmişte olduğu gibi gelecekte de aynı kararlılık ve görev bilinci ile sürdüreceğine inancımız sonsuzdur." Sezer, Kara Kuvvetleri’nin kuruluş yıldönümünü kutlayarak, şehitleri rahmetle, gazileri gönül borcuyla andığını belirtti. 
     
</TEXT>
</DOC>
