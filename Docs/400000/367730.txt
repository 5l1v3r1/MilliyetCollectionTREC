<DOC>
<DOCNO> 367730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/guncel/gun03.html </URL>
<DATE> 2005/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Er Kırandi, evine ulaştı 
</HEADLINE>
<TEXT>


PKK'lıların İHD heyetine teslim ettiği er Coşkun Kırandi, Akçaabat'a gitti. Yüzlerce kişi tarafından alkış ve sloganlarla karşılanan Kırandi, "Çok mutluyum" dedi 

TRABZON DHA 

Tunceli'de 11 Temmuz'da yol kesen PKK'lı terörisler tarafından kaçırılan ve 4 Ağustos'da serbest bırakılan jandarma er Coşkun Kırandi, dün saat 17.30'da Trabzon'un Akçaabat ilçesindeki evine ulaştı. Evin önünde bekleyen ailesi ve yüzlerce kişi tarafından alkışlarla karşılanan Kırandi, önce omuzlara alındı. Sevinç gösterisinde bulunan yakınları ve gençler, "En büyük asker bizim asker" sloganları attı. Bu arada bazı kişilerin havaya ateş açtıkları gözlendi. Ailesi de Kırandi için evin önünde bir koç kurban etti. 
Kırandi daha sonra annesi Nagihan, babası İlhan, dedesi Hüseyin ve kardeşi Çiğdem Kırandi'ye sarılarak hasret giderdi. Kırandi, anne babasıyla birlikte basına poz verirken, "Aileme kavuştuğum için çok mutluyum. 7 gün iznim kaldı. Bir an önce birliğime gitmek ve askerliğimi tamamlamak istiyorum" dedi. Evin camına çıkıp kapıdaki kalabalığı da el sallayan Kırandi, "Hepinize teşşükkür ediyorum. Sizlerin duaları sayesinde kurtuldum" diye konuştu. 
Kırandi, "En çok neyi özledin " sorusuna da "Ailemi" yanıtını verdi. 

Arabulucular serbest bırakıldı 

Tunceli'de PKK'nın kaçırdığı ve 3 gün önce serbest bırakılan er Coşkun Kırandi'yi teslim almaya giden, daha sonra gözaltına alınan heyet üyeleriyle haberi takip eden 2 gazeteci dün gece serbest bırakıldı. Heyetten Selahattin Demirtaş ise, önceki gün serbest kalmıştı. 
Ek gözaltı süresi istenen Ferhat Tunç, Umur Hozatlı, Selahattin Demirtaş, Mehdi Perinçek ve diğer heyet üyeleriyle, Kırandi'nin serbest bırakılışıyla ilgili haberi takip eden AA Tunceli Muhabiri Haydar Toprakçı ve DHA Tunceli Muhabiri Ferit Demir, hastanede sağlık kontrolünden geçirildikten sonra savcılıkta 6 saat ifade verdi. 


</TEXT>
</DOC>
