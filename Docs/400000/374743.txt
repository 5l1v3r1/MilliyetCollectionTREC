<DOC>
<DOCNO> 374743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/soneko38.html </URL>
<DATE> 2005/09/01/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Enerji Bakanlığı Greenpeace Akdeniz Ofisi'nin görüşme talebi yok 
</HEADLINE>
<TEXT>

     Enerji ve Tabii Kaynaklar Bakanlığı, Greenpeace Akdeniz Ofisi adına bugüne kadar Bakan Hilmi Güler ile görüşmek için hiçbir randevu talebinde bulunulmadığını bildirildi. 
     Enerji ve Tabii Kaynaklar Bakanlığı Basın ve Halkla İlişkiler Müşavirliği'nden yapılan yazılı açıklamada, bazı basın-yayın organlarında, 1 Eylül 2005 tarihinde yer alan haberlerde, Greenpeace Akdeniz Ofisi Genel Direktörü Ahmet Bektaş'ın açıklaması olarak, Enerji Bakanı Hilmi Güler'den görüşme talebinde bulunulduğu, ancak taleplerine cevap verilmediği şeklinde bazı açıklamaların yer aldığı belirterek, bakanlık özel kalemine, bugüne kadar Bektaş veya temsil ettiği kuruluş adına hiçbir randevu talebinde bulunulmadığı vurgulandı. 
     Açıklamada, şöyle denildi 
     ''Bektaş imzası ile bakanlığımıza, 11 Ağustos 2005 tarihli yazılı başvuruda bulunulmuş ve sayın bakanımız Hilmi Güler, 27 Ağustos 2005 tarihinde, İstanbul'da Anna adlı gemide düzenlenecek olan basın toplantısına davet edilmiştir. Sayın bakanımız da, o tarihte programının müsait olmaması ve Ankara dışında bulunması nedeniyle söz konusu toplantıya katılamamıştır.'' 
     
</TEXT>
</DOC>
