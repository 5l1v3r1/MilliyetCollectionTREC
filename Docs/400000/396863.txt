<DOC>
<DOCNO> 396863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/dunya/dun01.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'de KKTC çatlağı 
</HEADLINE>
<TEXT>


KKTC'ye yönelik izolasyonlar AB'de masaya yatırıldı. 6 ülke, 'İzolasyonun kaldırılması için söz verdik. Ancak Rumlar engelliyor. Bunu aşmalıyız' dedi. Rumlar ise, 'Sorumlu biz değiliz' karşılığını verdi 

Güven Özalp - Brüksel 


Avrupa Birliği'nde AB , Rumların engellemesi nedeniyle Kuzey Kıbrıs'a yönelik izolasyonun kaldırılması yönünde adım atılmamasından duyulan rahatsızlık giderek artıyor. 
Dün gerçekleştirilen Avrupa Birliği Genel İşler ve Dış İlişkiler Konseyi'nde 6 ülke, "verilen sözün tutulmamasından" yakınarak, adım atılmasını talep etti. 

Ankara'nın söylemi 
6 ülkenin çıkışının Türkiye'nin, "izolasyonun kaldırılmaması halinde Ek Protokol'ün uygulanamayacağı" söylemini güçlü bir şekilde dile getirdiği bir döneme rastlaması dikkat çekiyor. 

Tüzükler ele alındı 
AB dışişleri bakanları, Kuzey Kıbrıs'a yönelik mali yardım ve doğrudan ticaret konularında 24 Nisan 2004 tarihinde kabul edilen, ancak Rumların engellemesi nedeniyle yürürlüğe giremeyen tüzükleri ele aldı. 
Toplantıda İsveç'in başını çektiği ve aralarında Almanya, Hollanda, İtalya, Polonya ve Danimarka'nın bulunduğu 6 ülke, "İzolasyonun kaldırılması konusunda söz verdik ama bir şey yapamıyoruz. Bu durumun aşılması gerekir" mesajı verdiler. 
Rum Kesimi ise tüzükler konusunda adım atılamamasının sorumluluğunun kendilerinde olmadığını belirterek, tüzüklerin birbirinden ayrılması gerektiği görüşünü yineledi. 

Türkiye'nin çıkışı 
Mali yardım konusunda adım atılmaması halinde toplam 259 milyon euroluk yardımın 120 milyonunun kullanılamayacak olması, AB ülkelerinin hareketlenmesinin ana nedenlerinden birini oluşturuyor. 
AB kaynakları, Türkiye'nin tüzükler konusunda açılım olmaması halinde Ek Protokol'ün uygulanmasının mümkün olmayacağı yönündeki yaklaşımının da bu çıkışta etkili olduğu görüşündeler. 

Uzmanlar görevlendirilecek 
Tüzükler konusunda gelen yakınmalar doğrultusunda Dönem Başkanı İngiltere, Konsey uzmanlarını görevlendirme kararı aldı. Bu bağlamda uzmanlar açılım sağlama yönünde çıkış yolu arayacaklar. Konunun aralık ayında bir kez daha, Avrupa Birliği dışişleri bakanlarının gündemine gelmesi öngörülüyor. 


</TEXT>
</DOC>
